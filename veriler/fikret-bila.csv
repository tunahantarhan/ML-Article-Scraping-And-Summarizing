Yazar,Başlık,Tarih,Metin,URL
Fikret Bila,Sevr’den BOP’a,07 Mart 2025 Cuma 05:00,"MHP Lideri Devlet Bahçeli’nin daveti üzerine, terör örgütü PKK’nın kurucusu Abdullah Öcalan’ın “silah bırakma ve örgütü feshetme” çağrısıyla başlayan sürecin nasıl gelişeceği henüz bilinmiyor. İktidar, Öcalan’ın bu çağrısının herhangi bir koşul veya devletin atacağı adımlar karşılığında yapılmadığını belirtse de, PKK silah bırakma değil “ateşkes” kararı aldığını duyurarak bazı koşullar öne sürdü. Öcalan’ın silah bırakma çağrısı ilk değil. Örgütün feshedilmesi de öyle. Daha önce Öcalan bu çağrıyı yaptı, PKK da kendini feshetti. Ancak PKK’nın silah bırakması ve kendini feshetmesi kalıcı olmadı. Terör örgütü PKK bildiği yoldan devam etti. Bugünkü koşullara baktığımızda Anadolu’nun paylaşılmasını öngören 1920 tarihli Sevr Antlaşması’yla ABD’nin uygulamaya başladığı Büyük Ortadoğu Projesi’ne değinmek gerekiyor. Sevr Antlaşması, Osmanlı’nın Birinci Dünya Savaşı’nı kaybetmesinden sonra İtilaf Devletleri’nin hazırladığı ve Padişah Vahdettin’in de yönetimine imzalattığı, Atatürk’ün Kurtuluş Savaşı’yla hükümsüz kıldığı bir antlaşmadır. Sevr Antlaşması, Doğu Anadolu’da Ermenistan, Güneydoğu Anadolu’da da Kürdistan devleti kurulmasını öngören, Osmanlı’ya İstanbul ve çevresiyle, Orta Anadolu’nun kuzeyinden başlayıp Batı Karadeniz’de denize açılan bir alan bırakır. Sevr, Anadolu’da ve Ortadoğu’da sınırları yeniden çizer. Kurtuluş Savaşı’nı zafere ulaştıran Atatürk, Sevr Antlaşması yerine Lozan Antlaşması’yla “üniter, ulus devlet” olarak kurduğu Türkiye Cumhuriyeti’ni dünyaya kabul ettirmiştir. Daha sonra bu niteliklere “laik devlet” de eklenmiştir. Sevr gibi ABD’nin yürüttüğü BOP da Ortadoğu ve Kuzey Afrika’da 22 devletin sınırlarının değiştirilmesini öngörüyor. Bu amaç, zamanında Başkan Bush’un Yardımcısı Condoleezza Rice tarafından duyurulmuştu. Bir ülkenin sınırlarının değişmesi her zaman başka bir devletin işgaliyle olmaz, içeriden bölünmesiyle de olur. Federal devletlerde bu kolay olur. Sovyetler Birliği’nin yıkılmasından sonra Yugoslavya’da, Çekoslavakya’da görüldüğü gibi. Sevr gibi BOP da Ortadoğu’da ülkelerin sınırlarını değiştirmeyi amaçlıyor. ABD önce Irak’ı böldü, şimdi Suriye’yi bölüyor. Suriye’nin kuzeyinde de PKK eliyle -şimdilik özerk- bir Kürt devleti inşa ediyor. Daha sonra Kuzey Irak’la birleştirip Türkiye’nin güneyinden Akdeniz’e ulaşacak ve İsrail’e güvence olacak bir devlet amaçlıyor. ABD Suriye’yi bölme sürecine Türkiye’nin karşı koymasını istemiyor. PKK’nın silah bırakması ve kendini feshetmesi ABD için Türkiye’nin Suriye’ye müdahalesini önlemeye yönelik bir adım olarak görülebilir. ABD, Türkiye’ye “artık PKK yok Suriye’ye müdahale etme” demeye hazırlanıyor. Bunun ipuçlarını verdi. ABD ve İsrail’in, Türkiye’ye karşı “feshedilmiş PKK” kozunu kullanmaları büyük olasılıktır. Türkiye’de iktidar da feshedilmiş PKK”yla başlayacak yeni süreçte DEM Parti milletvekillerinin desteğini alarak erken seçim veya anayasa değişikliği ile Cumhurbaşkanı Tayyip Erdoğan’ın yeniden aday olmasının önünü açabilir. Tabii DEM Parti de bu desteğe karşılık Öcalan’ın Sırrı Süreyya Önder aracılığıyla gönderdiği “demokratik siyaset ve hukuki boyutun tanınması” talebinde ısrarcı olacaktır. Türkiye’nin bu sürecin ne gibi sorunlar yaratabileceği konusunda iyi düşünmesi gerekir.",https://halktv.com.tr/makale/sevrden-bopa-919590
Fikret Bila,İki gerçek,02 Nisan 2025 Çarşamba 05:00,"İstanbul Belediye Başkanı ve CHP’nin Cumhurbaşkanı adayı Ekrem İmamoğlu’nun tutuklanmasından sonra yaşanan olaylar iki gerçeği ortaya çıkardı. Örgütlü toplumun önemi ve “Z kuşağı” olarak isimlendirilen gençler hakkındaki yargının yanlışlığı. Sınıflı toplumlarda; emeğin hakkını alabilmesi, yaşam koşullarının iyileştirilmesi, demokrasinin, laik, hukuk devletinin, insan haklarının, ifade ve basın özgürlüğünün, kadın-erkek eşitliğinin korunması ancak toplumun örgütlenmesiyle mümkündür. Toplumsal örgütlenmenin olmadığı veya zayıf olduğu ülkelerde iktidarda olanlar iktidarlarını sürekli kılabilmek için insan haklarından, demokrasiden, laik, hukuk devletinden, kadın erkek eşitliğinden, ifade ve basın özgürlüğünden uzaklaşarak otoriterliğe yönelebilirler. Bu yönelişe ancak örgütlü toplum engel olabilir. Ancak örgütlü bir toplum bu yönelişleri durdurabilir. Örgütlü toplum, halkın yaşam düzeyini yükseltmenin ön koşuludur. Bir toplum örgütlüyse ekonomik ve sosyal haklar, eşitlik ve demokratik kurallar, hukukun işleyişi yüksek düzeyde olur. Bir toplum ne kadar örgütlüyse toplumsal dayanışma o kadar yüksek ve etkili olur. Örgütlü toplumu; siyasi partiler, sivil toplum kuruluşları, sendikalar, meslek örgütleri, kooperatifler, dernekler, vakıflar oluşturur. Örgütlü toplum, halkın karar alma süreçlerine katılmalarını sağlar. Toplumu ilgilendiren kararların demokratik yöntemlerle alınmasını sağlar. İktidarların demokrasiden uzaklaşma eğilimine karşı toplumsal direnç gösterir. Ülke sorunlarının çözümü konusunda öneriler geliştirir. İktidarların yanlış politikaları karşısında durur, yanlış kararların düzeltilmesini sağlar Örgütlü toplum, dezavantajlı kesimin haklarını savunmalarına zemin oluşturur. Kadın hakları ve çocuk hakları alanlarında toplumsal eşitsizliğin ortadan kaldırılmasına katkı verir. İmamoğlu’nun tutuklanmasından sonra İstanbul başta olmak üzere bütün illerde ortaya çıkan protesto yürüyüşleri ve mitingler bu gerçekleri bir kez daha ortaya çıkardı. Başta CHP’liler olmak üzere muhalefet partilerinin ve DİSK başta olmak üzere sendikaların, meslek kuruluşlarının, kadın ve öğrenci derneklerinin her akşam Saraçoğlu’nda ve geçtiğimiz cumartesi günü Maltepe meydanında on binlerden milyonlara ulaşan kitleleri bir araya getirmeleri toplum örgütlenmesinin bir sonucudur. Türkiye demokrasi ve örgütlenme kültürüne sahip bir ülkedir ve bu kültürünü İmamoğlu’nun tutuklanmasına tepki olarak meydanlara yansıtmıştır. Meydanlardan iktidara demokratik bir uyarıda bulunmuştur. Bu tepki iktidarın yok sayamayacağı bir tepkidir. Z kuşağına gelince… Z kuşağı hakkındaki genel yargı, bu iktidar döneminde doğan ve büyüyen gençlerin politikayla ilgileri olmadığı, toplumsal sorunlarla ilgilenmedikleri, cep telefonlarında-internette yaşadıkları, eğlence peşinde koştukları, bireysel çıkar dışında başta bir şey düşünmedikleri yönündeydi. Bu yargının doğru olmadığı da ortaya çıktı. Z kuşağı, İmamoğlu’nun tutuklanmasına, iktidarın otoriterliğe yönelmesine, demokratik, laik hukuk devletinin, Atatürk ilke ve devrimlerinin yok sayılmasına çok ciddi tepki gösterdiler. Haklarındaki yargıların doğru olmadığını, politikayla, toplumsal sorunlarla yakından ilgilendiklerini, demokratik, laik hukuk devleti ilkelerine sahip çıktıklarını gösterdiler. Türkiye’nin geleceği için umut olduklarını kanıtladılar. İktidarın görmesi gereken gerçek, örgütlü toplumun önemi ve Z kuşağının gösterdiği tepkidir.",https://halktv.com.tr/makale/iki-gercek-926276
Fikret Bila,İmamoğlu’nu engelleme çabaları,14 Mart 2025 Cuma 05:00,"İktidarın, İstanbul Büyükşehir Belediye Başkanı Ekrem İmamoğlu’nun cumhurbaşkanı adayı olmasını engellemeye dönük çabaları sürüyor. Bu çabalar İmamoğlu’nun üniversite diplomasını iptal ettirilmesi üzerinde yoğunlaştı. İstanbul Başsavcılığı’nın, İstanbul Üniversitesi Rektörlüğü’ne bir yazı göndererek verecekleri yanıtın hızlandırılmasını istediği haberleri kamuoyuna yansıdı. Cumhurbaşkanlığı aday adaylığını ilân eden İmamoğlu ise partisinin 23 Mart’ta yapacağı önseçim için illerde salon toplantıları düzenliyor. Ekremoğlu il ziyaretlerinde de engelleniyor. Vatandaşlara hitap etmek için salon verilmiyor. Kastamonu da bu nedenle vatandaşlara pazar yerinde hitap edebildi. Trabzon ve Erzincan ziyaretleri için de salon tahsis edilmediği haberleri kamuoyuna yansıdı. Salon dahi tahsis edilmemesi iktidarın İmamoğlu’dan ne kadar korktuğunu gösteriyor. Diplomasının iptal edilmeye çalışılması da hakkında siyasi yasak istenen 5 dava açılması da bu korkunun büyüklüğünü gösteriyor. Diplomanın iptal edilmesi talebinin gerekçesi, İmamoğlu’nun KKTC’deki bir üniversiteden İstanbul Üniversitesi İşletme Fakültesi’ne yaptığı geçişin hukuka uygun olmadığı iddiası. Bu iddia yeni değil. Daha önce de gündeme getirilmiş, bu yönde CİMER’e başvurular yapılmış, ancak İstanbul Üniversitesi Rektörlüğü, verdiği yanıtta, İmamoğlu’nun geçişinin hukuka uygun olduğu yanıtı vermiş. CİMER şikayeti üzerine 2020’de dönemin İstanbul Üniversitesi Rektörü Mahmut Ak tarafından İşletme Fakültesi Dekanlığı’na yazı gönderildiği ve gelen yanıtta, dekanlığın yatay geçişte sorun görmediği yanıtını verdiği anlaşıldı. Dekanlığın verdiği yanıt şöyle: ""Fakültemiz İngilizce İşletme programı mezunlarından Ekrem İMAMOĞLU, 1990 yılında ilan edilmiş olan yurt dışı (2. sınıf) yatay geçiş kontenjanına başvurmuştur. Başvurusu, 21 Ekim 1982 tarih ve 17845 sayılı Resmi Gazetede yayımlanmış Yükseköğretim Kurumları Arasında Önlisans ve Lisans Düzeyinde Yatay Geçiş Esaslarına İlişkin Yönetmeliğin 11. maddesinin değişik 07 Mart 1990 tarih ve 20454 sayılı Resmi Gazetede yayımlanmış Yükseköğretim Kurumları Arasında Önlisans ve Lisans Düzeyinde Yatay Geçiş Esaslarına İlişkin Yönetmeliğin Bir Maddesinde Değişiklik Yapılmasına Dair Yönetmeliğin 1. maddesi (11. madde) kapsamında değerlendirilmiş ve kabul koşullarını yerine getirerek kayıt olmuştur."" Buna karşın İmamoğlu’nun diplomasının iptal edilmesi girişimlerinin devam etmesi çok açık bir zorlama. Bu zorlama bu yanıtı veren dekanın istifa etmesiyle sonuçlandı. İmamoğlu, “2020’de raporu veren Dekan Prof. Dr. Kamil Ahmet Köse'ye öyle baskı yaptılar ki istifa etmek zorunda kaldı” sözleriyle istifayı duyurdu. Başsavcılığın İstanbul Üniversitesi Rektörlüğü’ne “işlemleri hızlandırın” yazısı üzerine İmamoğlu’nun diplomasıyla ilgili kararın bugün yarın açıklanabileceği belirtiliyor. 2020 yılında geçişin hukuka uygun olduğu dekanlık tarafından açıklanmış olsa da İmamoğlu’nun diploması iptal edilebilir mi? Evet, bunu dahi yapabilirler. İktidarın baskısıyla böyle bir karar çıkabilir. Ancak bu durum iktidara önümüzdeki seçimi kazandırabilir mi? Tam aksine diploması iptal edilerek İmamoğlu’nun adaylığı önlenirse bu iktidarı değil CHP’yi güçlendirir. CHP’nin cumhurbaşkanı adayı ister İmamoğlu olsun ister bir başka isim olsun açık seçimi açık ara kazanır.",https://halktv.com.tr/makale/imamoglunu-engelleme-cabalari-921316
Fikret Bila,Alevi katliamı,10 Mart 2025 Pazartesi 05:00,"El Kaide-İŞİD gibi şeriatçı terör örgütlerinin devamı olan Hey’etu Tahriri’ş Şam (HTŞ) yönetimi Suriye’nin Lazkiye ve Tartus kentlerinde Alevi katliamı yaptı. Şam’da Suriye’nin “devlet başkanı” konumuna oturan Ahmet El Şara’ya (Colani) bağlı silahlı gruplar Lazkiye ve Tartus’ta sivil Arap Alevilerini makineli tüfeklerle, bombalarla katletti. Caddelerde, sokaklarda Alevilerin üstüne oturdu, aşağıladı, işkence yaptı, öldürdü. Bu katliama uluslararası topluluktan ciddi bir tepki ve müdahale gelmiyor. Türkiye de HTŞ’nin bu katliamına sert bir tepki göstermedi. Dışişleri Bakanlığı’nın zayıf bir açıklamasıyla yetindi. Oysa iktidar, Suriye’deki rejim değişikliğinde rol sahibi olmakla övünüyor, bugünkü Şam yönetimi üzerinde etkili olduğu mesajları veriyordu. Nitekim Ahmet El Şara’yı Şam’da ilk ziyaret eden MİT Başkanı İbrahim Kalın ve Dışişleri Bakanı Hakan Fidan olmuştu. Birlikte sıcak pozlar vermişler, Emevi Camii’nda namaz kılmışlardı. Eğer iktidar HTŞ ve Şara üzerinde bu kadar etkiliyse Lazkiye ve Tartus’taki Alevi katliamını durdurmak için etkili bir girişimde bulunmak yerine zayıf bir açıklamayla olayı izlemeyi neden tercih etti? HTŞ’nin Suriye’de başlatacağı bir mezhep savaşı sadece Suriye’yi değil bütün bölgeyi ateşe atacak kadar tehlikeli bir süreç olur. Bu nedenle Türkiye ve diğer bölge ülkeleri ile Birleşmiş Milletler başta olmak üzere Avrupa Konseyi, Avrupa Birliği gibi uluslararası kuruluşlar bunu durdurmak için birlikte hareket etmeli. Ancak Avrupa ülkeleri pek oralı görünmüyor. Onlar sığınmacıları Türkiye’de tutmak, Türklerin, Suriyelilerin, Afganların, Arapların sınırlarından girmelerini önlemekle meşguller. Ankara da HTŞ’nin yaptığı katliamı sona erdirecek girişimler yerine, Suriyeli sığınmacıların Türkiye’nin Batı sınırından Avrupa ülkelerine geçmesini önlemek için Edirne’de sınıra duvar örmeyi önceliyor. Dünya resmen HTŞ’nın insanlık suçu işlemesini izliyor. Suriye’nin mezhepsel bir iç savaşa daha sürüklenmesi, fiilen üçe, dörde bölünmesinden en fazla zarar görecek ülke Türkiye’dir. Türkiye bu acıyı çok sık yaşamış bir ülkedir. 12 Eylül 1980 öncesinde Kahramanmaraş’ta, Sivas’ta, Çorum’da yapılan Alevi katliamları henüz belleklerdedir. 1978’te yaşanan Kahramanmaraş katliamında 120 Alevi vatandaş vahşi yöntemler kullanılarak öldürüldü, binin üzerinde kişi yaralandı, 552 ev yakılarak tahrip edildi, 289 işyeri yağmalandı. Katliamın bitmesi ile aynı gün 26 Aralık 1978’de 13 ilde sıkıyönetim ilan edildi. Yine 1978 yılında Alevi - Sünni çatışması çıkartmak amacıyla gerçekleştirilen, şehir merkezini savaş alanına çeviren olaylarda 11 vatandaş öldürüldü. 1980 yılının Mayıs-Temmuz aylarında Çorum’da Alevi mahallesi silahlı gruplarca basıldı. Saldırıda çoğu Alevi olmak üzere 57 yurttaş öldürüldü. 2 Temmuz 1993 tarihinde Sivas'ta düzenlenen Pir Sultan Abdal Şenlikleri sırasında Madımak Oteli'nin radikal İslamcı bir grup tarafından yakılması sonucu çoğunluğu Alevi 33 yazar, ozan, düşünür ile 2 otel çalışanını katledildi. Bu acıları yaşamış bir ülke olarak Türkiye, Suriye’de HTŞ’nin yaptığı Alevi katliamına seyirci kalmamalıdır. Suriye’de başlatılan katliamın bir mezhep savaşına dönüşmesi ve komşu ülkelere sıçratılması riski karşısında Türkiye önlemini almalıdır. Ankara uluslararası kuruluşlarla birlikte Suriye’de katliamın durdurulması ve bir mezhep savaşının çıkmasının önlenmesi için bütün ağırlığını koymalıdır. ABD’nin Büyük Ortadoğu Projesi; İsrail’i büyütmek ve güvence altına almak için çevre ülkelerin parçalanması, sınırların değiştirilmesi projesidir. Ankara bu gerçeğin ayırdına varmalıdır.",https://halktv.com.tr/makale/alevi-katliami-920350
Fikret Bila,İmamoğlu yola çıktı,28 Şubat 2025 Cuma 05:00,"İstanbul Büyükşehir Belediye Başkanı Ekrem İmamoğlu cumhurbaşkanlığı adaylığını ilân etti ve seçim kampanyasını başlattı. CHP Genel Merkezi’nde milletvekilleri ve belediye başkanlarına hitap eden İmamoğlu seçilmesi halinde uygulayacağı hükümet programını da açıkladı. İmamoğlu, Cumhurbaşkanı Tayyip Erdoğan’a seslenirken çok iddialı konuştu: “Türkiye'de her şey çok hızlı değişir, o sandık eninde sonunda milletin önüne gelecek! Siyaseti dizayn etmeye çalışan başta Cumhurbaşkanı ve bu yönetim anlayışı tarihin en büyük hezimetini yaşayacak.” İmamoğlu Türkiye’nin tek kişi tarafından yönetilemeyeceğini vurgaladı ve şöyle devam etti: “Cumhurbaşkanlığı hükümet sitemi ile milletimiz hukuk devleti olmaktan ne yazık ki uzaklaştı, seçilmişlerin gücü zayıflatıldı. Türkiye’de bütün yönetimin gücü tek bir kişinin sırtına yüklendi. Recep Tayyip Erdoğan bu koskoca ülkeyi kendi başına yönetmedi. Cumhurbaşkanı adına sorumsuzca yetki kullanan bürokratik bir oligarşi oluşturuldu.” İktidarlarında Türkiye’yi güçlü bir parlamenter sisteme geçireceklerini ifade eden İmamoğlu, mevcut sistemi şöyle eleştirdi: ""Bu ülkede yargıçlar siyasilerden daha fazla konuşuluyorsa çok büyük sorun var demektir. Bu ülkede savcıların isimlerini insanlar günlük konuşmalarında kullanıyorsa çokça sorun vardır. Buradan cumhurbaşkanına seslenmek istiyorum. Bu insanların konuşulması sadece muhalefet için sorun değildir bu iktidar için de büyük bir sorundur. Türkiye Cumhuriyeti devletini yönetme sorumluluğu sizde, millet bu yetkiyi size verdi. Atanmış yargı mensuplarına vermedi. Türkiye çok büyük bir ülkedir, bu büyük ülke böyle yönetilemez. Atanmışlar tarafından yönetilemez. Milleti temsil etmeyen bir ülke olamaz. Türkiye, milleti temsil eden meclisin güçsüz ve sözünün kıymetsiz olduğu bir ülke olamaz. Türkiye’yi bir an önce parlamenter demokrasiye kavuşturmak zorundayız.” İktidar en çok İmamoğlu’nun adaylığından çekiniyor. Bu nedenle iktidar İmamoğlu’nun adaylığını engellemeye yönelik hamle üzerine hamle yapıyor. Hakkında siyasi yasak da talep edilen 5 dava açıldı. Üniversite diplomasının iptal edilmesi için de bir başka soruşturma başlatıldı. İktidar CHP’nin içini karıştırmayı hedefleyen adımlar da atıyor. Son kurultayın iptal edilmesine yönelik bir soruşturma da var. Anlaşılıyor ki güçlü rakiplerini yasaklayarak, CHP’yi bölerek, seçimde rakibini de kendisi belirleyerek önümüzdeki seçimleri kazanmayı planlıyor. Yargı eliyle siyaseti düzenleme girişimlerinin amacı bu. Bu girişimleri iktidarı güçlendiriyor mu? Hayır. Tam aksine, CHP’yi ve İmamoğlu’nu güçlendiriyor. Yarattığı mağduriyet iktidarın değil İmamoğlu’nun ve CHP’nin güçlenmesini sağlıyor. Ancak iktidar oralı değil. Gerekli görürse İmamoğlu’na siyasi yasak da getirebilir. Bu iktidarın hukukla bir ilgisi yok, sadece iktidarını sürdürmeye odaklanmış durumda. Peki İmamoğlu’nu yasaklarsa seçimi kazanabilir mi? Bu çok zor. İmamoığlu yasaklansa bile yerine yarışacak olan CHP adayının seçimi kazanma olasılığı çok yüksek. CHP’nin aday sorunu yok. İmamoğlu yasaklansa bile Mansur Yavaş veya bir başka aday yaratılan mağduriyetin, haksızlığın, hukuksuzluğun da katkısıyla iktidarı sandıkta yenecektir. CHP’nin alması gereken en önemli önlem sandık güvenliğini sağlayacak şekilde örgütlenmesi olacaktır.",https://halktv.com.tr/makale/imamoglu-yola-cikti-917752
Fikret Bila,CHP’den güçlü yanıt,07 Nisan 2025 Pazartesi 05:00,"İktidarın, bir önceki kurultayını iptal ederek kayyım atama tehdidine karşı CHP dün Ankara’da güçlü bir yanıt verdi. Bir önceki kurultayın iptali olasılığına karşı 21. Olağanüstü Kurultayı’nı toplayarak tehdidi boşa çıkardı. CHP, kurultayda birlik, bütünlük mesajı vererek iktidarın partiyi bölüp parçalama planını da çöpe gönderdi. CHP lideri Özgür Özel, geçerli oyların tamamını alarak, bin 171 oyla genel başkan seçildi. Kurultay delegeleri Özel’i, oybirliğine yakın bir sayıyla yeniden seçerek partinin birlik, bütünlük içinde olduğunu kanıtladı. CHP kurultay sonrası salonun dışında on binlerden oluşan büyük Ankara mitingiyle iktidara verdiği yanıtı, birlik, beraberlik mesajını daha da güçlendirdi. Bu sonuç iktidar açısından hayal kırıklığıdır. İktidar CHP’ye kurduğu oyunun altında kaldı. İktidarın planı Ekrem İmamoğlu’nun diplomasını iptal ederek, tutuklayıp cezaevine göndererek, bir önceki kurultayı iptal edip CHP’ye ve İstanbul Belediyesi’ne kayyım atayarak, CHP’yi birbirine düşürüp dikensiz gül bahçesi yaratmaktı. Böylece yeniden seçilip iktidarını sürdürmeyi hedefliyordu. Bu hedefinden elbet vazgeçmiş değil. Ancak CHP’yi istediği zaman, istediği gibi dizayn edemeyeceğini öğrenmiş oldu. İktidar, önündeki CHP engelini ortadan kaldırmaya yönelik girişimlerine halkın iradesini yok sayarak başladı. Demokratik rejimler halkın iradesine dayanır. Halk iktidarı ve muhalefeti sandıkta belirler. Ancak AK Parti iktidarı yerel seçimlerde ortaya çıkan halk iradesini rafa kaldırdı. Seçilmiş belediye başkanlarını tutuklayıp cezaevine gönderdi. Yerlerine kayyım atadı. İstanbul Büyükşehir Belediye Başkanı, CHP’nin cumhurbaşkanı adayı Ekrem İmamoğlu tutuklanıp cezaevine gönderildi. CHP Lideri Özel, iktidarın kurduğu yeni rejimi “cunta” Cumhurbaşkanı Tayyip Erdoğan’ı da “cuntanın başı” olarak nitelendirdi. Demokratik bir iktidara karşı değil bir “cunta” yönetimine karşı mücadele verdiklerini vurguladı. CHP, İmamoğlu’nun tutuklanmasıyla Saraçhane meydanında başlattığı gece mitingleri ve Maltepe meydanındaki 2 milyon 200 bin kişilik dev mitingiyle iktidara karşı eylemli, etkili bir muhalefet süreci başlattı. Erken seçime ulaşıncaya kadar bu muhalefet tarzını da sürdürmeye kararlı. Özel, bundan sonraki ilk mitingi Samsun’da yapacaklarını da açıkladı. Anadolu mitinglerinin Atatürk’ün Kurtuluş Savaşı’nı başlattığı Samsun’dan başlaması da özel bir anlam taşıyor. CHP’nin Anadolu mitinglerine Samsun’dan başlaması, Türkiye’de laik Cumhuriyeti ve demokrasiyi yeniden inşa etmek amacını yansıtıyor. CHP’nin iddiası, iktidara geldiğinde, fiilen rafa kaldırılan demokratik, laik, sosyal hukuk devletini yeniden inşa etmek. Türkiye’yi Avrupa Birliği üyesi yapmak, çağdaş ülkeler liginde hak ettiği yere sahip olmasını sağlamak. CHP, iktidarın, Türkiye’yi çağdaş ülkeler liginden dini kurallarla yönetilen ve demokrasiden, laiklikten uzak ülkeler ligine sürüklediğinin bilincinde. Yeniden inşa iddiası da Türkiye’nin sürüklendiği bu konumdan kaynaklanıyor.",https://halktv.com.tr/makale/chpden-guclu-yanit-927484
Fikret Bila,CHP süt gibi temiz olmalı,15 Ocak 2025 Çarşamba 05:00,"YÖN/FİKRET BİLÂ İktidar CHP’li ve DEM Partili belediye başkanlarını gözaltına almayı, tutuklamayı, yerine kayyım atamayı yaygınlaştırdı. Haklarında kesinleşmiş yargı kararı olmadan belediye başkanlarının görevden alınmaları halkın iradesini hiçe saymaktır. İstanbul’da CHP’li Esenyurt Belediye Başkanı Ahmet Özer’den sonra Beşiktaş Belediye Başkanı Rıza Akpolat da gözaltına alındı. Davet edildiklerinde ifade vermeye gelecek olan belediye başkanlarının evlerine sabaha doğru polislerin dayanması doğru bir yöntem değil. İktidarın CHP’li belediyeleri baskılayarak hizmet veremez hale getirmeye çalıştığı biliniyor. SGK borçları nedeniyle belediyelere yapılacak Hazine yardımının kaynağında kesilmesinin amacı da bu. İktidarın giderek artırdığı bu baskının nedeni CHP’li belediyelerin başarası. Halk CHP’li belediyelerin hizmetlerinden memnun. Bu memnuniyetini 31 Mart 2023 yerel seçimlerinde CHP’yi birinci parti yaparak gösterdi. CHP’li belediyeler iktidarın bu baskısına süt gibi lekesiz, temiz kalarak, şeffaf bir yönetimle halka daha da iyi hizmetler vererek yanıt vermeli, Esenyurt Belediye Başkanı Ahmet Özer de Beşiktaş Belediye Başkanı Rıza Akpolat da yargı sürecinden yüzlerinin akıyla çıkmalı. CHP’li belediye başkalarının sosyal belediyeciliği hayata geçirmeleri iktidarın en rahatsız olduğu konuların başında geliyor. Sosyal belediyecilik hizmetlerinin CHP’yi iktidara taşıyacağını biliyor. Bu nedenle belediyelerin kaynaklarını kesmeye yöneliyor. Belli ki iktidar kamuoyunda CHP’li belediyeler hakkında oluşan olumlu algıyı bozmaya çalışıyor. CHP’li belediyeler de halka hizmette örnek olmalı. Halka hizmet götürürken partizanlık yapmamalı. CHP’ye oy versin vermesin her kesime eşit şekilde hizmet götürmeli. Belediyeler dürüst ve şeffaf şekilde yönetilmeli. CHP’li belediye başkanları, Türkiye nüfusunun yüzde 60’ının yaşadığı il, ilçe ve beldelere hizmet verecekler. Bu il, ilçe ve beldelerin milli gelire katkıları ise yüzde 80’e yakın. CHP’nin önümüzdeki seçimlerde iktidar olabilmesi yerel seçimlerde göstereceği başarıya ve dürüst yönetime bağlı. 1989 yerel seçimlerinde Erdal İnönü liderliğindeki SHP’nin gösterdiği başarı, iktidardaki ANAP için çözülmenin başlangıcı olmuştu. 1991 yerel seçimlerinde ANAP iktidarı son bulmuştu. CHP’nin 31 Mart 2024 yerel seçimlerinde kazandığı başarı da AK Parti’deki çözülmenin başlangıcı olabilir. Bunun için CHP’nin hiçbir soru işaretine, hiçbir kuşkuya yer bırakmayacak bir yerel yönetim sergilemesi gerekiyor. Halkın CHP’li belediyelerden memnuniyetini zedeleyecek en küçük iş ve işleme izin verilmemelidir. CHP’li belediyeler kendi iç denetimlerini düzenli ve etkili şekilde sürdürmelidir. İhaleleri halka açık şekilde yapmalı, canlı yayınlarla kayıt altına almalıdır. Kayırmacılık yapmamalıdır. Başta bankamatik memurları olmak üzere belediyelerdeki keyfi uygulamaları ifşa edip kaldırmalıdır. Düzenli aralıklarla yapacakları iç denetim sonuçlarını kamuoyuna açıklamalıdır. Rüşvet ve yolsuzlukla etkili mücadele etmelidir. CHP’li belediyelerin bu anlayışla çalışmaları genel seçimlerde iktidar değişikliğinin itici gücü olacaktır.",https://halktv.com.tr/makale/chp-sut-gibi-temiz-olmali-905588
Fikret Bila,Ders çıkarmak,27 Ocak 2025 Pazartesi 05:00,"Fikret Bilâ Türkiye yaşadığı facialardan ders çıkaran bir ülke değil. Bu nedenle Bolu Kartalkaya Grand Kartal otelinde yaşanan facia bir ilk değil, maalesef son da olmayacak. Önce bu gerçeğin kabul edilmesi gerekiyor. Sonra yaşanan facianın nedenlerini gerçekçi şekilde ortaya koyup, bir daha böyle bir facia yaşanmasın diye gereken dersleri çıkarmak. Ancak iktidarda böyle bir yaklaşım yok. İktidarın tüm gayreti facianın yaşandığı andan itibaren sorumluluğu CHP’ye atmak oldu. Daha kaç kişinin yaşamını yitirdiği tam olarak belirlenmemişken basının karşısına çıkan Kültür ve Turizm Bakanı Mehmet Nuri Ersoy, CHP’li Bolu Belediyesi’ni suçlu ilân etti. Doğal olarak Bolu Belediye Başkanı Tanju Özcan ve CHP lideri Özgür Özel gereken yanıtları belgeleriyle verdiler. Özellikle Özel’in kamuoyuyla paylaştığı belge tüm gerçeği ortaya oyan nitelikteydi. Özel, Bolu Başsavcılığı’nın görevlendirdiği bilirkişi heyetinin otelde inceleme yaptıktan sonra hazırladığı ön raporu açıkladı. Raporun girişinde Bolu Başsavcılığı tarafından görevlendirildiklerini belirten bilirkişilerin vardıkları sonuç şuydu: “Yangın olayıyla ilgili asıl sorumlular, yangın güvenlik sistemlerinin eksikliği, bakım ve onarımların yapılmaması nedeniyle otel sahipleri, proje, uygulama ve denetim hatalarıyla mühendis ve yapı denetim firmaları, ruhsat ve denetim süreçlerindeki eksiklikler nedeniyle İl Özel İdaresi ve yangın güvenliği kontrollerini yeterince sağlamayan Turizm Bakanlığı olarak belirlenmiştir. İtfaiye ve Bolu Belediyesi’nin doğrudan kusurlu olmadığı ancak dolaylı sorumluluklarının değerlendirilebileceği ifade edilmiştir.” Bilirkişilerin olaydan Kültür ve Turizm Bakanlığı ile Bolu Valiliği’ni sorumlu tutmaları iktidarın tepkisine neden oldu. Başsavcılık, bilirkişileri görevlendirme işlemini iptal etti. Yeni bir bilirkişi heyeti belirledi. Bu arada Adalet Bakanı Yılmaz Tunç, Özel’in açıkladığı bilirkişi raporunun “korsan rapor” olduğunu iddia etti. Özel de ortada korsan bir rapor olmadığını, Bolu Başsavcılığı’nın görevlendirdiği bilirkişilerin inceleme sonucunda yazdıkları rapor bulunduğunu açıkladı. Bilirkişilerin raporunu kabul etmeyip yeni bilirkişi heyeti kurulması da gösteriyor ki iktidarın bilirkişilerden beklediği, Kültür ve Turizm Bakanlığı’nı ve Bolu Valiliği’ni aklayıp, CHP’li Bolu belediyesini suçlu ilân edecek bir rapor yazılması. Önemli olan suçu CHP’yi yükleyebilmek. İşte bu anlayış yüzünden Türkiye’de faciaların arkası gelmiyor. Oysa yapılması gereken Gard Kartal otelindeki yangından ders çıkarmak olmalıydı. Bilirkişilerin belirlediği eksiklerin giderilmesi ve gerçek sorumluların yargı karşısına çıkarılması. Sorumluluğun tamamı yine gariban bir iki otel çalışanına çıkarılırsa ders alınmamış olur. Yapılması gereken zaman yitirmeden tüm otellerin yangı söndürme sistemlerini kontrol etmeleri ve Kültür ve Turizm Bakanlığı’nın konaklama tesisleri için yoğun bir denetime başlamasıydı. Yanan oteldeki eksiklikler dikkate alınarak diğer otellerin denetlenmesi ve eksiklerin hemen giderilmesi izlenmesi gereken yoldu. İktidar bunun yerine suçu başkalarına atarak havanda su dövmeye devam ediyor.",https://halktv.com.tr/makale/ders-cikarmak-908916
Fikret Bila,Teğmenlerin ihracına tepki,03 Şubat 2025 Pazartesi 05:00,"“Mustafa Kemal’in askerleriyiz” diyen beş teğmenin Türk Silahlı Kuvvetleri’nden (TSK) ihraç edildiği haberi geldiğinde Atatürkçü Düşünce Derneği’nin (ADD) Ankara’daki merkezindeydik. ADD’nin 2024 Yılı Muammer Aksoy Yılın Atatürkçüsü Ödül töreni başlamak üzereydi. CHP Lideri Özgür Özel, İnönü Vakfı Başkanı Özden Toker, Meclis Başkanvekili Gülizar Biçer Karaca, Eski 1. Ordu Komutanı Emekli Orgeneral (E) Hurşit Tolon da törendeydi. Salondaki konuklar teğmenlerin ihracına tepkiliydi. CHP lideri Özel yaptığı konuşmada teğmenlere “başımızın üzerinde yeriniz var” diye seslendi, sahip çıkacaklarını vurguladı. “Teğmenler nerede olmak istiyorlarsa onu sağlayacağız. Ancak bu geçici olacak. Çünkü iktidar değişikliğinde teğmenlerimiz Türk Silahlı Kuvvetleri’nde görevlerine geri dönecekler. Aynı gün bu teğmenlerin TSK’dan atılması kararına imza atanlar TSK’dan atılacak” dedi. Özel, net konuştu ve önemli bir taahhütte bulundu. ADD Başkanı Prof. Dr. Hüsnü Bozkurt da teğmenlere sahip çıkan bir konuşma yaptı. TSK’nın üniformasını 30 yıl taşıyan, eski bir askeri hekim olan Bozkurt, “Atatürk’ün askerleriyiz” sözünü tekrarlayarak teğmenlerin yanında olduklarını belirterek, “ihraç kararı yüreklerde yaradır, unutmayacağız” sözleriyle tepki gösterdi. Bozkurt, konuşmasını “Yeniden Atatürk Türkiye’si” sloganıyla bitirdi. Emekli Orgeneral Hurşit Tolon da ihraç kararına tepki gösterdi. İhraç haberi gelince teğmenlikle ilgili bir anısını şöyle paylaştı: “Biz 1963 yılında Harbiye’den mezun olan teğmenler birliklerimize gittik. Tugay komutanı yeni gelen teğmenleri topladı ve bir konuşma yaptı. ‘Tugayıma hoş geldiniz’ dedikten sonra bir komutanda bulunması gereken en önemli iki özelliğin, astlarını korumak ve kollamak, onları eğitmek ve terfi etmelerini sağlamak olduğunu söyledi. Sonra da, ‘teğmenlerini feda eden komutan, çocuğunu çocuk yuvasının önüne bırakıp kaçan anneye benzer’ dedi. Bu söz beni çok etkilemişti.” Tolon Paşa, aktardığı bu anısıyla teğmenleri korumayan komutanlara gönderme yapıyordu. Teğmenlerin ihraç kararı kamu vicdanında yer bulmadı. Her ne kadar yetkililer ihracın gerekçesinin teğmenlerin “Mustafa Kemal’in askerleriyiz” sözleri olmadığını, emre itaatsizlikten ihraç edildiğini açıklasa da toplumun büyük kesiminde bu gerekçe kabul görmedi. Yeni mezun olmuş teğmenlerin, resmi tören bittikten sonra, eski subay andını tekrarlamaları ve “Mustafa Kemal’in askerleriyiz” demeleri neden suç olsun? Okudukları eski subay andında TSK’yı, toplumu rahatsız edecek bir söz yok. Teğmenlerin yaptığı, üniversite mezuniyetinde cübbelerini giyen mezunların tören bitince keplerini fırlatmaları gibi bir sevinç gösterisi. Daha önce de yazdığım gibi Cumhurbaşkanı Tayyip Erdoğan, “bu kılıçlar kime karşı çekildi” diye sorarak teğmenlerin cezalandırılacağı mesajını vermişti. Elbette TSK’nın askerleri örnek aldıkları Atatürk’ün askerleridir. Başka kimin askeri olacaklar? ADD’ye teşekkür: Bu yıl Muammer Aksoy Yılın Atatürkçüsü Ödülü’ne basın alanında beni layık gören ADD Başkanı Hüsnü Bozkurt ve yönetim kuruluna içten teşekkür ederim. Benim için büyük bir onur. Diğer ödül sahipleri ise bilim alanında Prof. Dr. Emre Kongar, kültür-sanat alanında Volkan Konak, edebiyat alanında Sunay Akın, çevre alanında Nejla Işık oldu. Kutluyorum.",https://halktv.com.tr/makale/tegmenlerin-ihracina-tepki-910848
Fikret Bila,İktidarın planı,26 Şubat 2025 Çarşamba 05:00,"İktidar önümüzdeki seçimleri de kazanabilmek için siyasi mühendislik faaliyetlerine hız verdi. Bir yandan, yargı yoluyla, karşısına çıkacak CHP’nin adayı Ekrem İmamoğlu’na siyasi yasak getirebilecek davalar açarken bir yandan da diplomasını iptal ettirip adaylığına engel olabilecek bir soruşturma başlattı. İktidar siyaset mühendisliğini sadece CHP ve İmamoğlu üzerinde yapmıyor, aynı zamanda milletvekili transferleriyle Meclis’teki sandalye sayısını artırarak da uyguluyor. Bugüne kadar İYİ Parti ve Gelecek Partisi’nden 10 milletvekilini AK Parti sıralarına transfer etti. AK Parti’nin milletvekili sayısı 274’e çıktı. MHP’nin 47 milletvekiliyle birlikte Cumhur İttifakı’nın Meclis’teki sandalye sayısı 321’e ulaştı. Transfer ettiği İYİ Partili, Gelecek Partili milletvekillerine büyük kongresinde MKYK ve MYK üyelikleri de vererek AK Parti’ye geçişleri cazip hale getirmeye özen gösteriyor. Düne kadar İYİ Parti’nin sözcüsü olan Kürşat Zorlu şimdi AK Parti’de genel başkan yardımcılığı görevini yürütecek. Cumhurbaşkanlığı hükümet sistemine ve AK Parti iktidarına en ağır eleştirileri yönelten Gelecek Parti Milletvekili, anayasa uzmanı Prof. Dr. Serap Yazıcı şimdi AK Parti MKYK üyesi. AK Parti’ye geçmesi en çok eleştirilen Serap Yazıcı’yla ilgili olarak CHP lideri Özgür Özel’in verdiği bilgiler önemliydi. Özel, Yazıcı’nın önce CHP Antalya milletvekiline gittiğini, CHP’ye geçmek istediğini ilettiğini açıkladı. Sonra CHP’li milletvekili ile Yazıcı’nın kendisini ziyaret ettikleri bilgisini paylaştı. Bu ziyarette, Yazıcı’nın kendisine CHP’ye geçmek istediğini söylediğini belirti. Kendisinin ise “CHP’ye geçerseniz patinizin meclis’teki grubu düşüyor, biz grubun kalmasını istiyoruz, ayrıca genel başkanınıza da bilgi vermek zorundayım” dediğini duyurdu. Anlaşılıyor ki Özel’in bu yanıtından sonra Yazıcı, CHP yerine AK Parti’ye geçiyor. AK Parti’nin Zorlu ve Yazıcı’ya üst düzey görev vermesindeki amaç sağdaki muhalefet partilerinin milletvekillerine “AKP’ye geçerseniz önemli görevlere gelirsiniz, yeniden milletvekili olursunuz, kapımız sizlere açık” mesajı vermek. AK Parti’nin daha çok milletvekili transferine ihtiyacı var. AK Parti’nin ve MHP’nin toplam 321 milletvekili erken seçim kararı almaya veya anayasayı değiştirmeye yetmiyor. Erken seçim veya anayasa değişikliği için 360 milletvekili gerekiyor. AK Parti’nin transferler yoluyla bu sayıya ulaşması çok kolay değil. Bir diğer yöntem ise DEM Parti’nin desteğini almak. İktidar “Öcalan açılımı”yla bu desteği almayı hedefliyor. İktidarın Cumhurbaşkanı Tayyip Erdoğan’ın yeniden aday olmasını sağlamak için ya Meclis’te erken seçim kararı aldırması veya anayasayı değiştirmeyi başarması gerekiyor. Her ikisi için de gerekli asgari sandalye sayısı olan 360’a ulaşmaya çalışıyor. Meclis’e erken seçim kararı aldırması daha kolay. Çünkü CHP erken seçim istiyor. AK Parti erken seçim önerisi getirirse CHP buna Meclis’te destek verecek. Ancak bir koşulu var, o da iktidarın en geç 2025 Kasım’a kadar erken seçim önerisini getirmesi. AK Parti ise erken seçime CHP değil kendi istediği zamanda gitmeyi hedefliyor. Çünkü kısa süre sonra gidilecek bir erken seçimi kaybedeceğini biliyor. Bu nedenle DEM’in desteğini alarak istediği zaman erken seçime gitmek veya Anayasa’nın 101. maddesindeki “bir kişi en fazla iki kez cumhurbaşkanı seçilebilir” hükmünü kaldırmak istiyor. Anayasa’nın bu hükmünü referandumsuz kaldırmak için ise 400 milletvekilinin oyu gerekli. AK Parti için 400 milletvekilini bulmak bir yana 360 milletvekilini bulmak da çok zor. Bu nedenle iktidar için DEM Parti’nin desteğini almak daha önemli hale gelebilir. Bunun mümkün olup olmayacağı ise terör örgütü PKK’nın kurucusu Öcalan’ın yapacağı açıklamadan sonra belli olacak. Cumhur İttifakı iktidarını sürdürmek için her şeyi yapmaya hazır görünüyor.",https://halktv.com.tr/makale/iktidarin-plani-917252
Fikret Bila,Suriye fiilen bölünme sürecinde,12 Mart 2025 Çarşamba 05:00,"Suriye’nin başkenti Şam’da yönetimi ele geçiren şeriatçı HTŞ’nin lideri Ahmet El Şara “devlet başkanı” koltuğunda oturuyor. HTŞ’ye bağlı silahlı grupların Lazkiye’de Arap Alevilerine karşı giriştiği katliamın dumanları tutarken, Şara ve terör örgütü PKK’nın Suriye kolu olan YPG’nin lideri Mazlum Abdi Şam’da 8 maddelik bir anlaşma imzaladılar. Anlaşma; komiteler kurulması ve yıl sonuna kadar yapılacak çalışmalarla yeni Suriye’nin yönetim yapısının belirlenmesini öngörüyor. Türkiye, terör örgütü PKK’nın kurucusu Öcalan’ın yaptığı silah bırakma çağrısının, Suriye’de YPG’yi kapsayıp kapsamadığını tartışırken, YPG Kuzeydoğu Suriye’de ABD’nin himayesinde devletleşme yolunda önemli bir adım daha atmış oldu. Şara ile Abdi’nin uzlaşmasını ve bir anlaşmaya imza atmalarını sağlayanın ABD olduğu da açıklandı. Anlaşma “bölünmemiş tek Suriye” anlaşması olarak sunulsa da “Kuzeydoğu Suriye” ve “kurucu unsur olarak Kürtler”in tanınması talebi fiilen bir bölünmenin güçlü işareti. Anlaşılıyor ki Kuzey Irak gibi bir de Kuzeydoğu Suriye ortaya çıkacak. Yine Kuzey Irak’ta olduğu gibi Kuzeydoğu Suriye’de de özerk bir Kürt yönetimi oluşturulacak. Terör örgütü PKK’nın Suriye kolu olan YPG’ye bağlı silahlı güçler ABD tarafından eğitildi, donatıldı, ordulaştı. PKK’nın devamı olan bu YPG’nin siyasi örgütü ise Suriye Demokratik Güçleri (SDG) olarak örgütlendi. Artık bir ordusu da olan SDG ileride Kuzeydoğu Suriye’nin yönetim yapısını oluşturacaktır. Bu gelişme “Öcalan’ın çağrısıyla YPG de silah bırakacak mı” sorusunu boşa çıkardı. YPG silah bırakmadığı gibi Kuzeydoğu Suriye’nin silahlı kuvvetleri olarak devam edecek. Şara ve Abdi’nin imzaladığı 8 maddelik anlaşmadan sonra YPG’nin Suriye ordusuna katılacağı, Fırat’ın doğusunda doğal kaynakların, tesislerin, sınır karakollarının yönetiminin merkezi yönetime bırakılacağı haberleri yayıldı. Ancak, YPG Medya Merkezi Direktörü Ferhad Şamî şu açıklamayı yaptı: “HTŞ'nin bölgelerimize girişine dair bilgiler doğru değildir. HTŞ'nin yalnızca sınır kapılarına girmesi ihtimali bulunmaktadır. Petrol dosyasında, hapishane dosyasında ve IŞİD'e karşı yürütülen savaşta herhangi bir rolleri söz konusu değildir.” Bu açıklama esas alınırsa Fırat’ın doğusunda Suriye’nin yarısına yakın bir bölgeyi SDG-YPG’nin yöneteceği anlaşılıyor. ABD ve İsrail Suriye’yi yeniden düzenliyor. Şam ve çevresine HTŞ hakim olacak. Fırat’ın doğusunu PKK’nin kolu SDG-YPG yönetecek. Suriye’nin güneyi Dürzilerin güvenliği bahanesiyle İsrail tarafından işgal edilmiş durumda. Kıyı şeridinde Lazkiye ve çevresinde Arap Aleviler var ancak onlar da HTŞ’nin saldırıları karşısında askeri üslere ve dağlara sığınmış durumdalar. Suriye’nin genel görüntüsü böyle. Fiilen üniter yapısını koruyan bir Suriye yok. Laik, demokratik, hukuk devleti olarak da bir Suriye yok. Fiilen dörde bölünmüş bir Suriye var. Şam’da da diğer bölgelerde de demokratik olarak seçilmiş bir yönetim söz konusu değil. Şara ve Abdi’nin kuracağı komitelerin 9 ay boyunca yapacakları çalışma sonucunda ortaya nasıl bir Suriye anayasası çıkacağı belli değil. Yeni anayasada federasyon olarak tanımlansa de tanımlanmasa da Suriye’nin Irak gibi fiilen bölünmesi yüksek bir olasılık. Bundan sonraki aşamada ise bu sürecin en çok İran ve Türkiye’yi sıkıştıracağı da bir gerçek.",https://halktv.com.tr/makale/suriye-fiilen-bolunme-surecinde-920879
Fikret Bila,İktidarın İtirafı,19 Mart 2025 Çarşamba 10:59,"Son dönemde Türkiye her sabah gözaltı kararlarıyla uyanıyor. Bu sabah ise büyük bir gözaltı furyasıyla uyandı. Bir süredir hedef olan ve etrafındaki çember giderek daraltılan İstanbul Büyükşehir Belediye Başkanı Ekrem İmamoğlu bir şafak operasyonuyla 100 kişiyle birlikte gözaltına alındı. Bu operasyonun siyasi anlamı iktidarın bir gerçeği itiraf etmesidir. İktidar İmamoğlu’na karşı cumhurbaşkanlığı seçimini kazanamayacağını itiraf etti. Bu nedenle İmamoğlu’nun önce diplomasını iptal etti ardından gözaltına aldı. Bu uygulama demokratik, hukuk devleti nitelikleriyle bağdaşmayan bir uygulamadır. İmamoğlu’yla birlikte meslektaşımız İsmail Saymaz da 12 yıl önceki Gezi olayları gerekçe gösterilerek gözaltına alındı. İktidar muhalif siyasileri ve özgür gazetecilik yapmaya çalışanları gözaltına alarak, tutuklayarak büyük baskı kuruyor. Türkiye bu kararlarla anayasasında yazılı olarak “demokratik, laik, hukuk devleti” niteliklerinden hızla uzaklaştığını gösteriyor, Bugünkü tablo gösteriyor ki iktidar önümüzdeki cumhurbaşkanlığı seçiminde rakibini de kendi belirlemek istiyor. Bu amaçla yargı kararlarıyla yol temizliği yapıyor. İktidar bu uygulamalarla Türkiye’nin ayağına sıkıyor. Türkiye’nin dış dünyadaki görüntüsü çok olumsuz etkiliyor. Ekonomik kriz nedeniyle yurtdışından yatırım bekleyen Türkiye’ye güven duyup yatırım yapacak yabancı sermaye giderek azalacaktır. Sermaye hukuk güvencesi olmadan yatırım yapmaz. Yapılan bu operasyonlar Türkiye çağdaş devletler topluluğundan uzaklaştıracak niteliktedir. İmamoğlu’yla birlikte 100 kişinin gözaltına alınmasını CHP Lideri Özgür Özel ve İYİ Parti Lideri Müsavat Dervişoğlu “sivil darbe” olarak nitelendirdiler. İktidarın bu uygulamaları halk nezdinde destek bulmayacaktır. Aksine kamuoyu vicdanında mahkum edilecek uygulamalardır. Türkiye demokrasi kültürü olan bir ülkedir. İktidarların mağdur ettiği siyasilerin arkasında durur. Tıpkı Cumhurbaşkanı Tayyip Erdoğan’ın İstanbul Belediye Başkanı görevini sürdürürken bir şiir okudu diye cezaevine gönderilmesinde olduğu gibi. Halk Erdoğan’a yapılan bu uygulamanın karşılığını sandıkta Erdoğan’ı ve partisini destekleyerek gösterdi. Bugün de İmamoğlu ve CHP’ye yapılanları unutmayacak ve sandıkta yanıtını verecektir",https://halktv.com.tr/makale/iktidarin-itirafi-922759
Fikret Bila,Suriye’ye demokrasi gelir mi?,03 Ocak 2025 Cuma 05:00,"Suriye’de 2011 yılından bu yana devam eden iç savaş sonucunda Esad rejimi çöktü. Suriye Devlet Başkanı Beşar Esat, Rusya’ya kaçtı ve Şam’da yönetimi şeriatçı terör örgütü HTŞ (Hey’etu Tahiriri’ş Şam) ele geçirdi. ABD ve İsrail’in desteğiyle devrilen Esat yönetiminin yerini alan HTŞ’den Suriye’ye demokrasi getirmesini beklemek gerçekçi değil. HTŞ şeriatçı bir terör örgütü. Adı üzerinde şeriatçı bir yönetim demokratik ve laik bir rejim kurmaz. ABD emperyalizmi, Sovyetler Birliği’ni ve Sovyetler yıkıldıktan sonra Rusya’yı güneyden kuşatmak için Ortadoğu ve Asya’da siyasal İslamcı hareketleri destekledi. İran’da Humeyni rejimine, Afganistan’da Taliban’a destek oldu. Afganistan’ı Taliban’a teslim ederek çekildi. Şeriatçı bir terör örgütü olan Taliban, Afganistan’a demokrasi getirdi mi? Elbette hayır. Suriye’de HTŞ’yi ve PKK-YPG’yi destekledi. HTŞ ve PKK-YPG Suriye’ye demokrasi getirir mi? Hayır. ABD emperyalizminin hedefi İsrail’e tehdit oluşturan devletleri bölüp yönetmektir. Böl-yönet politikası. Irak’ta, Libya’da uyguladığı politikayı şimdi Suriye’de uyguluyor. Afganistan’ı, Irak’ı, Libya’yı bölüp yönettiği gibi Suriye’yi bölüp yönetimine alıyor. Bu böl-yönet politikasının hedefinde İran ve Türkiye de var. Şam’da yönetime getirdiği HTŞ’nin demokrasi ve laiklikle ilgisi yok. Ülkede şeriat yönetimi kurmak istiyor. Nitekim Suriye Devlet Başkanı muamelesi gören HTŞ Lideri Golani, Fırat’ın batısında şeriat yönetimi oluşturuyor. Fırat’ın doğusunda ise yine ABD’nin yönetiminde PKK-YPG terör örgütü devletleşiyor. Suriye’de Fırat’ın doğusunda da batısında da demokratik laik bir sistem beklemek boş bir hayal. ABD’nin Ortadoğu ülkelerinde laik, demokratik sistemler kurulması gibi bir derdi yok. Kendi çıkarları için Ortadoğu ülkelerinde demokrasi ve laiklik karşıtı siyasal İslamcı rejimlerin kurulmasına bir itirazı yok. Yeter ki ABD çıkarlarına ve Büyük İsrail Projesi’ne destek olsunlar. Suriye’de olup biten Büyük İsrail Projesi’ne hizmet eden gelişmelerdir. ABD’nin Irak’ta, Libya’da, Suriye’de izlediği böl-yönet politikası Türkiye için de geçerlidir. ABD ve İsrail’in böl-yönet politikasıyla önce Irak, sonra Suriye, İsrail için tehdit olmaktan çıkarıldı. Sırada İran var. Sonra Türkiye … Türkiye’de iktidar bunu anlamış değil. Siyasal İslam peşinde koşmaya devam ediyor.",https://halktv.com.tr/makale/suriyeye-demokrasi-gelir-mi-902380
Fikret Bila,İşçinin söz hakkı yok,27 Aralık 2024 Cuma 05:00,"Yeni asgari ücreti iktidar ve işveren temsilcileri birlikte kararlaştırdılar. İşçiye söz hakkı vermediler. Oysa Asgari Ücret Tespit Komisyonu’nda TÜRK-İŞ de var. Ancak TÜRK-İŞ’in katıldığı üç toplantıda hükümet ve işveren temsilcileri asgari ücretle ilgili rakam telaffuz etmediler. Asgari ücretin belirlendiği dördüncü toplantı konusunda ise TÜRK-İŞ’e son anda haber verildi. TÜRK-İŞ de bu tutumu protesto ederek toplantıya katılmadı. İktidar hiç oralı olmadı. İşveren temsilcileriyle kafa kafaya vererek, işçinin ne istediğini hiç dikkate almadan asgari ücreti belirledi: 22 bin 104 lira. İktidarın yaptığı, her zaman olduğu gibi işçileri yok sayarak işverenin uygun gördüğü asgari ücreti açıklamak oldu. TÜRK-İŞ de bundan sonra Asgari Ücret Tespit Komisyonu’nda yer almayacağını açıkladı. İktidar kuşkusuz bu karardan da etkilenmeyecektir. Asgari ücreti işverenin istediği gibi belirleyecektir. İktidarın bu tutumu bir sürpriz değil. AK Parti, iktidarı boyunca hep sermayenin yanında, emeğin karşısında oldu. Türkiye’yi 22 yıldır yöneten iktidar, sendikaların ve sivil toplum kuruluşlarının anayasal haklarını kullanmalarını engelledi. İşçilerin anayasal hakları olan grev hakkını kullanmalarına izin vermedi. Kararnamelerle 22 yılda 21 kez grevleri yasakladı. Gerekçesi hep aynıydı: Grevlerin; milli güvenliği, genel sağlığı, finansal istikrarı veya şehir içi toplu taşıma hizmetlerini bozucu nitelikte olması! İktidar sadece grevleri yasaklamakla da yetinmedi. Başta kadın dernekleri olmak üzere sivil toplum kuruluşlarının gösteri ve yürüyüşlerine de izin vermedi. Anayasal hak olan toplantı, gösteri ve yürüyüşleri kolluk güçlerini kullanarak engelledi. Bu hakkını kullananları yerlerde sürükledi, gözaltına aldı. Anayasal haklarını kullanmak isteyen işçileri, kadınları, öğrencileri susturan, söz hakkı vermeyen iktidar, yandaş şirketlere Hazine’den milyarlar aktardığı gibi vergi muafiyetleri de sağladı. Yandaş şirketlerin vergilerini 128 kez affetti. Ama anayasal hakkını kullanmak isteyen, grev yapan işçileri hiç affetmedi. Affetmediği gibi asgari ücretliyi suçladı. Yanlış ekonomi politikalarıyla yol açtığı yüksek enflasyonun sorumlusu olarak asgari ücretli işçileri gösterdi. Enflasyonun nedeni olarak asgari ücretin artırılmasını gösterdi! Asgari ücret boğaz tokluğuna yaşamaya bile yetmezken “asgari ücreti artırmak enflasyonu artırıyor” diyebildi. Ancak enflasyonun gerçek nedeni olan kamu harcamalarındaki savurganlığı, Hazine kaynaklarının yandaş şirketlere aktarılmasını, ekonominin ithalata bağımlı hale getirilmesini, iktidar ve yandaşlarının lüks yaşamlarına giden harcamaların neden olduğu bütçe açıklarını konu bile etmedi. Enflasyonun sorumlusu olarak asgari ücret alan işçiyi gösterdi. İşçiye söz hakkı bile vermeden tercihini hep sermayeden yana kullandı.",https://halktv.com.tr/makale/iscinin-soz-hakki-yok-900431
Fikret Bila,İktidarın İmralı hamlesi,30 Aralık 2024 Pazartesi 05:00,"MHP lideri Devlet Bahçeli’nin PKK’nın kurucusu Abdullah Öcalan’a yaptığı çağrıyla yeni bir süreç başladı. Bahçeli’nin “Öcalan gelsin, Meclis’te DEM grubunda konuşsun, PKK’yı lağvettiğini açıklasın” sözlerindeki “Meclis’e gelsin” önerisi toplumun geniş bir kesiminde tepkiyle karşılandı. “Terör örgütünün başı Gazi Meclis’e gelemez” itirazları üzerine yeni sürecin ilk adımı olarak DEM milletvekilleri Sırrı Süreyya Önder ve Pervin Buldan’ın İmralı’ya gitmesi formülü geliştirildi. Önder ve Buldan, Öcalan’la iki saat süren bir görüşme yaptılar. Görüşme sonrasında DEM Parti, Öcalan’ın sözlerini yazılı bir açıklamayla duyurdu. DEM Parti açıklamasında, Öcalan’ın, “Sayın Bahçeli’nin ve Sayın Erdoğan’ın güç verdiği yeni paradigmaya ben de pozitif anlamda gerekli katkıyı sunacak ehil ve kararlılığa sahibim. Heyet bu yaklaşımımı gerek devletle gerekse siyasi çevrelerle paylaşacaktır. Bunlar ışığında gereken pozitif adımı atmaya ve çağrıyı yapmaya hazırım” dediği duyuruldu. Öcalan’ın, Önder ve Buldan’a söyledikleri arasında, “Sürecin başarısı için Türkiye’deki tüm siyasi çevrelerin dar ve dönemsel hesaplara takılmadan inisiyatif alması, yapıcı davranması ve pozitif katkı sunması elzemdir. Bu katkıların en önemli zeminlerinden biri de şüphesiz TBMM olacaktır” sözleri de var. Bu ifadeler sadece iktidara değil muhalefete yönelik mesajlar da taşıyor. Örneğin Öcalan’ın çözüm yeri olarak TBMM’yi göstermesi CHP’ye mesaj niteliğinde, CHP Lideri Özgür Özel, çözüm yerinin TBMM olmasını birkaç kez vurgulamıştı. Öcalan, Bahçeli’nin söylediği gibi bir çağrıyı yapabileceğini ifade ediyor ancak ne zaman ve hangi koşullarda bu çağrıyı yapacağı konusunda bir bilgi yok. Öcalan’ın böyle bir çağrı yapması için iktidardan ne yapmasını beklediğini Önder ve Buldan’a aktarmıştır. Onlar da Cumhurbaşkanı Tayyip Erdoğan ve MHP Lideri Devlet Bahçeli’ye aktaracaklardır. Bir başka olasılık ise ilk görüşmede taleplerini sıralamayıp bu konunun daha sonraki görüşmelere bırakılması olabilir. Bu sürecin bir siyasi pazarlıkla yürüyeceğini tahmin etmek zor değil. Çözüm yeri olarak TBMM’nin gösterilmesi CHP için yeterli değil. CHP Lideri Özel, son görüşmemizde, zeminin TBMM olması gerektiğinin yanında başka koşullar da sıralamıştı: “Şahit ailelerinin rızası olmalı, samimiyet olmalı, süreç açık ve şeffaf olmalı.” Bu konularda iktidar nasıl bir yaklaşım gösterecek henüz bilinmiyor. Birinci çözüm sürecinin bir felaketle sonuçlandığı hafızalarda henüz taze. Birinci çözüm sürecinin sonunda yüzlerce şehit verildiği unutulmadı. PKK’nın kentlerde silah yığınağı yaptığı, hendekler açtığı, yol kesip trafik kontrolü yaptığı, iktidarın valilere “asker kışladan çıkmasın” talimatı verdiği de hafızalarda. En önemli konu Öcalan’ın Bahçeli’nin önerdiği çağrıyı yaparak, “Silah bırakın” ve “PKK’yı lağvettim” demesi için karşılık olarak ne istendiğidir. Örneğin, Güneydoğu’da yerel bir meclis oluşturulması ve bölgenin bu meclis tarafından yönetilmesi, Kürtçe’nin anayasaya girmesi ve ikinci resmi dil olarak kabul edilmesi, eğitimin Kürtçe de yapılması gibi talepler dillendirilmişti. Yeni anayasa tartışmaları içinde, CHP, Anayasa’nın değiştirilmesi teklif dahi edilemez ilk üç maddesine ve vatandaşlık tanımına dokunulmasına karşı olduğunu sık sık ifade etti. Yeni süreçte bu talepler gündeme gelecek mi? Gelirse iktidar bu taleplere ne karşılık verecek? Bu soruların yanıtı belirleyici önemde. İktidar, ulus devlet, üniter devlet yapısını bozacak taleplere olumlu yaklaşırsa toplumun büyük çoğunluğunun buna onay vermesi mümkün değil. Eğer bu süreç Cumhurbaşkanı Erdoğan’ın yeniden aday olabilmesi için Meclis’te 360 oyla erken seçim kararı alınabilmesi için DEM’i yanlarına çekmek, yeni anayasaya destek bulmak için başlatıldıysa, o ayrı bir sorun hatta kriz demektir.",https://halktv.com.tr/makale/iktidarin-imrali-hamlesi-901251
Fikret Bila,Muhalefeti baskılama,22 Ocak 2025 Çarşamba 05:00,"İktidar demokratik hukuk devletlerinde yeri olmayan kararlar alıyor. Muhalefet partilerini yargı aracılığıyla baskılıyor, kısıtlıyor. Muhalefet partilerinin anayasal güvence altında olan siyaset alanlarını daraltıyor. Bu kısıtlamalarla muhaliflere bir yandan gözdağı verirken diğer yandan seçimlerde karşısına çıkacak adayı kendi belirlemek istiyor. CHP’nin Esenyurt ve Beşiktaş belediye başkanlarının tutuklanmasından sonra CHP Gençlik Kolları Genel Başkanı Cem Aydın da gözaltına alındı. Yurtdışı yasağı ve adli kontrol koşuluyla bırakıldı. Bu uygulamayı eleştiren konuşması nedeniyle İstanbul Büyükşehir Belediye Başkanı Ekrem İmamoğlu hakkında soruşturma açıldı. Zafer Partisi Lideri Ümit Özdağ, Ankara’da yemek yediği lokantada gözaltına alınarak İstanbul’a götürüldü. Geceyi emniyette geçirdi. Cumhurbaşkanı’na hakaret iddiasından suçsuz bulundu, ancak halkı kin ve düşmanlığa tahrik ettiği gerekçesiyle tutuklandı. Soruşturmayı, konuşmayı yaptığı Antalya veya ikamet ettiği Ankara savcılıkları değil İstanbul savcılığı açmıştı. İktidarın hoşuna gitmeyen haberler veya yorumlar yapan gazeteciler de gözaltına alınıyor. Gazeteciler gibi bir muhalefet partisinin liderini, iktidar partisini veya liderini eleştirdirdiği için gözaltına almak demokrasiyle bağdaşmaz. Bu uygulamalar anayasal güvence altında olan ifade ve basın özgürlüğünü kısıtlamaktır. Bu nedenle anayasaya aykırıdır. Anayasa’nın 26. maddesine bakalım: “Herkes, düşünce ve kanaatlerini söz, yazı, resim veya başka yollarla tek başına veya toplu olarak açıklama ve yayma hakkına sahiptir. Bu hürriyet resmî makamların müdahalesi olmaksızın haber veya fikir almak ya da vermek serbestliğini de kapsar.” Anayasa’nın 28 maddesi de şu hükmü taşıyor: “Basın hürdür, sansür edilemez. Basımevi kurmak izin alma ve malî teminat yatırma şartına bağlanamaz.” Anayasa’da ifade ve basın özgürlüğünü güvence altına alan bu hükümler varken gazetecilerin, siyasi parti liderlerinin haber, yorum veya konuşmaları için gözaltına alınmaları anayasaya aykırı olarak özgürlüklerin kısıtlanmasıdır. İktidarın anayasayı ve hukuku dikkate almaması yeni bir uygulama da değil. Bu iktidar, beğenmediği Anayasa Mahkemesi kararlarına, Avrupa İnsan Hakları Mahkemesi kararlarına uymuyor. İktidarın bu tutumu Türkiye’yi çağdaş devletler topluluğundan, Avrupa Birliği’ne tam üye olma hedefinden hızla uzaklaştırıyor. Gerçek demokrasinin olmadığı Ortadoğu ülkelerine yaklaştırıyor. Bu uygulamalar karşısında muhalefet partilerine düşen görev, demokrasi için birlikte mücadele etmektir. Anayasa’nın, Anayasa Mahkemesi ve Avrupa İnsan Hakları Mahkemesi kararlarının uygulanmasını sağlamak, ifade ve basın özgürlüğünün kısıtlanmasının önlenmesi için güç birliği yapmaktır. Muhalefet partileri birlikte demokratik mücadeleye vermeyi başaramazlarsa yarın hangi liderin, hangi basın mensubunun, hangi yazarın veya aydının özgürlüklerinden mahrum edileceği kestirilemez. Mevcut anayasayı uygulamayan bir iktidarla yeni anayasa yapmanın da bir anlamı kalmaz. Muhalefet partileri bu gerçeği görmelidir.",https://halktv.com.tr/makale/muhalefeti-baskilama-907506
Fikret Bila,Depremin bilançosu,07 Şubat 2025 Cuma 05:00,"11 ilimizde büyük yıkıma yol açan 6 Şubat depreminin üzerinden iki yıl geçti. Bölgeden gelen görüntüler bu süre içinde depremin yol açtığı yaraların sarılmadığını gösteriyor. İktidar her ne kadar yaptıklarıyla övünse de gerçekler tersini söylüyor. Depremde resmi açıklamalara göre 57 bin vatandaşımız hayatını kaybetti. Ancak bugün bile hala yakınlarının cenazelerine ulaşamamış vatandaşlar var. İki yıllık süreye karşın çocuklarının, torunlarının cenazesini bulamadıklarını söyleyen depremzedeler var. Bu vatandaşlarımız kayıp cenazeler için de sorumlulara karşı kamu davası açılmasını istiyorlar. Can kayıplarının yanı sıra depremin yol açtığı yıkımın boyutları da çok büyük. Cumhurbaşkanlığı raporuna göre yapılarla ilgili bilgiler şöyle: Depremden etkilenen bina sayısı 11 ilde toplamda 2 milyon 618 bin 697. 6 Mart 2023 tarihi itibarıyla 1 milyon 712 bin 182 binada yapılan hasar tespit çalışmaları sonucunda 35 bin 355 binanın yıkıldığı, 17 bin 491 binanın da acil olarak yıkılması gerektiği, 179 bin 786 binanın ağır, 40 bin 228 binanın orta ve 431 bin 421 binanın az hasarlı olduğu tespit edildi. Yıkılan veya büyük hasar gören binaların arasında mesken olarak kullanılanların dışında tarihi ve kültürel yapılar, okullar, idari binalar, hastaneler, oteller var. CHP Milletvekili Zeynel Emre de şu bilgileri paylaştı: “650 bin konut sözü yalan oldu. Bebek ölümlerinde deprem bölgesindeki kentler ilk sıralarda. Maddi kaybımız 103 milyar dolar civarında. 369 dava, bin 750 sanık, 351 tutuklu var, tek bir tutuklu kamu görevlisi yok.” CHP Lideri Özgür Özel de deprem bölgesine yaptığı ziyaretler sırasında şu bilgiyi verdi: “’Bir yılda herkes evine kavuşacak’ dediler, bunu seçim kampanyasının temel vaadi yaptılar. Oysa şimdi görüyoruz ki ancak yüzde 30’u teslim edilebilmiş.” Türkiye Belediyeler Birliği’nin iki yıl sonra deprem bölgesinde yaptığı inceleme sonucunda hazırlanan raporda ise şu bilgiler yer alıyor: ""7 Şubat 2024 tarihi itibariyle 691 bin 959 kişi konteyner kentlerde, 18 aydır, 21 metrekarelik alanlarda mahremiyetten uzak, iç içe bir hayat yaşıyor. Depremzede illerde, konteyner kentler yaygın olarak kullanılsa da özellikle Hatay'da hala çadırlarda yaşamak zorunda kalan vatandaşlar var..” Tablo hiç iç acıcı değil. Konteynırlarda yaşayan 600 bin vatandaşımız kaderine terk edilmiş durumda. Bilim insanları doğal afetleri önlemenin mümkün olmadığını ancak can kayıpları dahil verdikleri zararın önlenmesinin mümkün olduğunu vurguluyorlar. Gelişmiş ülkelerde artık derem nedeniyle can kayıpları olmuyor ve birkaç kişiyle sınırlı kalıyor. Çünkü bu ülkelerde özellikle deprem bölgelerinde yapılar depreme karşı dayanıklı yapılıyor. Yapılara oturma izni verilmeden depreme dayanıklı olup olmadıkları titiz bir şekilde inceleniyor. Türkiye’de ise denetimsizlik ve cezasızlık hakim olduğu için etkili bir denetim ve ceza sistemi yok. Müteahhitlerin malzemeden çalarak yaptıkları binalara torpil veya rüşvetle iskan veriliyor. Türkiye’de insanın hayatı o kadar önemsiz ki iktidar çıkardığı imar aflarıyla övünüyor. Oysa imar affı demek kötü ve eksik malzemeyle yapılmış, depreme dayanıklı olmayan binalara iskan izni vermek anlamına geliyor. Bu, “önemli olan insan hayatı değil, rant” demek, “müteahhit daha çok kazansın” demek. Bu zihniyet değişmedikçe Türkiye’nin doğal afetlerde onbinlerce can kaybetmesinin önüne geçilmesi de mümkün görünmüyor.",https://halktv.com.tr/makale/depremin-bilancosu-911968
Fikret Bila,Yarı aç yarı tok yaşam dayatması,06 Ocak 2025 Pazartesi 05:00,"Türkiye İstatistik Kurumu’nun (TÜEK) yıllık enflasyon oranını açıklamasından sonra çalışanların ve emeklilerin ücretlerine yapılacak zam oranları da beli oldu. TÜİK’e göre yılık enflasyon yüzde 44, 38. Enflasyon Araştırma Grubu’na (ENAG) göre yıllık enflasyon yüzde 83,40. İstanbul Ticaret Odası’na (İTO) göre ise yüzde 55, 27 olarak gerçekleşti. Tabii iktidar TÜİK’in enflasyonunu esas alarak ücret zamlarını belirledi. Memur ve memur emeklilerine yüzde 11,54, SGK emeklilerine yüzde 15,75 ücret artışı. TÜİK’in açıkladığı enflasyonla halkın yaşadığı enflasyon çok farklı. Halkın yaşadığı fiyat artışlarına bakalım: Ekmek yüzde 37,8. Makarna yüzde 32,5. Pirinç yüzde 32,9. Yumurta yüzde 39,5. Çay yüzde 40,8. Margarin yüzde 40,9. Dana eti yüzde 43,4. Taze meyve yüzde 61,9. Kuzu eti yüzde 62,6. Taze sebze yüzde 73,6. Balık yüzde 75,2. Çarşıda, pazarda temel gıda ürünlerinde yıllık artış böyleyken TÜİK enflasyonu nasıl yüzde 44,38 buluyor anlamak mümkün değil, İktidar da TÜİK’in hesabına bakıp çalışanlara ve emeklilere ona göre ücret zammı yapıyor. Asgari ücreti zaten 22 bin 104 lira ile açlık sınırında belirlemişti. TÜİK’in enflasyon oranından sonra en düşük emekli maaşı olan 12 bin 500 liraya yüzde 15, 75 zam yapsa ne olur? Hatta bununla yetinmeyip Cumhurbaşkanı Tayyip Erdoğan “yüzde 5 de benden” dese ne olur? Durum değişmez. Düşük gelir grubundaki çalışanlara ve emeklilere yarı aç yarı tok bir yaşam dayatılmış olur. İktidar her yıl yaptığı gibi enflasyonu çalışanların ve emeklilerin üzerine yıkıyor. Onları açlık sınırının bile altında bir yaşama mahkûm ediyor. Bununla da yetinmiyor. Çalışanlara işverenin sağladığı bazı katkıları bile sınırlandırmayı düşünüyor. Son günlerde basına yansıyan haberlere göre işverenin verdiği yemek kartıyla yemek yemeyip marketten mutfak alışverişi yapanlardan prim kesintisi yapılması gibi hazırlıklardan söz ediliyor. Bu artık vatandaşın lokmasına göz dikmek anlamına geliyor. Vatandaşın ise artık şunu anlaması gerekiyor. Bu iktidar değişmeden yarı aç yarı tok yaşamaktan kurtulması mümkün değil. KONFERANS DUYURUSU Bilim, bilim insanlarının araştırmalarıyla, yeni buluşlarıyla ilerliyor. Son dönemde Türk bilim insanlarının da katkısıyla tıpta yeni bir alan gelişiyor. Bu alan “psikosoybilim” olarak adlandırıyor. İnsanların fiziksel özelliklerini ailesinin genlerinden aldığı biliniyor. Psikiyatri alanında yapılan yeni çalışmalarla, insanın psikolojik özelliklerini de gen yoluyla aldığı tezi geliştirildi. Türkiye’de Prof. Dr. Hakan Kumbasar’ın öncülüğünde çalışan bir grup bilim insanı bu tezin geliştirilmesine katkıda bulundu. Bugünlerde bu alanın da tıpta yan uzmanlık alanı olarak kabul edilmesi bekleniyor. Bu konuda, Ankara’da 11-12 Ocak 2025 tarihlerinde TOBB Ekonomi ve Teknoloji Üniversitesi, Tıp Fakültesi Psikiyatri Anabilim Dalı ve TOBB ETÜ Psikiyatri Topluluğu işbirliği ve Türkiye Psikiyatri Derneği'nin desteğiyle Konsültasyon ve Liyezon Psikiyatrisi Sempozyumu gerçekleştirilecek. Bu sempozyum ile alana dair güncel bilgi ve deneyimlerin paylaşılması, multidisipliner bakış açısının güçlendirilmesi ve bu alandaki bilimsel ilerlemeye katkı sağlanması hedefleniyor.",https://halktv.com.tr/makale/yari-ac-yari-tok-yasam-dayatmasi-903208
Fikret Bila,Türkiye HTŞ’nin hamisi olmamalı,23 Aralık 2024 Pazartesi 05:00,"ABD başkanlığına yeniden seçilen Donald Trump, Suriye’de kazananın Türkiye olduğunu ilân etti. Türkiye’ye ve Cumhurbaşkanı Tayyip Erdoğan’a iltifatlar yağdırdı. Trump’ın sözleri şöyle: “Bana göre Suriye’de Türkiye kazandı. Esad rejiminin devrilmesinin arkasında Türkiye var. Suriye’nin anahtarı Türkiye’nin elinde olacak. Türkiye dostane olmayan bir şekilde Suriye’de kontrolü ele geçirdi. Suriye’ye giren o insanlar Türkiye tarafından kontrol ediliyor. Erdoğan iyi anlaştığım, çok akıllı biridir, büyük bir ordu kurdu ve savaşlarda yıpranmadı.” Cumhurbaşkanı Erdoğan da gazetecilerin Trump’ın sözlerini sormaları üzerine “Doğru söze ne nedir” karşılığını verdi. Trump’ı onayladı. Trump’ın her cümlesinin üzerinde durulması gerekir. Suriye’de rejim değişikliğinin ve şeriatçı terör örgütü HTŞ’nin Şam’da yönetimi ele geçirmesinin kazanını neden Türkiye olsun? Suriye’de rejimi devirenin HTŞ’nin gücü değil, HTŞ’nin arkasındaki ABD ve İsrail olduğunu bütün dünya biliyor. Ayrıca Türkiye’nin Suriye’deki gelişmelerden ne kazandığı da belli değil. Suriye’de Esad’ın devrilmesinden kazançlı çıkan ülke İsrail’dir. Gazze ve Güney Lübnan’dan sonra Suriye’nin güney sınırındaki Golan tepelerini aşarak Suriye topraklarından ilerleyen İsrail işgalini sürdürüyor. İsrail, Büyük Ortadoğu Projesi ve Büyük İsrail Projesi doğrultusunda ilerliyor. HTŞ’nin İsrail’in Suriye topraklarını işgal etmesinden şu ana kadar bir şikayeti yok. HTŞ’ye göre düşman İsrail değil İran ve Hizbullah. HTŞ’nin Şam’da yönetimi ele geçirmesinden memnun görünen bir ülke de Türkiye. MİT Başkanı İbrahim Kalın HTŞ lideri Golani’nin kullandığı arabaya binerek birlikte görüntü verdi ve Emevi Camii’ne gitti. Dışişleri Bakanı Hakan Fidan da Golani ile görüştü. ABD Dışişleri Bakanlığı Müsteşar Yardımcısı ve heyeti de Şam’a giderek Golani’yle görüştü. Trump’ın kazananın Türkiye olduğunu söylemesi, Erdoğan’ı öne çıkarması, İsrail’in işgalini geri plana iten bir yaklaşım. Böylece Trump, asıl kazananın ve Suriye’yi işgal etmeye devam edenin İsrail olduğunu perdeliyor. Türkiye’nin bu havayla HTŞ yönetimiyle yakınlaşması, hatta hamiliğine soyunması yanlış olur. HTŞ, Taliban gibi şeriatçı bir örgüt. Suriye’de henüz taşlar yerine oturmuş değil. HTŞ’nin bugünlerde verdiği ılımlı mesajlara peşinen inanmak hata olur. Yarın ne yapacağı belli olmayan; laiklik, demokrasi, çağdaş hukuk karşıtı bu örgüte sahip çıkmak ileride Türkiye’yi bir şey kazandırmaz. Türkiye’nin, Suriye’yi şeriata göre yönetmek isteyen HTŞ’nin hamiliğine soyunması, bu örgüte kefil olması sadece sorumluluk doğurur. Bu nedenle Ankara adımlarını dikkatli atmalıdır. Türkiye, Suriye’ye insan haklarına dayalı, laik, demokratik, çağdaş hukuk devleti kurulabilmesi için katkı sağlamalıdır, şeriat devleti kurulması için değil.",https://halktv.com.tr/makale/turkiye-htsnin-hamisi-olmamali-899330
Fikret Bila,İktidarın durduğu yer,21 Şubat 2025 Cuma 05:00,"İktidar TÜSİAD’a yapılan operasyonla işçiden, emekten yanaymış gibi bir izlenim yaratmaya çalışıyor. TÜSİAD Yüksek İstişare Kurulu Başkanı Ömer Aras ve Yönetim Kurulu Başkanı Orhan Turan, gözaltına alındılar, adliyede saatlerce ifade verdiler, yurtdışı yasağı ve adli kontrol şartıyla serbest bırakıldılar. İlk kez TÜSİAD Yönetim Kurulu Başkanı, kollarına girmiş iki polis eşliğinde adliye koridorlarında yürütüldü. Kamuoyuna görüntü ve fotoğraf verildi. Bu görüntü kamuoyunu yanıltmasın. İktidar büyük sermayeye karşı işçiden yana bir mücadele veriyor değil. Böyle bir izlenim vermek istiyor. TÜİSAD’a operasyon yaparak bir yandan tabanının emekçi kesiminin desteğini sürdürmeye çalışıyor diğer yandan da benzeri sivil toplum kuruluşlarına “hizadan çıkmayın” mesajı veriyor. Sivil toplum kuruluşlarının “TÜSİAD’a bunu yapan bize ne yapmaz” diye düşünmelerini sağlamaya çalışıyor. Nihai hedef muhalefet partileri ve muhalif kuruluşlarını, özgür gazetecilik yapmaya çalışan yayın organlarını susturarak, seçimlere muhalefetsiz gitmek. Ancak TÜSİAD soruşturmaya karşın yaptığı ikinci açıklamada görüşlerinde ısrar etti. Bu baskıya direndi. Keza başta CHP olmak üzere muhalefet partileri, gerçek sendikalar, kadın dernekleri, barolar, diğer sivil toplum kuruluşları iktidarı eleştirmeye devam edeceklerdir. CHP ve muhalif kuruluşlar, bu iktidarın; insan haklarından, hukukun üstünlüğünden, emekten, emekçiden yana bir iktidar olmadığını biliyor. Bunun en önemli göstergelerinden biri milli gelir dağılımıdır. AK Parti’nin 22 yıllık iktidarı boyunca milli gelir dağılımı sermayeden yana, emekçinin karşısında daha da bozuldu. Milli gelirin 2023 yılındaki dağılımına bakalım. TÜİK’in 2023 yılına ilişkin yayımladığı istatistiklere göre, en yüksek gelire sahip yüzde 20'lik grubun toplam gelirden aldığı pay bir önceki yıla göre 1,8 puan artarak yüzde 49,8'e çıkarken, en düşük gelire sahip yüzde 20'lik grubun aldığı pay ise 0,1 puan azaldı ve yüzde 5,9 oldu. Bu sonuç iktidarın aldığı kararların sermayeden yana, emekçinin ise karşısında olduğunu çok net gösteriyor. Emekliye 14 bin 500 lirayı, asgari ücretliye de 22 bin 104 lirayı yeterli gören iktidar bir de alay eder gibi “asgari ücreti artırırsak hepsini harcarlar, enflasyon artar” diyebiliyor. Emekli 14 bin 500 liranın hepsini harcamayıp da ne yapsın? Hele kirada oturuyorsa 14 bin 500 lira ile nasıl geçinsin? Bu maaşla bir emeklinin ailesinden veya çevresinden destek almadan veya borçlanmadan aybaşını getirmesi mümkün değil. Bu durum, asgari ücretli için de geçerli. Asgari ücretle çalışanlar, hele kirada oturuyorlarsa 22 bin 104 lira ile geçinebilir mi, ailesini geçindirebilir mi? Elbette hayır. İktidarın TÜSİAD’a operasyon yapması, büyük sermayeye karşı, emekçinin yanındaymış gibi konuşmalar yapması bu gerçeği değiştirmiyor. Bu iktidarı yeri sermayenin yanıdır. İşçinin, emekçinin karşısıdır. Muhalefet etmesin diye TÜSİAD’a gözdağı vermesi bu gerçeği değiştirmez.",https://halktv.com.tr/makale/iktidarin-durdugu-yer-915875
Fikret Bila,Yeni düzene yeni muhalefet anlayışı,17 Ocak 2025 Cuma 05:00,"YÖN/FİKRET BİLÂ İktidar, cumhurbaşkanlığı hükümet sistemiyle Türkiye’de yeni bir düzen kurdu. AK Parti sözcülerinin “eski Türkiye,” “yeni Türkiye” ayırımı yapmalarının nedeni de kurulan yeni düzen. Bu düzenin en önemli özelliği iktidarın kendini denetimin dışına çıkarması. Artık anayasal kurumlar iktidarı denetleyemiyor. AK Parti’nin, MHP’nin de desteğiyle kurduğu yeni düzende yasama organı olarak Meclis hükümeti denetleyemiyor. Aynı şekilde bakanlıkların teftiş kurulları da bağımsızlıklarını kaybetmiş durumda. Kamu iştirakı olan birçok kuruluş iktidarın çıkardığı yasalarla Sayıştay denetiminin dışına çıkarıldı. Yeni düzende iktidarın yönettiği milyarlarca liralık kaynakları kullanan kurumlar denetim dışında kaldı. Buna karşılık iktidarın kontrolündeki bakanlık müfettişleri CHP’li belediyelerden çıkmıyor. Artık neredeyse her CHP’li belediye binasında bakanlıktan gelen müfettişler için bir oda ayrılmış durumda. Bu yeni düzende denetim sadece muhalefet partilerinin belediyeleri için var. İktidar yeni düzende devleti dönüştürdü. Artık Türkiye’deki düzen güçler ayrılığı ilkesine dayalı ve hükümetin, teftiş kurulları, yasama ve yargı organları tarafından denetlendiği bir düzen değil. Muhalefet partilerine ait belediyelerin müfettiş baskısı altında olduğu, siyasi davalarda yargının iktidarın beklediği yönde karar verdiği, haklarında kesinleşmiş yargı kararı olmadan muhalefet belediye başkanlarının gözaltına alındığı, tutuklandığı böylece görevden uzaklaştırıldığı yeni bir düzen var. İktidarın “yeni Türkiye” dediği böyle bir düzene dayanıyor. Yeni düzende iktidar, muhalefeti her yönden kuşatıyor. O kadar ki seçimlerde karşısına çıkacak muhalefet adaylarını da kendi belirlemek istiyor. İstanbul’da Esenyurt ve Beşiktaş belediye başkanlarına yapılan operasyonun Büyükşehir Belediyesi’ne de uzanacağı, istinaf mahkemesinde hakkındaki mahkûmiyet kararı bekletilen Ekrem İmamoğlu’nun cumhurbaşkanı adayı olmasının engelleneceği sık sık ifade ediliyor. İmamoğlu da Beşiktaş Belediyesi’nde önceki gün yaptığı konuşmada bu beklentiyi açıkça dile getirdi. “Hakkımdaki kararı onaylayın, yeter ki milleti rahat bırakın” diye seslendi. Bu yeni düzen yeni bir muhalefet anlayışını da gerekli kılıyor. Ana muhalefet partisi olarak CHP’nin dün Beşiktaş’ta yaptığı miting gibi aktif demokratik muhalefet politikasını yaygınlaştırması gerekiyor. İktidar kurduğu yeni düzende gündemi belirliyor. Konuşulmasını istemediği konuları gündemden düşürmek için hamleler yapıyor. Asgari ücrete, memur ve işçi emeklilerine yaptığı komik ücret artışları gündemde yer almasın, arka sıralarda kalsın düşüncesiyle hareket ediyor. İktidarın, Esad’ın devrilmesiyle Şam’da zafer kazanmış bir hava yaratması, Öcalan’a davetle başlatılan sürecin DEM Parti’yi iktidar saflarına çekme hamlesi, CHP’li Esenyurt ve Beşiktaş belediyelerine yapılan operasyonlar, geçim zorluğunun, yoksulluğun, açlığın, komik ücret artışlarının gündemde kalmasını engelledi. Bu koşullarda CHP’nin aktif muhalefet yaparak iktidarı seçime zorlaması gerekiyor.",https://halktv.com.tr/makale/yeni-duzene-yeni-muhalefet-anlayisi-906214
Fikret Bila,Yeni yılın yükü ağır,01 Ocak 2025 Çarşamba 05:00,"Yeni bir yıla daha girdik. 2025 yılının tüm vatandaşlarımıza sağlık ve mutluluk getirmesini diliyorum. Umarım çocukların ve kadınları öldürülmediği, istismar edilmediği bir yıl olur. İktidar her yeni yılın bir önceki yıldan daha iyi olacağını taahhüt etti. Ancak bu hiçbir zaman gerçekleşmedi. Her yeni yıl bir önceki yıldan daha kötü oldu. 2025 yılının da 2024 yılından devraldığı yük çok ağır. Emekçi ve emekliler için 2025 yılının da çok kötü geçeceği şimdiden belli. Bunu görmek için sadece asgari ücrete bakmak yeterli. İktidarın 2025 yılı için belirlediği asgari ücret 22 bin 104 lira. TÜRK-İŞ’in Aralık 2024 için belirlediği açlık sınırı 21 bin 83 lira. Asgari ücretliler yeni yılda açlık sınırının bin lira üzerinde maaş alacaklar. Yeni yıla açlık sınırında başlayacaklar. Şubat veya Mart ayında ücretleri açlık sınırının altında kalacak. Aynı durum düşük emekli maaşı alanlar için de geçerli. İktidarın 2024 yılında yaptığı gibi 2025 yılında da enflasyonun yükünü emekçilere ve emeklilere yükleyeceği anlaşıldı. Bu yılda emekçinin ve emeklinin yüzü gülmeyecek. İktidarın yarattığı sığınmacı sorununun 2025 yılında Türkiye’nin en önemli sorunlarından biri olacağı da belli. Sayıları milyonlarla ifade edilen, çoğunluğu Suriyeli sığınmacılar sorununun çözülmesi için hükümet hiçbir adım atmadı. Aksine Suriyelilerin Türkiye’de kalmasını teşvik ediyor. Rejim değişikliği nedeniyle ülkelerine dönen Suriyelilere de kapının açık olduğunu söylüyor. Anlaşılıyor ki 2025 yılında da sığınmacı sorunu büyüyerek devam edecek. Sınır komşumuz Suriye’deki gelişmeler sığınmacı sorununun yanı sıra başka tehditler de barındırıyor. Suriye sınırımızın doğusuna terör örgütü PKK-YPG, batısına da şeriatçı terör örgütü HTŞ yerleşti. İktidar HTŞ’nin Şam’da yönetimi ele almasından memnun. HTŞ şimdiden Suriye’de mezhep çatışmalarını körüklüyor. PKK-YPG, ABD’nin himayesinde, Fırat’ın doğusunda özerk yönetimini ve ordusunu çoktan kurdu. Türkiye’de mezhep tartışmalarını başlatıp körükleyen odaklar harekete geçti. Her iki örgüt de Türkiye Cumhuriyeti’nin Anayasa’da sayılan temel nitelikleri açısından tehdit oluşturuyor. Artık Avrupa Birliği (ABD) yetkilileri, Ankara ziyaretlerinde, iktidarla Suriye sorununu konuşuyor. Türkiye’nin AB ile ilişkileri, tam üyelik konusu neredeyse açılmıyor bile. AB temsilcileri “Suriyeli sığınmacılar Avrupa ülkelerine gelmesin, Türkiye’de tutun diye şu kadar para verdik, bu kadar daha veririz” diyor. İktidar da bu teklifi memnuniyetle karşılıyor. Sığınmacı politikasının ileride Türkiye’nin başına açacağı sorunları hiç önemsemiyor. Terör örgütü ilân ettiği HTŞ yönetimiyle temas kurmaktan, bakan düzeyinde ziyaretlerde bulunmaktan memnuniyet duyuyor. Oysa HTŞ yönetimi ve PKK-YPG Türkiye’nin ulus ve ülke bütünlüğüne, laik yapısına ciddi tehdit oluşturuyor. İktidarın yol açtığı sorunların 2025 yılında da devam edeceği görülüyor. Adaletsizlik, yargının siyasallaştırılması, ifade ve basın özgürlüğü, çocuk ve kadının insan hakları, geçim derdi, sığınmacı sorunu, Suriye tehdidi gibi sorunların bu iktidarın bakış açısıyla çözülmesi mümkün değil..",https://halktv.com.tr/makale/yeni-yilin-yuku-agir-901818
Fikret Bila,Eleştiriye tahammül,17 Şubat 2025 Pazartesi 05:00,"İktidarın eleştiriye tahammülünün kalmadı. Her eleştiriye soruşturmayla karşılık vermesinden bu anlaşılıyor. Oysa demokrasi tahammül rejimidir. Demokrasilerde muhalefet iktidarı, iktidar muhalefeti eleştirir. Vatandaşlar da iktidarı veya muhalefeti eleştirirler. Sendikalar, dernekler, meslek örgütleri, diğer sivil toplum kuruluşları da eleştirilerini ve önerilerini dile getirirler. Eleştirilere tahammül etmek, önerileri değerlendirmek gerekir. Bütün bunlar demokrasinin doğasında vardır. Ancak iktidar artık eleştiri istemiyor. Son olarak Türkiye Sanayici ve İşadamları Derneği’ne (TÜSİAD) soruşturma açıldı. TÜSİAD’ın 4 bin 500 üyesi var. İstihdamın yüzde 57’sini, ihracatın yüzde 80’ni TÜSİAD üyesi şirketler sağlıyor. TÜSİAD ve benzeri büyük sermaye kuruluşları iktidarlarla her zaman iyi geçinmeye çalışırlar. Karşı karşıya gelmek istemezler. Ancak ülkenin gidişini kendileri açısından da sorunlu gördükleri zaman eleştiri ve önerilerde bulunurlar. AK Parti iktidarına uzun süre destek veren TÜSİAD, son genel kurul toplantısında bazı eleştirilerde bulundu ve önerilerini dile getirdi. TÜSİAD Yüksek İstişare Kurulu Başkanı Arif Aras bazı saptamalar yaptı, eleştirilerde bulundu, önerilerini dile getirdi. Bolu Kartaltepe’deki yangın faciasında 78 kişinin hayatını kaybetmesine karşın hâlâ sorumluların ortaya çıkarılamadığını söyledi. İliç’teki madende yaşanan toprak kaymasında, denetlemeye yetkili görevlilerinin gündeme gelmediğini ifade etti. İhalelerde ve kredilerde eşitlik ilkesinin uygulanmasını istedi. Milli eğitimin tarikatların elinden kurtarılması gerektiğini söyledi. İsim vermeden Zafer Partisi Genel Başkanı Ümit Özdağ ve Halk TV Genel Yayın Yönetmeni Suat Toktaş’ın cezaevinde olmasını eleştirdi. Bunlar ana muhalefet partisi CHP’nin ve diğer muhalefet partilerinin de her zaman eleştirdikleri konular. Bu ifadelerde “gerçeğe aykırı beyan”, “yargıyı etkilemek” gibi bir nitelik ve amaç olmadığı da ortada. İktidar sözcüleri bu ifadelere yanıtlarını verebilirdi. Yanıt vermek yerine soruşturma açmayı tercih etti. Oysa Anayasa’nın 26. maddesiyle düzenlenen, Türkiye’de ifade özgürlüğünü güvence altına alan hüküm çok açık: “Herkes, düşünce ve kanaatlerini söz, yazı, resim veya başka yollarla tek başına veya toplu olarak açıklama ve yayma hakkına sahiptir.” Anayasa’nın bu hükmüne karşın TÜSİAD Yüksek İstişare Kurulu Başkanı Aras’a eleştiri ve önerilerde bulundu diye soruşturma açılması bir baskıdır. İktidarın “konuşan Türkiye” istemediğini gösterir. Bu soruşturmalar, gözaltılar, tutuklamalar ve tutuklu yargılamaların esas hale getirilmesi Türkiye’yi hukuk devletinden hızla uzaklaştırdığı gibi dış dünyadaki konumunu da sarsıyor. Türkiye’yi insan haklarına dayanan, demokratik, laik, hukuk devletlerinin oluşturduğu çağdaş ülkeler liginden iyice düşürüyor.",https://halktv.com.tr/makale/elestiriye-tahammul-914750
Fikret Bila,Sınıfsal itiraz,04 Nisan 2025 Cuma 05:00,"İstanbul Belediye Başkanı ve CHP’nin Cumhurbaşkanı adayı Ekrem İmamoğlu’nun tutuklanması sadece hukuksuzluğa bir itirazı değil sınıfsal bir tepkiyi de ortaya çıkardı. İmamoğlu’nun önümüzdeki cumhurbaşkanlığı seçimini kazanması olasılığı güçlenince diplomasını iptal etmekle yetinmeyerek, tutuklayıp cezaevine gönderen iktidara karşı CHP’nin başlattığı protesto mitingleri sınıfsal bir muhalefete dönüştü. İmamoğlu’na uygulanan hukuksuzluğa tepkiyi aşıp, iktidarın sermayeyi destekleyen, emeğin sömürüsünü katmerleştiren politikalarına karşı bir direniş ortaya çıktı. Emekçilerin ve her zaman onları destekleyen üniversite gençliğinin topyekûn itirazına neden oldu. İtiraz edip Saraçhane ve Maltepe meydanlarını dolduran milyonlar kimlerdi? CHP’ye üye olsun olmasın işçiler, memurlar, emekliler, kadınlar, gençler, üniversite öğrencileri. Bu nedenle itiraz sınıfsaldır. İşçiler, memurlar, emekliler, ev kadınları emekçidir. Onların haklarını savunan üniversite öğrencileri devrimci gençliktir. Meydanlara çıkanlar nelere itiraz ettiler? İmamoğlu’nun tutuklanmasına… Çalışma arkadaşlarının tutuklanmasına… “Her şey çok güzel olacak” diyen Berkay Gezgin’in tutuklanmasına. Asgari ücretin sefalet ücreti olarak 22 bin 104 lira olarak belirlenmesine. En düşük emekli aylığının 14 bin 500 lira olmasına. Emeklilerin bayram ikramiyesinin 3 bin liradan 4 bin liraya çıkarılmasına. Milyonların, İmamoğlu’nun tutuklanmasıyla birlikte itiraz ettiği bu sefalet düzenidir. Emekçiler sefalete mahkûm edilirken iktidarın mevcut sermaye sınıfını desteklediği gibi kendisine bağlı yeni bir sermaye sınıfı yaratmasına bir itirazdır. Bu gerçeği ortaya koyan verilere bakalım. Ev sahibi olmayan bir emeklinin 14 in 500 lirayla geçinmesi mümkün değildir. Bir işçi ailesinin 22 bin 104 lirayla geçinmesi mümkün değildir. Dini değerlerin emeğin sömürülmesi için araç olarak kullanılmasının sonsuza kadar devam etmesi mümkün değildir. Emekçiler ve emekliler bu iktidarın dini değerleri sömürü aracı olarak kullandığının farkına varmıştır. Saraçhane ve Maltepe meydanlarına akan milyonlar bu gerçeği görmüşlerdir. İmamoğlu’nun tutuklanmasının en önemli sonuçlarından biri bu sınıfsal uyanıştır. Bu yanış iktidar değişikliğini sağlayacak kadar güçlü bir uyanıştır. İktidar da bunun farkında olduğu için başlattığı demokrasiden, hukuktan uzaklaşan otoriter yönetimini daha da sertleştirecektir. Bu koşullarda ana muhalefet partisi CHP’ye düşen sorumluluk çok büyüktür. Hata kabul etmez.",https://halktv.com.tr/makale/sinifsal-itiraz-926790
Fikret Bila,İnsanca yaşam ücreti,25 Aralık 2024 Çarşamba 05:00,"Çalışma ve Sosyal Güvenlik Bakanı Vedat Işıkhan dün akşam yeni asgari asgari ücreti 22 bin 104 lira olarak açıkladı. Dün akşam saatlerinde Asgari Ücret Komisyonu aniden toplantıya çağrıldı. Asgari ücret konusunda rakamsal bilgi verilmediği için TÜRK_İŞ toplantıya katılmadı, protesto etti. Işıkhan, TÜRK_İŞ’in protestosunu önemsemedi, işveren temsilcileriyle yeni asgari ücreti duyurdu. Yeni asgari ücret yine açlık sınırı esas alınarak saptandı. Açlık sınırı 20 bin 562 lira; asgari ücret 22 bin 104 lira. Bir iki ay sonra yeni asgari ücret yeni açlık sınırının altında kalacaktır. Bugün AK Parti Grup Toplantısı’nda Cumhurbaşkanı Tayyip Erdoğan bu rakamı 24 bin veya 25 bin liraya yükseltir mi? Yükseltebilir. Erdoğan böyle “bu da benden” diyerek jest yapmayı seviyor. Türkiye’de asgari ücret aslında ortalama ücret haline gelmiş durumda. Asgari ücretle çalışanların tüm çalışanlar içindeki payı yüzde 57 görünüyor. Ancak asgari ücretin biraz üstünde ücret alanları da hesaba kattığınızda bu oran yüzde 60’ın çok üzerine çıkıyor. Bir ülkenin çalışanlarının yüzde 60’dan fazlası asgari ücrete yakın gelir elde ediyorsa o ülkede yaşam asgari düzeyde demektir. İktidar halkın çoğunluğunu asgari düzeyde yaşamaya mahkûm etmiş durumda. Asgari ücretle yaşamak demek, açlık sınırının da altında yaşamak anlamına geliyor. Bu iktidar, asgari ücret tanımındaki ihtiyaçları hiçbir zaman karşılayamadı. Asgari ücretin tanımına bakalım: “Çalışanlara bir çalışma günü karşılığında ödenen ve çalışanın gıda, konut, sağlık, ulaşım ve kültür gibi zorunlu ihtiyaçlarını günün fiyatları üzerinden asgari düzeyde karşılamaya yetecek ücrettir.” Açlık sınırının biraz üzerinde bir asgari ücret bu ihtiyaçları asgari düzeyde de karşılayamaz. Asgari ücretin ortalama ücret haline geldiği düşünülürse halkın büyük çoğunluğu yine açlık sınırının da altında yaşayacak demektir. Asgari ücretle veya biraz üzerinde bir ücretle yaşamaya çalışanlar yine karın tokluğuna çalışacaklar. Asgari ücretin tanımında olan sağlık, eğitim, kültür ihtiyaçlarını yeni asgari ücretle karşılamaları mümkün olmayacak. DİSK-AR, enflasyonla ilgili yaptığı araştırmanın sonuçlarını şöyle açıkladı: ""TÜİK, Kasım 2024 döneminde gıda enflasyonunu yüzde 48,57 olarak açıkladı. Ancak bu enflasyon halkın hissettiği gerçek enflasyonu yansıtmaktan oldukça uzak bir oran. DİSK-AR’ın TÜİK verilerinden yararlanarak yaptığı hesaplamaya göre emeklilerde gıda enflasyonu yüzde 67 oldu. Üçüncü yüzde 20’lik gelir grubunun gıda enflasyonu yüzde 54,2 olurken, düşük gelirli ikinci yüzde 20’lik grubun gıda enflasyonu yüzde 67,8 ve en yoksul yüzde 20’lik gelir grubun gıda enflasyonu ise yüzde 86,2 olarak gerçekleşti.” Bu oranlar da gösteriyor ki belirlenecek yeni asgari ücret yine yeterli olmayacak. Asgari ücretle çalışanlar, emeklilerin büyük bir bölümü, düşük ücretli memurlar aybaşını ancak borçla getirebiliyorlar. Asgari ücretin açlık sınırı civarında belirlenmesi karın tokluğuna yaşamayı dayatıyor. Türkiye asgari ücreti belirlerken açlık sınırını ölçü almayı artık bırakmalıdır. Asgari ücret insanca yaşam düzeyi esas alınarak belirlenmelidir.",https://halktv.com.tr/makale/insanca-yasam-ucreti-899890
Fikret Bila,Hukuk güvencesi,11 Nisan 2025 Cuma 05:00,"Her davet edildiklerinde defalarca gidip emniyette, savcılıkla ifadelerini veren meslektaşlarımız Timur Soykan ve Murat Ağırel’in sabah saat 06.00’ta evlerinden gözaltına alınmalarının demokratik hukuk devletinde yeri yoktur. Gelen tepkilerin gösterdiği gibi kamu vicdanında da yer bulmamıştır. Soykan ve Ağırel daha önce çok kez olduğu gibi davet edilselerdi gidip ifadelerini verirlerdi. Ayrıca iki meslektaşımızın da dün saat 13.00 aynı savcıya, başka bir konuyla ilgili olarak ifadeye vermek üzere randevularının bulunduğu da ortaya çıktı. Öğlen aynı savcıya ifade vermeye gidecek Ağırel ve Soykan’ın sanki kırmızı bültenle aranın katil zanlılarıymış gibi sabahın köründe evlerinden gözaltına alınmaları ve görüntülerinin servis edilmesi bütün basına bir gözdağı niteliğindedir. Gözattı işleminin kara para aklama ve yasa dışı bahis oynatma gibi suçlamalarla cezaevinde bulanan bir kişinin şikayeti üzerine yapılması da ayrı bir tartışma konusudur. Demokrasiyi diğer rejimlerden ayıran en önemli özelliklerden biri hukuk güvencesidir. Demokratik rejimlerde hukukun üstünlüğü esastır. Erkler ayrılığı ilkesine dayanan demokrasilerde yasama, yürütme ve yargının birbirine üstünlüğü yoktur. Ancak üç erk de yargı denetimine tabidir. Vatandaşların hak ve özgürlükleri anayasal güvence altındadır. Buna karşın Soykan ve Ağırel’e yapılan muamele anayasanın basın ve ifade özgürlüğü hükümleriyle de çelişen bir durumdur. Anayasa’nın 28. maddesi şu hükmü taşıyor: “Basın hürdür, sansür edilemez.” Anayasa’nın 26. maddesi de şöyle diyor: “Herkes, düşünce ve kanaatlerini söz, yazı, resim veya başka yollarla tek başına veya toplu olarak açıklama ve yayma hakkına sahiptir."" Bu iki hüküm ifade ve basın özgürlüğünün hukuk güvencesini oluşturur. Buna karşın son yıllarda araştırmacı gazeteciliğin en iyi örneklerini veren, suç örgütleriyle ilgili haberler ve altın kaçakçılığının yollarını açığa çıkardıkları için yılın gazetecisi ödülüne layık görülen meslektaşlarımızın bu şekilde mesleklerini yapmaktan alıkonmaları mümkün değildir. Son dönemlerde Türkiye her sabah bir gözaltı veya tutuklama haberiyle güne başlıyor. Siyasi parti genel başkanları, seçilmiş belediye başkanları tutuklu. İstanbul Belediye Başkanı ve CHP’nin Cumhurbaşkanı adayı Ekrem İmamoğlu, Zafer Partisi Genel Başkanı Ümit Özdağ, eski HDP eş Başkanı Selahattin Demirtaş, son seçimde Hatay milletvekili seçilen Can Atalay da cezaevindeler. Kamuoyunca tanınmış birçok aydın da aynı şekilde. Bu tablo, Türkiye’nin anayasada tanımlanan “demokratik, laik, sosyal hukuk devleti” nitelikleriyle bağdaşmıyor. Hukukumuza göre tutuksuz yargılama esas, tutuklu yargılama istisnayken bunun tam tersi uygulanıyor. Atalay’ın serbest bırakılması, Meclis’e gelip yemin ederek görevine başlaması gerekiyor. İmamoğlu ve Özdağ’ın serbest bırakılıp tutuksuz yargılanmaları gerekiyor. Diğer birçok tutuklunun da serbest bırakılıp tutuksuz yargılanmalarının sağlanması gerekli. Keza 300 üniversite öğrencisinin cezaevlerinde tutulmaları da ayrı bir hukuk ihlali. Türkiye’de hukukun üstünlüğüne dayanan demokratik sistem işliyorsa tutuksuz yargılama esas olmalı.",https://halktv.com.tr/makale/hukuk-guvencesi-928668
Fikret Bila,Basın özgürlüğünün önemi,05 Mart 2025 Çarşamba 05:00,"Bilirkişi davasından yargılanan meslektaşlarımız ilk duruşmada beraat ettiler. Halk TV Genel Yayın Yönetmeni Suat Toktaş, 34 gündür yattığı Silivri Cezaevi’nden tahliye oldu. Suat Aktaş’a, Programlar Koordinatörü Kürşat Oğuz’a, Sorumlu Yazı İşleri Müdürü Serhan Asker’e, Neden-Sonuç programının yapımcısı ve sunucusu Seda Selek’e, Halk TV programcısı Barış Pehlivan’a geçmiş olsun dileklerimi iletiyorum. Basın özgürlüğü dikkate alındığında aslında bu davanın hiç açılmaması, Suat Toktaş’ın cezaevinde yatmaması, diğer arkadaşlarımızın da adli kontrol ve yurtdışı yasağı kararlarıyla özgürlüklerinin kısıtlanmaması gerekirdi. Bu süreçte arkadaşlarımızın dik duruşu mesleğimiz adına övgüye değer, ilkeli bir tutumdu. Suat Toktaş’ın, “genel yayın yönetmeni olarak sorumluluğu üstleniyorum” demesi de ilkeli gazeteciliğin önemli bir örneğiydi. Olması gereken gazeteciliğin gereklerini yerine getiren meslektaşlarımızın hiç yargılanmamasıydı. Olay doğru bir haberin verilmesiydi. Gazetecilerin yeri gerçeğin yanıdır. Görevleri gerçeği haberleştirip kamuoyuna duyurmaktır. Bilirkişi olayında da yapılan budur. İstanbul Büyükşehir Belediye Başkanı Ekrem İmamoğlu, kendisiyle ilgili davada görevlendirilen bilirkişiyi, ismini vererek eleştirdi. Bazı suçlamalar yöneltti. Gazetecilik, eleştirilen kişiyi arayıp eleştiri ve suçlamalara karşı vereceği yanıtları almaktır. Eleştirilen, suçlanan kişiye söz hakkı tanımaktır. Arkadaşlarımızın yaptığı da budur. Mesleğinin gereğini yerine getiren gazetecilerin bu nedenle suçlanmasının demokratik hukuk devletlerinde yeri yoktur. İfade ve basın özgürlüğü demokratik ülkelerde anayasa güvencesi altındadır. Türkiye’de bu anayasal güvence vardır. Anayasa’nın 28. maddesi şu hükmü taşır: “Basın hürdür, sansür edilemez. Basımevi kurmak izin alma ve malî teminat yatırma şartına bağlanamaz.” Anayasa’nın 26. maddesi de ifade özgürlüğünü şöyle düzenler: “Herkes, düşünce ve kanaatlerini söz, yazı, resim veya başka yollarla tek başına veya toplu olarak açıklama ve yayma hakkına sahiptir. Bu hürriyet resmî makamların müdahalesi olmaksızın haber veya fikir almak ya da vermek serbestliğini de kapsar.” Bu hükümlerde açıkça ifade edildiği gibi ifade ve basın özgürlüğü anayasal güvence altındadır. Bu nedenle görüşünü açıklayan vatandaşların da mesleğinin gereğini yapan gazetecilerin de tutuklanması, yargılanması dayanaktan yoksundur. Diğer taraftan tutuksuz yargılama esas, tutuklu yargılama istisna olmasına karşın Suat Toktaş’ın 34 gün cezaevinde tutulması da dayanaktan yoksundur. Nitekim davanın beraatle sonuçlanması da bunu göstermiştir. Basın her rejimde olur. Ancak özgür basın sadece gerçek demokrasilerde olur. Görüş ifade etmek de her rejimde olur. Ancak görüşünü özgürce ifade edebilmek ancak gerçek demokrasilerde mümkündür. Bu gerçekler karşısında iktidarın ifade ve basın özgürlüğü üzerinde kurduğu baskı, Türkiye’nin demokrasi, özgürlükler ve hukukun üstülüğü sıralamasında geriye düşmesinden başka bir sonuç yaratmaz. İfade ve basın özgürlüğünün önemi demokrasinin ölçüsü olmalarıdır.",https://halktv.com.tr/makale/basin-ozgurlugunun-onemi-919020
Fikret Bila,CHP çıkış hazırlığında,14 Şubat 2025 Cuma 05:00,"İktidarın beklediği olmadı. Üçlü zirveden bir çatlak, bir çatışma çıkmadı. CHP Lideri Özgür Özel, İstanbul Büyükşehir Belediye Başkanı Ekrem İmamoğlu ve Ankara Büyükşehir Belediye Başkanı Mansur Yavaş’ın gerçekleştirdiği zirveden “birlik, beraberlik” mesajı çıktı. Üçlü fotoğraf üç isim tarafından paylaşıldı ve “birlikteyiz” mesajı verildi. Böylece iktidarın özellikle Mansur Yavaş’tan beklediği gibi bir ayrılık yaşanmadı. CHP Lideri Özel, Yavaş’ın zirvede “anketler var, halk bunu satın aldı, aday olurum” şeklinde konuştuğuna ilişkin haberleri yalanladı. “İki adaylı formülümüz yok” diyerek de vurguladı. Özel ve İmamoğlu CHP’nin 2023 Kurultayı’nda vardıkları uzlaşmaya uygun davranıyorlar. Uzlaşma şuydu: “Özgür Özel CHP Genel Başkanı, Ekrem İmamoğlu cumhurbaşkanı adayı.” Nitekim İmamoğlu’nun cumhurbaşkanlığı adaylığı için 23 Mart’ta önseçim yapılacak. Yavaş ise önseçime girmeyecek. Buradan da anlaşılıyor ki CHP’nin cumhurbaşkanı adayı Ekrem İmamoğlu olacak. CHP erken seçim tarihi belli olmasa da adayını erkenden belirleyecek ve seçim kampanyasını başlatacak. CHP yönetiminin böyle karar almasının önemli nedenlerinden biri iktidarın İmamoğlu’na bir yasak getirme olasılığı. Özel ve İmamoğlu cumhurbaşkanlığı adaylığının erkenden belirlenmesinin bu olasılığa karşı bir koruma sağlayacağını düşünüyorlar. İktidar ise İmamoğlu’nu abluka altında tutmaya devam ediyor. İmamoğlu’na dava üstüne dava açılıyor. Üç davanın duruşması aynı güne veriyor. İmamoğlu 11 Nisan günü üç ayrı adliyede üç ayrı duruşmaya girecek. İktidar İmamoğlu’nu bir gün içinde mahkemeden mahkemeye koşturacak. İmamoğlu üzerindeki psikolojik baskıyı ağırlaştıracak. Bu baskıların İmamoğlu’nun yıldırmadığı gibi daha da bilediği ortaya çıktığı halde iktidar kıskaç politikasını sürdürüyor. CHP ise önseçim sürecini başlatmanın yanı sıra bir çıkışa da hazırlanıyor. CHP Lideri Özel, önseçim kararı alındıktan sonra diğer muhalefet partilerini ziyaret etmeye başladı. Dün DEVA Partisi’ni ve Demokrat Parti’yi ziyaret etti. Bu ziyaretler sürecek. Ziyaretlerin amacı İmamoğlu’nu ortak aday konumuna getirmek. Sadece CHP’nin değil diğer muhalefet partilerinin de adayı olmasını sağlamak ve böylece Türkiye İttifakı’nı kurmak. Bu önemli bir girişim, Böyle bir ortaklık kurulabilirse kuşkusuz CHP’nin seçimi kazanma olasılığı daha da artacak. CHP’nin hazırlığı da 23 Haziran’da önseçimle adayını belirledikten sonra 31 Mart’ta bir çıkış yapmak. CHP, 31 Mart günü hem yerel seçimin yıldönümünü kutlayacak hem de adayını belirlemiş parti olarak iktidar olduklarında neler yapacağını kamuoyuna duyuracak. Halkın karşısına bir iktidar programıyla çıkacak. Seçim kampanyasını fiilen başlatacak.",https://halktv.com.tr/makale/chp-cikis-hazirliginda-913990
Fikret Bila,İkinci açılım sürecinin amacı,03 Mart 2025 Pazartesi 05:00,"MHP Lideri Devlet Bahçeli’nin çağrısıyla ikinci açılım süreci başladı. Bahçeli’nin dile getirdiği gibi terör örgütü PKK’nın kurucusu Abdullah Öcalan, bütün grupların silah bırakması ve PKK’nın kongresini toplayarak kendini feshetmesi çağrısında bulundu. Süreci bir süre izleyen Cumhurbaşkanı Tayyip Erdoğan da Bahçeli’nin çağrısına sahip çıktı. İktidar sözcüleri Öcalan’ın çağrısı öncesinde hiçbir pazarlık yapılmadığını, müzakere edilmediğini sık sık vurguladılar. Ancak PKK’nın yanıtı öyle olmadı. Kandil, Öcalan’ın çağrısını desteklediklerini, kabul ettiklerini belirtse de yaptığı açıklamada silah bırakma değil ateşkes kararı aldıklarını duyurup bazı koşullar öne sürdü. Öcalan’a özgür yaşam ve çalışma koşullarının sağlanması. PKK Kongresi’nin Öcalan tarafından yönlendirilip yürütülmesi. Sırrı Süreyya Önder’in açıkladığı, Öcalan’ın “demokratik siyaset ve hukuki boyutun tanınması” talebinin yerine getirilmesi. Bu açıklamalar gösteriyor ki Öcalan’ın çağrısı koşulsuz, karşılıksız değil. PKK, bu açıklama karşılığında iktidardan beklentilerini duyurmuş oldu. İktidarın bu talepler doğrultusunda adım atıp atmayacağını göreceğiz. Öcalan’ın bütün gruplara silah bırakma çağrısını PKK dışındaki gruplar üzerlerine almadılar. Suriye’de PYD-YPG lideri Mazlum Abdi, çağrının Türkiye’de PKK’ya yönelik olduğunu, kendilerine yönelik bir çağrı olmadığını açıkladı. İran’da PJAK’tan, Irak’ta HPG’den da bir yanıt gelmedi. Bu da gösteriyor ki çağrı PKK’ya yönelik, PKK’nın İran, Irak ve Suriye’deki uzantıları kapsam dışında. PKK’nın TUŞAS saldırısı öncesi ve sonrasında Türkiye’de terör faaliyeti olmadı. PKK silahlı güçlerini Suriye’de topladı ve ABD’nin hamiliğinde Suriye’nin kuzeyinde devletleşme faaliyetlerine yoğunlaştı. Bu bölgede özerk bir yapı kurdu, ABD’nin eğitimi ve donatımıyla 70-80 bin kişilik bir ordu oluşturdu. Kuzey Irak’ta olduğu gibi Kuzey Suriye’de de özerk bir yapı faaliyetlerini sürdürüyor. Bu aşamadan sonra PYD-YPG’nin Öcalan’ın çağrısına uyarak silah bırakması söz konusu değil. PYD-YPG, Suriye sınırında Türkiye’ye tehdit oluşturmaya devam edecek. PKK silah bıraksa ve kendini feshetse ile Türkiye açısından sorun ortadan kakmıyor. PKK, Öcalan’ın kurduğu KCK’ya (Kürdistan Topluluklar Birliği) bağlı örgütlerden sadece biri. KCK çatışı altında Suriye’de PYD-YPG, Irak’ta HPG, İran’da PJAK var. KCK ise üst örgüt olarak bir devlet yapısına sahip. KCK Sözleşmesi’nde, örgütün önderinin Öcalan’ın olduğu vurgulanarak “devlet başkanı” konumuna oturtuluyor. KCK, silahlı kuvvetlerinden yargısına, vatandaşlığa kabul koşullarına kadar bir devlet aygıtı. KCK, Türkiye, Suriye, Irak ve İran’da dört parça üzerinde “Komünel Konfederal Kürdistan Devleti” öngörüyor. KCK feshedilmiş değil. Öcalan’ın böyle bir talebi de yok. Öcalan’ın, “ulus devlet, federal devlet, idari özerklik” talebinden vazgeçmesi de yeni değil. Savunmalarında bu taleplerinin olmadığını söylemiş ve kitaplaştırmıştı. Bu taleplerin yerine Murray Bookchin’in “ekolojik, komünal yönetim” ideolojisini koyarak KCK Sözleşmesi’ni yazmıştı. Ulus devlet yerine, komünal konfederal devlet hedefini koydu. Türkiye’nin güneydoğusunu kapsayan bu hedeften vazgeçilmiş değil. Bir de henüz PKK dillendirmeden eski Başbakan Binali Yıldırım’ın dillendirdiği konular var. Yıldırım; vatandaşlık tanımının gözden geçirilebileceğini, yerel yönetimlere yetki verilebileceğini ve Erdoğan’ın yeniden cumhurbaşkanlığı adaylığının önünün açılması gerektiğini söyledi. Tablo bu olunca ikinci açılım sürecinin iki amacı ortaya çıkıyor. Birincisi içeride DEM milletvekillerinin oyunu alarak Anayasa’nın 101. maddesini değiştirmek veya istediği zaman Meclis’in erken seçim kararı almasını sağlayarak Erdoğan’ın yeniden cumhurbaşkanı adayı olmasının önünü açmak. Dışarıda ise ABD’nin istediği gibi Türkiye’nin PYD-YPG’ye karşı Suriye’nin kuzeyine operasyon yapmasını önlemek. ABD’nin, Öcalan’ın açıklamasından sonra, “Türkiye’nin Suriye'nin kuzeydoğusundaki endişelerini hafifletmeye yardımcı olacağını umuyoruz"" ifadeleri de bunu gösteriyor.",https://halktv.com.tr/makale/ikinci-acilim-surecinin-amaci-918530
Fikret Bila,Çıkmaz yol,09 Nisan 2025 Çarşamba 05:00,"İktidarın demokratik kurallardan ve hukuktan uzaklaşarak muhalefet üzerinde kurduğu baskıyla yeniden seçim kazanması normal koşullarda mümkün değildir. Siyasi tarihimiz halka rağmen iktidarda kalmanın mümkün olmadığını gösteren örneklerle doludur. Nitekim İstanbul Büyükşehir Belediye Başkanı Ekrem İmamoğlu’nun önce diplomasının iptal edilmesi sonra tutuklanmasıyla başlayan süreçte muhalefetin güçlendiği, iktidarın ise zayıfladığı kamuoyu yoklamalarıyla ortaya çıkıyor. Halkın yüzde 60’ı İmamoğlu’nun tutuklanmasının hukuki değil siyasi olduğunu, iktidarın cumhurbaşkanlığı seçiminde en güçlü rakibini devre dışı bırakmak için bu yola girdiğini düşünüyor. İktidar, yürüttüğü baskı politikasıyla amaçladığı hedeflerin hiçbirine ulaşmış da değil. İktidarın, İmamoğlu’nun tutuklanmasıyla başlayan süreçte CHP’nin iç yarışa yöneleceği, parti içi çekişmenin artacağı beklentisi de gerçekleşmedi. Tam aksine CHP bu süreçten bütünleşerek, birleşerek, güçlenerek çıktı. İktidarın bir önceki kurultayı iptal edep kayyım atama tehdidine karşı toplanan CHP’nin 21. Olağanüstü Kurultayı birlik, beraberlik içinde geçti. Özgür Özel, kurultay delegelerinin yüzde 90’ının oyunu alarak yeniden genel başkan seçildi. İmamoğlu’nun adı geçtikçe kurultay salonundakiler hep birlikte ayağa kalkarak alkışladılar. Bir önceki Genel Başkan Kemal Kılıçdaroğlu dahil eski genel başkanlar kurultay salonunda bir arada görüntü verdiler, İmamoğlu’nun tutuklanmasına hep birlikte karşı çıktılar. İktidarın hamlesi CHP’yi birleştirip güçlendirdi. CHP’nin üye sayısı 2 milyona yaklaştı. Saraçhane ve Maltepe meydanlarında sadece CHP’liler değil iktidardan memnun olmayan bütün muhalif kesimler, gençler, kadınlar, üniversite öğrenciler tek vücut oldular. Kamuoyu yoklamaları iktidara olan desteğin azaldığını gösterdi. CHP; demokrasiye, laiklik ilkesine, hukuk devletine, anayasal hak ve özgürlüklere sahip çıkarak Atatürk’ün yolundan giderek ilerliyor. CHP’nin miting yeri olarak bu akşam Şişli’yi, pazar günü Samsun’u seçmesi tesadüf değil. Şişli ve Samsun’un seçilmesi önemli bir mesaj içeriyor. CHP, Atatürk’ün yolunu izliyor. Atatürk de planlarını kurmaylarıyla Şişli’deki evinde yapmış ve Kurtuluş Savaşı’nı Samsun’a çıkarak başlatmıştı. CHP’nin Şişli ve Samsun’u seçmesinin nedeni bu. CHP’nin mesajı ilk seçimde iktidardan kurtuluşu Samsun’da başlatmak ve demokratik, laik, sosyal hukuk devletinin yeniden kuruluşunu sağlamak. CHP büyüyen bir destekle etkili muhalefet sürecinde ilerlerken iktidar demokrasi ve hukuk alanını daha da daraltmakla meşgul. Anayasal haklarını kullanarak CHP’nin Saraçhane mitinglerine katılan 300’e yakın genç gözaltında tutuluyor. Üniversite öğrencileri sınavları olmasına karşın içeride. Üç yıla kadar hapislerini istiyor. Bununla da yetinilmeyip aralarında daha 16 yaşındayken “her şey çok güzel olacak” sloganını CHP’ye armağan eden, göz altındayken CHP Parti Meclisi üyeliğine seçilen Berkay Gezgin’in de bulunduğu gençler hakkında siyasi yasak talep ediliyor. Demokratik hukuk devletlerinde yeri olmayan bu uygulamalarla iktidarın istediği sonucu alması mümkün değildir. Bu yol çıkmaz yoldur.",https://halktv.com.tr/makale/cikmaz-yol-928104
Fikret Bila,Trump’tan üstü örtülü tehdit,10 Ocak 2025 Cuma 05:00,"ABD Başkanlığı’na yeniden seçilen Donald Trump, Pentagon’da düzenlediği basın toplantısında Türkiye ve Suriye’yle ilgili açıklamalar yaptı. Trump, Cumhurbaşkanı Tayyip Erdoğan’ı öven sözlerinin devamında Türkiye’yi üstü örtülü biçimde tehdit etti. Türkiye’nin, Suriye’de Fırat’ın doğusunda hamiliğini yaptığı PKK-YPG-PYD’ye karşı bir operasyon yapmaması konusunda eskiyi hatırlatarak Ankara’yı uyardı. Cumhurbaşkanı Erdoğan’ın çok zeki biri olduğunu söyledikten sonra ""O""na saygı duyarım, O da bana duyar. Kürtlerin peşinden gitmemesini rica ettim. O da buna uydu” şeklinde özetlenebilecek ifadeler kullandı. Trump’ın kastettiği, Türkiye’nin Barış Pınarı harekâtı. Türkiye, Suriye sınırının içlerine doğru güvenli bölge oluşturmaya yönelik olarak başlattığı Barış Pınarı harekâtını Trump’ın tehditleri karşısında belli bir aşamada durdurmuştu. Trump, bu durumu şöyle özetledi: “Erdoğan benim arkadaşım. Sevdiğim, saygı duyduğum bir kişi. Sanırım O da bana saygı duyuyor. Erdoğan’dan Kürtler’in peşinden gitmemesini rica ettim ve O da bu ricayı yerine getirdi.” Trump, “Kürtlerin ve Türklerin doğal düşman olduğunu ve birbirinden nefret ettiğini” de söyledi. Trump’ın bu sözleri Türkiye’ye tehdit niteliği taşıyor. Türkiye’ye, “Suriye’de, Fırat’ın doğusunda devletleştirmeye çalıştığı PKK-YPG-PYD’ye harekât yapmayın, yaparsanız karşınızda beni bulursunuz” diyor. Trump ayrıca “Suriye’deki askerlerinizi çekecek misiniz” sorusuna da “Bunu size söylemeyeceğimiz, o askeri stratejinin bir parçası” yanıtını verdi. Dışişleri Bakanı Hakan Fidan’ın açıklamaları ise Trump’ın açıklamalarının tam tersi. Fidan, Suriye’de, PKK-YPG-PYD’nin Türkiye’nin beklediği düzenlemeleri yapmaması halinde askeri operasyon yapılacağını söylüyor. Türkiye’nin beklentisi ise Öcalan’a yaptırılacak açıklama doğrultusunda PKK-YPG’nin silah bırakması. Bu durum, Fırat’ın doğusunda Türkiye ile ABD’nin karşı saflarda olduğunu gösteriyor. ABD, Türkiye’den, PKK-YPG-PYD’nin Fırat’ın doğusunda oluşturacağı özerk bölgenin tanınmasını istiyor. Bu, PKK’nın hedeflerine uygun bir talep. Türkiye, İran, Irak ve Suriye’den koparılacak dört parça üzerinde Bağımsız Büyük Kürdistan Devleti’ni kurmak için önemli bir adım. Irak’ın kuzeyinden sonra Suriye’nin kuzeyinde de bir Kürt devleti kurmak. ABD’nin himayesinde Suriye’de bu devlet kuruluyor. ABD’de de Türkiye’ye “bu oluşumuna müdahale etme” diyor. Şam’da yönetimin siyasal İslamcı HTŞ’nin eline geçmesinden ABD ve İsrail’in safında memnuniyet belirten Türkiye, Fırat’ın doğusunda PKK’nın devletleşmesinden doğal olarak rahatsız. “Ankara ne karar verecek” sorusunun yanıtı önemli. Trump’ın istediği gibi Suriye’de, Fırat’ın doğusunda bir PKK devleti kurulmasını kabullenecek mi, yoksa müdahale edecek mi? Dışişleri Bakanı Hakan Fidan, Türkiye’nin askeri operasyon yapacağı yönünde mesaj verdi. Ancak Cumhurbaşkanı Erdoğan bu konuda henüz net bir açıklama yapmadı. Türkiye’nin ne yapacağına Cumhurbaşkanı Erdoğan karar verecek. Nasıl bir karar vereceğini yakında göreceğiz.",https://halktv.com.tr/makale/trumptan-ustu-ortulu-tehdit-904301
Fikret Bila,Dereyi görmeden paçayı sıvamak,08 Ocak 2025 Çarşamba 05:00,"YÖN/FİKRET BİLÂ MHP Lideri Devlet Bahçeli’nin, terör örgütü PKK’nın kurucusu Abdullah Öcalan’a yaptığı çağrıyla başlayan süreç devam ediyor. İmralı’da Öcalan’la görüşen DEM Partili Sırrı Süreyya Önder ve Pervin Buldan, yanlarına Ahmet Türk’ü de alarak parti liderlerini ziyaret ediyorlar. Tek istisna Cumhurbaşkanı Tayyip Erdoğan oldu. Erdoğan DEM heyetiyle görüşmedi. AK Parti Meclis Grubu Başkanı ve diğer yetkililerle görüşme yapıldı. DEM heyeti dün de CHP Lideri Özgür Özel’le görüştü. Görüşme sonrasında Özel, olumlu gördükleri noktaları söyleyeceklerini, olumsuz gördüklerini de eleştireceklerini vurguladı. Sonuçta Özel de sürece katkı vereceklerini ifade etti. DEM heyeti parti ziyaretlerini bitirdikten sonra yeniden Öcalan’la görüşecek. Bu sürece İYİ Parti ve Zafer Partisi dışında diğer partilerin itirazı olmadı. DEM heyeti, Öcalan görüşmesinden sonra kamuoyuna açıkladıkları 7 maddelik bilgilendirme notu dışında parti liderlerine İmralı’dan ne tür bilgiler aktarıyor, bu henüz bilinmiyor. Ana muhalefet partisi olarak CHP’nin sürece katkı vereceğini açıklaması önemli. CHP’nin bu tutumu iktidarın Öcalan’la başlattığı sürece meşruiyet kazandırıyor. Bu süreç nereye varacak, nasıl sonuçlar doğuracak henüz bilen yok. Bu nedenle CHP, dereyi görmeden paçayı sıvamamalı. CHP’nin olumlu yaklaşımı iktidarın gündemi değiştirmesini kolaylaştırdı. Yerel seçim yenilgisi, derin yoksulluk, düşük asgari ücret, düşük işçi ve memur emeklisi maaşıyla daha da artan hayat pahalılığı, işsizlik gibi sorunlar geri plana düşerken, DEM’in ziyaretleri gündemin ilk sırasına oturdu. Cumhurbaşkanı Erdoğan birinci çözüm süreci sonunda ağzı yandığı için bu kez temkinli davranıyor. Yeni süreci şimdilik kenardan izliyor. Doğacak tepkileri küçültmek için de “ya silahları gömersiniz ya silahlarla birlikte gömülürsünüz, süreci baltalarsanız devletin demir yumuğunu görürsünüz” gibi açıklamalarla bir pazarlık, bir al-ver süreci olmadığı mesajlarını veriyor. Ancak Öcalan’ın “PKK lağvetme ve silah bırakma” çağrısını sırf Erdoğan ve Bahçeli istiyor diye yapmasını beklemek gerçekçi değil. İktidar sözcüleri “terör sorunu” derken, DEM sözcüleri “Kürt sorunu” ifadesini kullanıyorlar. Ayrıca anayasa değişikliğinden, anayasal ve yasal güvenceden söz ediyorlar. Demek ki iktidardan bir karşılık bekleniyor. Ancak Öcalan ve DEM Parti’nin ne bekledikleri de henüz bilinmiyor. CHP’nin, “süreç açık ve şeffaf olmalı” demesinin nedeni de bu. DEM Parti’nin; Kürt kimliğinin anayasaya geçirilmesi, Kürtçe’nin de resmi dil olması, resmi eğitimin Kürtçe de verilmesi, vatandaşlık tanımının yeniden yapılması gibi talepleri var. Güneydoğu’da yerel Meclis kurulması de talepler arasında. Bu talepler Atatürk’ün kurduğu Türkiye Cumhuriyeti’nin temel nitelikleriyle bağdaşmayan talepler. Türkiye Cumhuriyeti, anayasanın değiştirilmesi teklif dahi edilemeyen ilk üç maddesinde belirlenmiş durumda. Demokratik, laik, üniter bir ulus devlet. İlk üç maddeye dokunulmasa bile vatandaşlığı tanımlayan 66. maddenin, eğitimin dayandığı ilkeleri belirleyen 42. maddenin değiştirilmesi de temel nitelikleri zedeler. Bu nedenle kurucu parti olarak CHP’nin ne talep edildiğini görmeden, belirsizlik ortamında erken tutum alması yanlış olur.",https://halktv.com.tr/makale/dereyi-gormeden-pacayi-sivamak-903778
Fikret Bila,Muhalefet kenetlenmeli,19 Şubat 2025 Çarşamba 05:00,"Önümüzdeki seçimleri kaybedeceğini düşünen iktidar, muhalefeti parçalayarak çıkış arıyor. İktidar, normal koşullarda yapılacak seçimi kazanma olasılığı görmediği için şimdiden siyasi yasaklarla yol temizliğine yönelmiş durumda. CHP’nin cumhurbaşkanı adayı olarak görülen İstanbul Büyükşehir Belediye Başkanı Ekrem İmamoğlu hakkında 24 yıl hapis ve siyasi yasak talebi içeren davalar ve soruşturmalar başlatıldı. Ayrıca CHP hakkında “şaibeli kurultay” iddiasıyla Ocak 2024’te açılan soruşturmada, bir yıl bekletildikten sonra harekete geçirildi. Ekrem İmamoğlu’nun da desteğiyle Özgür Özel’in genel başkan seçildiği kurultayın iptal edilmesi olasılığı var. İktidarın bu hamlelerinin nedeni birinci parti konumundaki CHP içinde çatışma çıkması ve partinin enerjisini içe dönük mücadeleye harcaması. İktidarla mücadele yerine parti içi mücadeleyi öncelemesi. İktidarın muhalefete yönelik hamleleri CHP ile de sınırlı değil. Zafer Partisi Lideri Ümit Özdağ da cezaevinde. Özdağ hakkında 4 yıl 8 aya kadar hapis cezası ve siyasi yasak isteniyor. Siyasi yasak talebi artık her soruşturmada olağan talep haline geldi. İktidar diğer taraftan İYİ Parti ve sağdaki diğer muhalefet partilerinden milletvekili transferleriyle Meclis’teki sandalye sayısını artırmak ve sağdaki muhalefet partilerini zayıflatmak için de çaba gösteriyor. İktidarın muhalefeti bölmek için yaptığı bir girişim de terör örgütü PKK’nın kurucusu Abdullah Öcalan üzerinden DEM Parti’yi muhalefet cephesinden iktidar cephesine çekmek. Öcalan’ın koşullarının düzeltilmesi ve belki DEM parti taleplerinin bazılarının kabul edilmesi karşılığında DEM Parti’nin önümüzdeki seçimde CHP’nin değil Cumhur İttifakı’nın adayını desteklemesini sağlamak. İktidar özgür gazetecilik yapmaya çalışan basını da baskılamak için hamle üzerine hamle yapıyor. Halk TV’den beş meslektaşımıza 4 yıldan 14 yıla kadar hapis cezası verilmesi isteniyor. Kürşat Oğuz ve Barış Pehlivan hakkında 6 yıldan 14 yıla, Suat Toktaş, Seda Selek ve Serhan Asker hakkında ise 4 yıldan 9 yıla kadar hapis talebinde bulunuldu. Sanki hırsızlık, yolsuzluk yapmış, cinayet işlemişler gibi! Bu koşullar altında muhalefet partilerinin şapkalarını önlerine koyup düşünmeleri gerekiyor. İktidar önümüzdeki seçimleri kazanmayı garanti edebilmek için muhalefeti dizayn ediyor. İktidarın bu hamleleri karşısında muhalefet partilerinin kenetlenmekten başka bir çıkış yolu bulmaları oldukça zor.",https://halktv.com.tr/makale/muhalefet-kenetlenmeli-915297
Fikret Bila,Süreçteki belirsizlik,13 Ocak 2025 Pazartesi 05:00,"MHP Lideri Devlet Bahçeli’nin çağrısıyla başlayan süreç DEM Parti heyetinin ziyaretleriyle sürüyor. Sırada PKK terör örgütünün Kurucusu Abdullah Öcalan’la ikinci görüşme var. DEM Parti heyeti, Öcalan’la ikinci görüşmeden sonra da siyasi parti liderlerini ziyaret edecekler mi yoksa Öcalan beklenen açıklamasını mı yapacak belli değil. Bu süreçte iktidarın ve DEM Parti sözcülerinin söylemleri de birbirinden çok farklı. Cumhurbaşkanı Tayyip Erdoğan, “PKK feshedilecek, koşulsuz silahlar teslim edilecek, etmezlerse silahlarıyla birlikte gömülecekler” diyerek süreçte tek taraf olduğu mesajını veriyor. Kürt sorunu olmadığını, bu sorunu yaptıkları reformlarla çözdüklerini, sadece terör sorunu olduğunu, bunun da silahların teslim edilmesiyle sonuçlanacağını vurguluyor. Bahçeli’nin söylemi de Erdoğan’ın söylemiyle aynı. Ancak DEM Parti sözcüleri ve görüşmeleri yürüten heyet üyelerinin açıklamaları farklı. DEM Parti sözcüleri süreçte iki taraf olduğunu vurguluyor. Örneğin Sırrı Süreyya Önder, bu sürecin bir fırsat olduğunu, sorunu iki taraf olarak çözmek gerektiğini, aksi halde 72 tarafın olaya karışacağını söylüyor. DEM Parti sözcülerinin ifade ettiği gibi “iki taraf” söz konusuysa bir pazarlık süreci de var demektir. DEM Parti’nin talepleri konusunda da sözcüler arasında bir görüş birliği yok. CHP lideri Özgür Özel’in açıkladığına göre heyette yer alan Ahmet Türk, bir anayasa değişikliği, otonomi gibi bir taleplerinin olmadığını söylemiş. Buna karşın DEM Parti Grup Başkan Vekili Gülistan Kılıç Koçyiğit, anayasada değişiklikler ve yasa düzenlemeleri gerektiğini söyledi. DEM Parti heyetiyle görüştükten sonra açıklama yapan Selahattin Demirtaş bir adım geride duruyor. Demirtaş, Öcalan’ı siyasi lider olarak ilân etti ve destekleyeceğini, arkasında duracağını da açıkladı. Demirtaş ayrıca Türkiye’nin yönünü bütün Kürtlere çevirmesi gerektiğini de söyleyerek, sürece Suriye’nin de dahil edilmesi gerektiği mesajını verdi. Süreçte önemli eksiklikler var. Örneğin şeffaflık yok. Öcalan’ın ne istediği bilinmiyor. Ne karşılığında PKK’yı feshettiğini söyleyecek ve silah bırakma çağrısı yapacak? Sadece kendisinin ev hapsine çıkarılması karşılığında mı? Başka talepleri de var mı? Bu soruların yanıtları belli değil. Öcalan’ın yapacağı çağrıya Suriye’deki PKK-YPG uyacak mı? Öcalan istedi diye fesih kararı alıp silahları teslim edecekler mi? Bunu da şimdiden bilmek olanaksız. Bu nedenle sürecin şeffaf yürütülmesi, kamuoyundan bilgi saklanmaması çok önemli. Sonuçta böyle önemli bir konuda toplumun onayı çok önemli. Bugüne kadar gösterilen toplumsal tepkilerden de anlaşıldığı gibi, Atatürk’ün kurduğu Türkiye Cumhuriyeti’nin demokratik, laik, üniter ve ulus devlet niteliklerinden birinin bile değiştirilmesine toplumun çok büyük bir kesimi onay vermeyecek. Böyle çok önemli bir konunun sadece siyasi parti liderleri ve Öcalan arasındaki görüşmelerle sonuca bağlanması halkın kabul edeceği bir yöntem değil.",https://halktv.com.tr/makale/surecteki-belirsizlik-905117
Fikret Bila,Toplumsal muhalefet,28 Mart 2025 Cuma 05:00,"İktidarın, İstanbul Büyükşehir Belediye Başkanı Ekrem İmamoğlu’nu tutuklaması sadece CHP’yi değil toplumsal muhalefeti de harekete geçirdi. CHP’nin başlattığı Saraçhane meydanındaki gece mitingleri partili olmayan toplum kesimlerinin de katılımıyla her geçen gün daha da büyüdü, yüz binleri buldu, milyonu aştı. İftar sonrası mitingleri Saraçhane ile sınırlı kalmadı, Ankara ve İzmir başta olmak üzere bütün illere de yayıldı. Gece mitinglerine CHP’lilerin yanı sıra İYİ Partililer, Zafer Partililer, Türkiye İşçi Partililer, Komünist Partililer, DİSK başta olmak üzere sendikalar, meslek kuruluşları, kadın dernekleri, gençlik dernekleri, gençler, üniversite öğrencileri, emekliler, işsizler katıldılar. İktidar, İmamoğlu’nu cezaevine gönderirken siyasi muhalefetle toplumsal muhalefeti bir araya getirerek kendine ağır bir darbe vurdu. Olay, İmamoğlu’nun tutuklanmasına tepkiyi aştı, iktidara karşı toplumsal bir muhalefet hareketine dönüştü. İktidar kendi hamlesiyle devi uyandırdı. Tutuklama kararının verilmesinden sonraki 7 gün, her gece meydanlara çıkan yüz binler sadece İmamoğlu’na destek vermedi. Ekonomik krize, yüksek enflasyona, artan işsizliğe, adaletsizliğe, hukuksuzluğa, kamu kaynaklarının peşkeş çekilmesine, laiklik ilkesinden ve demokrasiden uzaklaşılmasına büyük tepki gösterdiler. Erken seçim ve iktidar değişikliği taleplerini meydanlara taşıdılar. Siyasal ve toplumsal muhalefetin birleşmesiyle büyüyen bu hareket Türkiye’de yeni bir süreç başlattı. Devlet organlarını kullanarak, muhalif siyasetçileri, aydınları, gazetecileri, öğrencileri gözaltına alarak, tutuklayarak bu muhalefet dalgasını durdurmak mümkün değildir. Yeni süreç artık gündemi muhalefetin belirlediği bir süreçtir. Yaşını başını almış emekliler, işçiler, işsizler, gençler, üniversite öğrencileri, kadınlar aynı anda meydanları dolduruyorsa iktidar kolluk güçlerine orantısız güç kullanarak bu toplumsal hareketin önüne geçemez. Bugün iktidarın yaşadığı sorun budur. Bu muhalefet hareketinin önemli yönü CHP’nin Saraçhane’de başlattığı mitinglere halkın kendiliğinden katılmasıdır. İktidar İmamoğlu’nu tutuklatarak ne yapmış oldu? İmamoğlu’nu sadece CHP’nin değil toplumsal muhalefetin de cumhurbaşkanı adayı haline getirdi. CHP tabanının birleşmesini sağladığı gibi diğer etkili muhalefet patileri olan İYİ Parti, Zafer Partisi, Demokrat Parti, Türkiye İşçi Partisi ve Türkiye Komünist Partisi’ni bir araya getirdi. CHP’de Ekrem İmamoğlu ile Mansur Yavaş arasında yaratmayı hedeflediği çatışmayı yaratamadığı gibi tam aksine iki ismin dayanışmasını sağladı. Zaten kötü giden ekonomiyi daha da aşağıya çekti. Türkiye’yi sığınmacı ülkesine dönüştürdüğü için laiklik ve demokrasiden uzaklaşmasına sesi çıkmayan Avrupa Birliği’ni geç de olsa harekete geçirdi. Avrupa kentlerinin belediye başkanlarının İmamoğlu’nu destekleyen videolar çekip yayımlamalarına neden oldu. Üniversiteleri ve üniversite öğrencilerini harekete geçirip meydanlara çıkmalarına sebep oldu. Öğretim üyelerinin cübbeleriyle yürüyüşe geçmelerini sağladı. Gezi hareketinden sonra halkın yeniden meydanlara dolmasını, sokağa çıkmasına gerekçe oluşturdu. Özetle iktidar İmamoğlu’nu tutuklatarak kendi ömrünü kısalttı.",https://halktv.com.tr/makale/toplumsal-muhalefet-925003
Fikret Bila,İmamoğlu’nun dik duruşu,24 Mart 2025 Pazartesi 05:00,"İstanbul Büyükşehir Belediye Başkanı Ekrem İmamoğlu, iktidarın yaptığı operasyonlara karşı dimdik bir duruş sergiledi. Duruşundan en küçük bir ödün vermedi. Emniyette ve savcılıkta sorulara verdiği yanıtlar, gözaltındayken paylaştığı mesajlarla iktidara meydan okumaya devam etti. CHP’lilere moral verdi, onları Saraçhane meydanında toplanmaya yönlendirdi. Bu dik ve cesur tutumu liderliğini pekiştirdi. Sadece CHP’lilerden değil CHP’li olmayan kitlelerden de büyük destek gördü. İmamoğlu’nun bu duruşu iktidara karşı çok büyük bir toplumsal muhalefetin oluşmasını da sağladı. İmamoğlu’nun gözaltına alınması, CHP’de önseçimin yapılacağı gün tutuklama kararının çıkması ters tepti. Milyonlar hem önseçim sandığına hem de dayanışma sandığına koştu. Üniversite gençliğinden 92 yaşına kadar her yaştan, her meslekten, her partiden insanlar İmamoğlu için oy kullandılar. Önseçimi seçime dönüştürdüler. Sandıklara koşan halk Cumhurbaşkanı Tayyip Erdoğan’ın, İmamoğlu’na karşı seçim kazanamayacağını bir kez daha gösterdi. Buna karşın iktidar İmamoğlu’nun cumhurbaşkanlığı adaylığını önlemeye kararlı görünüyor. Bu yolda ilk girişimi İmamoğlu’nun üniversite diplomasını hukuksuz şekilde iptal ettirmek oldu. Ardından gözaltı ve tutuklama kararı geldi. İmamoğlu terör suçlamasından serbest bırakıldı ama mali suçlamalar nedeniyle tutuklandı. Bu durum terörle bağlantı iddiasıyla tutuklanması olasılığını ortaran kaldırmış değil. Çünkü mahkeme mali iddialardan zaten tutuklandığı için kuvvetli suç şüphesi olmasına karşın terörden tutuklamaya –şimdilik- gerek duyulmadığı kararını verdi. Bu kararla gerek duyulduğunda terörle iltisak iddiasıyla da tutuklanmasına açık kapı bırakmış oldu. İmamoğlu, diplomasının iptal edilmesine karşı açtığı davaları kazanamaz veya bir yıldan fazla hüküm giyerse cumhurbaşkanlığı adayı olamıyor. İktidar, diplomanın iptal kararırın kesinleşmesi veya bir yıldan fazla mahkumiyetle İmamoğlu’nu saf dışı bırakmaya çalışıyor. İktidar, İmamoğlu’nun adaylığını engellese bile siyaset dışında bırakmayı başaramaz. Yakın siyasi tarihimiz bunun örnekleriyle dolu. En yakın örnek ise Cumhurbaşkanı Erdoğan. Erdoğan da İstanbul Belediye Başkanı’yken okuduğu şiir nedeniyle cezaevine konulmuş, siyasi yasak getirilerek mağdur edilmişti. Ancak CHP Lideri Deniz Baykal’ın girişimiyle anayasa değiştirilerek Erdoğan’ın yasağı kaldırılmıştı. Mağdur Erdoğan halkın desteğini kazandı. Milletvekili oldu, AK Parti Genel Başkanı oldu, Başbakan oldu, Cumhurbaşkanı oldu. Tıpkı Süleyman Demirel, Bülent Ecevit, Necmettin Erbakan gibi. Onlar 12 Eylül darbesiyle cezaevine gönderildiler, siyaset yapmaları yasaklandı. Ancak halk referandum sandığında yasakları kaldırdı. Demirel’i, Ecevit’i, Erbakan’ı başbakan yaptı. Demirel cumhurbaşkanı da seçildi. Bu nedenle iktidar İmamoğlu’nu bu seçimde yarış dışı bıraksa bile halk bunu tersine çevirecektir. İlk fırsatta İmamoğlu’nu Demirel, Ecevit, Erbakan gibi seçecektir.",https://halktv.com.tr/makale/imamoglunun-dik-durusu-923967
Fikret Bila,"Koşullu mu, koşulsuz mu?",19 Mart 2025 Çarşamba 05:00,"Fikret Bila MHP Lideri Devlet Bahçeli’nin davetiyle, terör örgütü PKK’nın kurucusu Abdullah Öcalan’ın yaptığı “silah bırakma ve kendini feshetme” çağrısıyla başlayan sürecin nasıl sonuçlanacağını öngörmek oldukça zor. Bunun nedenlerinin başında, PKK’nın Kandil’deki yöneticileri, DEM Parti yetkilileri ve iktidar sözcülerinin yaptığı açıklamaların birbirinden çok farklı olması geliyor. Cumhurbaşkanı Tayyip Erdoğan, MHP Lideri Bahçeli ve Adalet Bakanı Yılmaz Tunç terör örgütünün silah bırakma ve kendini feshetmesi için herhangi bir koşulun söz konusu olmadığını açıkladı. Tunç ayrıca “Öcalan’ın çağrısında bir koşul yok” vurgusu da yaptı. Adalet Bakanı, Öcalan için konu edilen umut hakkının mevzuatta bulunmadığının da altını çizdi. İktidarın bu açıklamalarından anlaşılıyor ki PKK’nın silahları teslim etmesi ve kendini feshetmesi karşılığında “Öcalan’ın serbest bırakılması, anayasada ve yasalarda değişiklik yapılması” gibi bir durum yok. Kandil ve DEM Parti’den yapılan açıklamalarda ise bazı koşullar var. Kandil’den başlayalım. PKK’nın Kandil’deki yöneticilerinden Murat Karayılan yaptığı açıklamada üç koşul öne sürdü: “Anayasa ve yasalarda değişiklik yapılması, Öcalan’ın fiziki olarak özgür kalması ve özgürce çalışacağı ortamın yaratılması, İmralı sisteminin ortadan kaldırılması.” Karayılan, bunlar gerçekleşmeden, iktidar demokratikleşme adımları atmadan bu iş olmaz mesajı verdi. Adalet Bakanı Tunç’un “umut hakkı mevzuatımızda yok” açıklamasına yanıt ise DEM Parti Başkanı Tuncer Bakırhan’dan geldi. Bakırhan, umut hakkının evrensel bir hukuk kuralı olduğunu belirterek, bu konunun Adalet Bakanı’nı aşacağını söyledi. Bakırhan ayrıca bu süreçte “Bakan Tunç’un nerede durduğunu da belirlemesi” gerektiğini ifade etti. Son olarak Bakırhan’ın “muhatabımız kim” sorusu da var. Karşıt görüşlerin açıklandığı bu aşamada diğer partilerle görüşmelerini bitiren DEM Parti heyeti, Öcalan’la yeniden görüşmek için Adalet Bakanlığı’na başvurdu. Sürecin ilerleyebilmesi ve bir sonuca ulaşması için öncelikle iktidarla Öcalan ve DEM Parti’nin tam bir uzlaşmaya varmaları gerekiyor. Ya Öcalan, Kandil ve DEM Parti hiçbir karşılık beklemeden iktidarın istediği gibi silahları teslim edip örgütü feshedecekler ya da öne sürdükleri koşullarda ısrar edecekler. Bu koşullarda ısrar edilmesi halinde iktidar bazı adımlar atabilir mi? Erdoğan, Bahçeli ve Tunç’a göre bu mümkün değil. Sürecin ilerleyebilmesi için tarafların “koşul var mı yok mu” konusunda da bir ortak noktaya varmaları gerekiyor. Bu uzlaşma önemli. Çünkü sürecin nasıl ilerleyeceği buna bağlı. Yoksa süreç tarafların sürekli kendi görüşlerini açıkladıkları bir tekrara dönüşecek. İktidarın DEM Parti’nin desteğini alarak anayasayı değiştirmek veya istediği zaman Meclis’ten erken seçim kararı çıkararak Cumhurbaşkanı Erdoğan’ın yeniden aday olmasını sağlamak istediği biliniyor. Bir karşılık beklemeden Kandil ve DEM Parti silah bırakma ve örgütü feshetme çağrısına uyarsa, bu önümüzdeki seçimlerde iktidar için önemli bir avantaj sağlayacaktır. Ancak Öcalan’ın serbest bırakılması, anayasada Türkiye Cumhuriyeti’nin nitelikleri ve milli eğitimi düzenleyen madde veya vatandaşlık tanımında bir değişikliğe gidilmesi seçimlerde iktidar için büyük dezavantaj olur. İktidarın Erdoğan’ın yeniden aday olmasını sağlamak için halkın büyük çoğunluğunun onay vermeyeceği bir adım atması sandıkta ters teper.",https://halktv.com.tr/makale/kosullu-mu-kosulsuz-mu-922694
Fikret Bila,CHP’nin yol haritası,10 Şubat 2025 Pazartesi 05:00,"CHP Lideri Özgür Özel, son grup toplantısında cumhurbaşkanı adayının tüm üyelerin katılımıyla yapılacak önseçimle belirleneceğini açıklamış ve “yeni bir yola girdik, bugün birinci gün” demişti. Özel’in grup konuşması ve daha sonraki açıklamalarıyla CHP’nin yeni yol haritası da somutlaşmaya başladı. CHP Lideri Özel ile cumhurbaşkanlığı adaylığı için en güçlü isimlerden biri olan İstanbul Büyükşehir Belediye Başkanı Ekrem İmamoğlu, cumhurbaşkanı adayının bir an önce belirlenmesi gerektiği görüşündeler. Cumhurbaşkanlığı adaylığının en güçlü diğer ismi olarak görülen Ankara Büyükşehir Belediye Başkanı Mansur Yavaş ise adayın henüz erken seçim tarihi belli değilken belirlenmesinin yanlış olacağı görüşünde. Bu görüşünü açıklarken de Türkiye’nin gerçek gündeminin; ekonomik kriz, yoksulluk, geçim derdi olduğunu, adaylık yerine bu konuların gündemde tutulması gerektiğini söylemişti. CHP’nin bir önceki Genel Başkanı Kemal Kılıçdaroğlu da Mansur Yavaş gibi adayın erken belirlenmesinin yanlış olduğunu söyledi. CHP’nin önemli isimlerinden Prof. Dr. Hurşit Güneş de ortada erken seçim tarihi yokken adayın erkenden belirlenmesinin hata olacağını vurguladı. Adayın erken belirlenmesi konusunda CHP’de iki karşıt görüş var. CHP Lideri Özel, İmamoğlu ve Yavaş dün akşam bir araya gelerek üçlü bir zirve yaptılar. Bu zirveye bir “ikna zirvesi” diyebiliriz. Çünkü bu üçlü toplantının amacı Özel ve İmamoğlu’nun, Yavaş’ı ikna edip, adayın erken belirlenmesi konusundaki kaygılarını gidermekti. Bu zirvenin zamanlaması da önemliydi. Çünkü bir gün sonra (bugün) toplanacak CHP Parti Meclisi toplantısı, adayın belirlenme tarihi ve yöntemi konusunda karar verecek. Yavaş, Özel ve İmamoğlu tarafından ikna edildi mi? Bu sorunun yanıtı henüz bilinmiyor. Ancak Yavaş ikna edilmiş olsa da olmasa da CHP lideri Özel bugün Parti Meclisi’ne, adayın bütün üyelerin katılımıyla yapılacak bir ön seçimle, mümkün olan en kısa zamanda belirlenmesi önerisini götürecek. Büyük olasılıkla da Parti Meclisi Özel’in önerisini karara dönüştürecek. CHP Genel Başkan Yardımcısı Gül Çiftçi, önseçim için nerelerde sandık kurulacağını, sandık görevlilerinin belirlenmesi çalışmasını organize edecek. CHP Genel Merkezi’nin tahminine göre bu çalışmalar bir ay, en fazla bir buçuk ay zaman alacak ve CHP’nin cumhurbaşkanı adayı Mart ayı sonlarında, en geç Nisan ayı başında belirlenecek. Tabii önseçimden birinci çıkan ismin cumhurbaşkanı adayı olarak gösterilmesi kararını bu konuda yetkili olan CHP Meclis grubu verecek. CHP için önemli olan bu sürecin parti içinde bir kutuplaşma ve küskünlük olmadan aşılabilmesi. Önseçimde kaybeden aday veya adayların taraftarlarının bir kırgınlık içine girmeden seçilen cumhurbaşkanı adayının etrafında kenetlenebilmeleri. Parti içi demokratik mücadele CHP’nin diğer partilere olan üstünlüğüdür. Bu mücadelenin sonucunun da kabullenilmesi demokratik olgunluğun gereğidir. Böyle bir yarış sonunda CHP’nin bölünmesi, iktidara karşı ortak tavır geliştirememesi tarihi bir hata olur. Önseçim ve CHP’nin TBMM grubunun onayıyla aday belirlendikten sonra, ortak hedef doğrultusunda, her partilinin elinden gelen çabayı göstermesi en doğru yol olur. CHP’nin adayını belirlemiş olması diğer muhalefet partileriyle bir uzlaşma sağlanmasına da engel değildir. CHP adayını belirledikten sonra başta İYİ Parti olmak üzere diğer muhalefet partileriyle güç birliği arayışına girebilir. Diğer muhalefet partileriyle, ortak hedefler ve yönetim kadrolarının belirlenmesi konularında uzlaşma sağlanırsa sandıkta “seçim işbirliği” sağlanabilir. CHP’nin bu yönde çaba göstermesi doğru bir yol olur. İmamoğlu da Yavaş da sağ kesimden de oy alabilecek isimler. Önemli olan bu iki ismin parti kararı doğrultusunda birlikte çalışmayı, seçim kampanyasını birlikte yürütmeyi, kürsüye birlikte çıkmayı başarabilmeleridir.",https://halktv.com.tr/makale/chpnin-yol-haritasi-912852
Fikret Bila,Gazetecilik suç değildir!,31 Ocak 2025 Cuma 05:00,"Demokratik hukuk devletlerinde gazetecilik suç değildir. Aksine basın özgürlüğü anayasa tarafından korunur. Türkiye’de de Anayasa’nın 28. maddesi basın özgürlüğünü güvence altına alır. Bu güvence; yasama, yürütme, yargı erklerinin yanında “4. kuvvet” olarak tanımlanın basının görevini gereği gibi yapabilmesi için zorunludur. Basın 4. kuvvet olarak bir yandan halkın bilgi alma hakkının gereği olarak kamuoyunu bilgilendirir ve yine kamuoyu adına denetim görevi yapar. İktidar, anayasasında “demokratik, laik, hukuk devleti” yazan ve 28. maddesinde “basın hürdür, sansür edilemez” hükmü bulunan Türkiye’de özgür basını ve muhalefeti baskı altında tutuyor. Son örnek Halk TV’de beş meslektaşımızın bir haber nedeniyle gözaltına alınmasıdır. Halk TV Genel Yayın Yönetmeni Suat Toktaş tutuklandı. Gözaltına alınan Seda Selek, Serhan Asker, Barış Pehlivan ve Kürşat Oğuz yurtdışı yasağı ve adli kontrol şartıyla serbest bırakıldılar. Davet edilmeleri halinde gidip ifade verecek olan arkadaşlarımız iş yerlerinin önünden, evlerinden polis marifetiyle alınıp götürüldüler. Sanki terörist, katil zanlısı, uyuşturucu baronu yakalanmış gibi polis tarafından gözaltına alındılar. Uzun yıllar birlikte çalıştığım bu meslektaşlarımın her biri mesleğini çok seven, mesleğin etik kurallarına bağlı, gazeteciliği halkı doğru bilgilendirmek için yapan, çalışkan, dürüst gazetecilerdir. Meslektaşlarımızın böyle bir muamele tabi tutulmasının nedeni Halk TV’de yer alan bir haber. İstanbul Büyükşehir Belediye Başkanı Ekrem İmamoğlu, düzenlediği basın toplantısında, İstanbul’da CHP’li belediyelerin davalarında bilirkişilik yapan bir uzmanın ismini vererek ağır şekilde eleştirdi. Bu ağır eleştiriler karşısında doğal olarak söz konusu bilirkişinin ne yanıt vereceği merak ediliyordu. Çünkü haber değeri taşıyordu. Meslektaşımız Barış Pehlivan da bu habere ulaşmak için söz konusu bilirkişiyi aradı. Kendini tanıttıktan sonra İmamoğlu’nun eleştirilerini anımsattı. Bilirkişi de İmamoğlu’nun iddialarının doğru olmadığını söyledi. Pehlivan’ın canlı yayına davetini de kabul etmedi. Halk TV de, gazetecilik refleksiyle, bilirkişinin kısa ama haber değeri yüksek bu sözlerini eğip bükmeden yayınladı. Söz konusu bilirkişi iktidara yakın bir gazetenin sorularını da yanıtladı. Pehlivan’a yaptığından daha geniş açıklamalarda bulundu. Bu açıklaması da gazetede yayımlandı ancak sorun olmadı. Açıklamalar yaptığı gazetede çıkan sözleri gibi Halk TV’deki kısa yanıtları da kişisel veya kamusal zarara yol açmadı. Tam aksine kamuoyu bilgilendirilmiş, söz konusu bilirkişiye İmamoğlu’nun eleştirileri karşısında cevap hakkı kullandırılmış oldu. Suçlanan veya eleştirilen kişilere cevap hakkı vermek de gazeteciliğin temel ilkelerinden biridir. Olay bundan ibaretken Halk TV’nin genel yayın yönetmenini tutuklamak, dört meslektaşımızı gözaltına alıp, yurtdışı yasağı ve adli kontrol şartıyla serbest bırakmak izah edilmesi zor bir durumdur. Adli kontrol şartıyla serbest bırakılan meslektaşlarımız gibi çalışkanlığı, dürüstlüğü ve gazetecilik deneyimiyle meslekte saygın bir yere sahip olan Suat Toktaş’ın, genel yayın yönetmeni olarak sorumluluğu üzerine alması da örnek bir davranıştır. Özgür basın ve özgür muhalefet sadece gerçek demokrasilerde olur. Basının ve muhalefetin ağır baskı altında tutulduğu rejimler demokrasiden uzaklaşıyor demektir. Demokrasilerde gazetecilik suç değildir! Suat Toktaş en kısa zamanda aramıza katılacak ve işini doğru bildiği gibi yapmaya devam edecektir.",https://halktv.com.tr/makale/gazetecilik-suc-degildir-910026
Fikret Bila,Buruk bayram,31 Mart 2025 Pazartesi 05:00,"Türkiye bayrama buruk girdi. Yüzlerce genç bayramı cezaevinde geçiyor. Suçları CHP’nin Ekrem İmamoğlu’na destek için düzenlediği mitinglere katılmak. Anayasal haklarını kullandıkları için cezaevindeler. Gerekçe, kolluk kuvvetleri “dağılın” dediği halde dağılmamaları. İstanbul Büyükşehir Belediye Başkanı ve CHP’nin Cumhurbaşkanı adayı Ekrem İmamoğlu da İstanbul’un CHP’li beş ilçe belediye başkanı da cezaevindeler. Ortada henüz bir iddianame yok. Başkanlarla beraber onlarca tutuklu da var. Tutuklu olan İstanbul Büyükşehir Belediyesi Genel Sekreter Yardımcısı Mahir Polat’ın ağır sağlık sorunları olduğu biliniyor. Birden fazla kalp ameliyatı geçirmiş, kalbinde 6 stent var, yüksek tansiyon hastası. Cezaevinde iki kez rahatsızlanıp hastaneye kaldırıldı. Yoğun bakımda tedavisi sürüyor. Köhnemiş, bakımsız tarihi eserlerin bakımını yapıp onları İstanbul’a kazandıran bir kültür insanı. Sağlık sorunları nedeniyle serbest bırakılması ve tutuksuz yargılanması gerekirken ısrarla cezaevinde tutuluyor. Cezaevi koşullarında sık sık tansiyonu yükseliyor. Gençler bayramı ailelerinden uzak, cezaevinde geçiriyorlar. Bu tablo karşısında Türkiye’nin büyük bir kesimi bayram sevinci yaşayamıyor. Bu tabloyu yaratan ise iktidar. Cumhurbaşkanı Adayı İmamoğlu’nu seçime sokmamak için cezaevine gönderdiler. Tutuklamadan önce de yine aynı amaçla üniversite diplomasını iptal ettiler. Türkiye’yi demokratik, hukuk devleti olmaktan hızla çıkarıyorlar. Dışarıdan demokrasinin işlemediği bir Ortadoğu ülkesi gibi görünüyor. İktidarın otoriter tutumu Türkiye’yi hızla üçüncü dünya ülkeleri arasına doğru sürüklüyor. CHP’nin yürüttüğü yeni muhalefet tarzı bu gidişten rahatsız olan büyük bir kesim için umut oluşturdu. CHP lideri Özgür Özel’in Saraçhane mitingleri ve 2 milyonu aşkın vatandaşın katıldığı Maltepe mitingi, halkın iktidar değişikliği talebinin somut göstergesiydi. Özel bu mitinglerin 14 büyükşehirde ve 21 ilde devam edeceğini açıkladı. Çarşamba günleri İstanbul’un bir ilçesinde, cumartesi günleri ise bir ilde bu mitingler yapılacak. CHP’nin yeni muhalefet yöntemi çok büyük destek gördü. Toplumsal muhalefet CHP muhalefetiyle birleşti, erken seçim ve iktidar değişimi talebini güçlendirdi. İktidarın büyük güce ulaşmış aktif muhalefeti polisiye önlemlerle zayıflatması mümkün değil. Aksine her sert müdahale muhalefet cephesini güçlendiriyor. Sayıları milyonları aşan, anayasal ve yasal haklarını kullanarak protesto yürüyüşü veya miting yapan muhaliflerin hepsinin cezaevine konulması mümkün olmadığına göre değişim talebi daha büyüyecek, daha da güçlenecektir. Buruk da olsa herkese iyi bayramlar.",https://halktv.com.tr/makale/buruk-bayram-925788
Fikret Bila,CHP sonuna kadar direnecek,17 Mart 2025 Pazartesi 05:00,"İstanbul Büyükşehir Belediye Başkanı Ekrem İmamoğlu’nun üniversite diploması iptal edilirse CHP ne yapacak? CHP’nin beklentisi İstanbul Üniversitesi Rektörlüğü ve İşletme Fakültesi Dekanlığı’nın böyle bir hukuksuzluğa imza atmamaları. İstanbul Üniversitesi’ne böyle bir kara leke sürülmemesi. Ancak hukuksuz olduğu açık olmasına karşın bir iptal kararı açıklanırsa, CHP bu hukuksuz iptal kararını hiç dikkate almadan 23 Mart’ta önseçimi yapacak. CHP önseçime yüksek katılım sağlanmasını ve İmamoğlu’nun bir milyonun çok üzerinde bir oyla aday gösterilmesini hedefliyor. Önseçim için itiraz süresi beklendikten sonra CHP Meclis grubu toplanacak ve İmamoğlu’nu cumhurbaşkanı adayı olarak ilân edecek. İmamoğlu, seçim kampanyasını sürdürecek. İptal kakarına karşı İmamoğlu’nun avukatları idare mahkemesine başvurarak yürütmenin durdurulması talebinde bulanacaklar. İdare mahkemesinden olumsuz karar çıkarsa Danıştay’a başvuracaklar. Danıştay’dan da olumsuz karar çıkarsa, bu kez konuyu Anayasa Mahkemesi’ne taşıyacaklar. Anayasa Mahkemesi de olumsuz karar verirse Avrupa İnsan Hakları Mahkemesi’ne (AİHM) başvurulacak. İptal kararına karşı hukuk yolları sonuna kadar kullanılacak. CHP bu süreçte iptal kararına karşı kamuoyu oluşturmak için illerde toplantılar, mitingler düzenleyecek. CHP’nin gündemindeki bir diğer önemli konu terör örgütü PKK’nın kurucusu Abdullah Öcalan üzerinden başlatılan yeni süreç. CHP bu sürecin TBMM’ye taşınması konusunda ısrarlı. CHP Lideri Özgür Özel, ziyarete gelen DEM heyetine bu konudakı ısrarını aktardı. TBMM başkanı Numan Kurtulmuş’un devreye girmesini talep etti. Meclis’te bu süreçle ilgili olarak bir komisyon kurulmasını önerdi. Özel’in DEM Parti’ye verdiği mesajlar arasında kayyım uygulamasını sona erdirecek yasal düzenlemenin yapılması ve “örgüte üye olmamakla birlikte iltisaklı olduğu” hükmünün de kaldırılması da var. Bu iki konuda yasal düzenleme yapılması için AK Parti ve DEM Parti’nin de destek vermesi gerektiği üzerinde durdu. Bu düzenlemelerin demokratikleşme için çok önemli olduğunu vurguladı. Özel, DEM parti heyetine “demokrasi olmadan barış olmaz” mesajını da verdi. CHP bu sürece CHP’nin öncülük etmesi yolundaki önerileri ise gerçekçi bulmuyor. Muhalefet partisi olarak bir yetkisi olmadığını vurgulayan CHP kurmayları adım atma sorumluluğunun iktidarda olduğunu vurguluyorlar. Ayrıca Cumhurbaşkanı Tayyip Erdoğan’ın süreci biraz kenardan izlemesini de eleştiriyorlar. Erdoğan’ın süreci sahiplenmesi ve konu hakkında Meclis’i bilgilendirmesini de talep ediyorlar. İktidarın sürecin olumsuz sonuçlanması halinde sorumluluk almaktan kaçmak için uzak durmaya çalıştığını belirten CHP kurmayları böyle önemli bir konuda bu tutumun süreci olumsuz etkileyeceği uyarısında bulunuyorlar.",https://halktv.com.tr/makale/chp-sonuna-kadar-direnecek-922164
Fikret Bila,CHP kuşatmayı yarmalı,24 Şubat 2025 Pazartesi 05:00,"AK Parti iktidarı süreç içinde devleti bir parti devlete dönüştürdü. Kuvvetler ayrılığı ilkesini, yasamayı, yürütmeyi ve yargıyı tek elde toplayarak fiilen ortadan kaldırdı. Bağımsız ve özerk olması gereken anayasal kurumları da kontrolü altına aldı. Bütün yetki Cumhurbaşkanı Tayyip Erdoğan’ın elinde toplandı. Bu durumun verdiği rahatlıkla şimdi de muhalefeti kendine göre düzenlemeye yöneldi. Önümüzdeki seçimleri de kazanıp iktidarını sürdürmek isteyen AK Parti rakibini kendisi belirlemek istiyor. Öncelikli hedefi CHP’nin cumhurbaşkanı adayı olacağı belli olan İstanbul Büyükşehir Belediye Başkanı Ekrem İmamoğlu’nu saf dışı bırakmak. Cumhurbaşkanı adayı olmasını engellemek. Bu amaçla İmamoğlu’na karşı 5 dava açıldı. Hepsinde de İmamoğlu’na siyasi yasak isteniyor. İktidar bununla da yetinmeyip İmamoğlu’na bir de diploma soruşturması açtı. İmamoğlu’nun Kıbrıs Girne Amerikan Üniversitesi’nden İstanbul Üniversitesi İşletme Fakültesi’ne geçişinin yasal olmadığı iddiasıyla bu fakülteden aldığı diplomayı iptal ettirme peşinde. Yargı kararıyla veya diplomayı iptal ettirecek bir kararla İmamoğlu’nun cumhurbaşkanı adaylığını önlemeye kararlı görünüyor. Açılan davalar da diploma soruşturması da siyasi kararlar. İmamoğlu’nun İstanbul Üniversitesi İşletme Fakültesi’nden aldığı diplomayı YÖK onaylamış, kabul etmiş. İmamoğlu bu diplomayla Türk Silahlı Kuvvetleri’ne (TSK) başvurmuş kısa dönem askerlik yapmış, TSK da bu diplomayı kabul etmiş. Siyasete giren İmamoğlu Beylikdüzü Belediye Başkanlığı için aynı diplomayla başvurup aday olmuş, seçilmiş. Yüksek Seçim Kurulu (YSK) da bu diplomayı kabul etmiş. Daha sonra aynı diplomayla İstanbul Büyükşehir Belediye Başkanlığı’na iki kez aday olmuş ve seçilmiş. YSK diplomayı yine kabul etmiş. İmamoğlu’nun diplomasına 31 yıl itiraz eden olmamış. Ne zaman ki CHP’nin cumhurbaşkanı adaylığı gündeme gelmiş, işte o zaman iktidar diplomaya itiraz edip soruşturma açtırmış. Bu tam da parti devlette olabilecek bir soruşturma. Demokratik, hukuk devletlerinde bu tür yasal dayanaktan yoksun girişimlere yer yoktur. Seçimi kaybedeceğini anlayan iktidarın yapmaya çalıştığı güçlü rakiplerini yasaklayarak devre dışı bırakmaktır. Devlet gücüyle muhalefeti sindirmektir. CHP’nin iktidarın bu kuşatmasını yarması gerekir. Bunun için yapması gerekin demokrasiye, laik hukuk devletine inanan tüm muhalefet partilerini bir araya getirmek ve halkı örgütlemektir. CHP bu kuşatmayı ancak bir önceki Genel Başkan Kemal Kılıçdtaroğlu’nun “Adalet Yürüyüşü” gibi etkili bir çıkışla yarabilir. Halkla birlikte, demokratik yoldan, örgütlü bir muhalefet yaparak iktidarın hukuki dayanaktan yoksun kararlarını etkisiz kılabilir. Aksi halde Türkiye seçimlerin de göstermelik olduğu bir ülke haline gelir. Türkiye’de yeniden demokratik, laik, sosyal hukuk devletinin inşa edilmesi için öncelikle CHP başta olmak üzere muhalefetin halkın desteğini arkasına alarak bu kuşatmayı kırması gereklidir.",https://halktv.com.tr/makale/chp-kusatmayi-yarmali-916674
Fikret Bila,CHP'ye tuzak,12 Şubat 2025 Çarşamba 05:00,"İktidar, 31 Mart yerel seçimlerini kaybettikten sonra CHP’ye karşı taarruza kalktı. Bir yandan idari kararlarla CHP’li belediyelerin kaynaklarını kesmeye yönelirken diğer yandan da yargı kararlarıyla belediye başkanlarını tutuklamaya başladı. CHP’li Esenyurt Belediye Başkanı Ahmet Özer, Beşiktaş Belediye Başkanı Rıza Akpolat cezaevinde. Haklarında henüz iddianame hazırlanmış değil. Ancak başkanlara mahkûm olmuşlar gibi cezaevinde ceza çektiriliyor. Türkiye dün sabah yine CHP’li belediyelere operasyon haberiyle uyandı. İstanbul’da 9 ilçe belediyesine yapılan operasyonda 2 belediye başkan yardımcısı ve 7 belediye meclis üyesi gözaltına alındı. Gerekçe “kent uzlaşısı” olarak gösterildi. İktidar, CHP’yi, DEM Parti’yle kent uzlaşısı yaparak PKK’lılara belediyeye yerleştirmekle suçluyor. İşin garip tarafı şu ki aynı iktidar PKK terör örgütünün lideri Abdullah Öcalan’ın sağlanacak uzlaşma çerçevesinde açıklama yapmasını bekliyor. “Bu ne perhiz bu ne lahana turşusu” denilecek bir durum. Öcalan’la süreç başlatmak suç değil, yerel seçimlerde kent uzlaşısı yapmak suç! CHP’li belediyeleri hizmet veremez duruma getirmeye çalışan iktidarın diğer amacı anamuhalefet partisinde iç kavga çıkarmak. Bu amaçla CHP’ye kurduğu son tuzak, Özgür Özel’in genel başkan seçildiği 2023 CHP Kurultayı’nı “şaibeli kurultay” ilân etmek oldu. Bu kurultayı şaibeli ilân etmekle de kalmadı, soruşturma da açtı. Soruşturmanın gerekçesi ise kurultayda bazı delegelerin “para karşılığı oy kullandığı” iddiası. Soruşturma yeni de değil. Bir yıl önce, Ocak 2024’te açılmış. Dönemin CHP Bursa İl Başkanı, kendisine karşı yöneltilen, parayla oy kullandırma iddiası karşısında savcılığa başvurmuş. Bursa Savcılığı yetkisizlik kararı verip dosyayı Ankara’ya göndermiş. Ankara’da bir yıl bekleyen dosya şimdi canlandırılıyor ve soruşturma açılıyor. Söz konusu kurultaya “şaibeli” diyen Cumhurbaşkanı Tayyip Erdoğan. Bu iddiasını birkaç kez tekrarladı. Son olarak Manisa İl Kongresi’nde şöyle dedi: ""2 sene öncesini hatırlayın. Eski genel başkanlarını yere göğe sığdıramıyorlardı. Sürekli övgü yağmuruna tutuyorlardı. ‘Türkiye'yi kurtaracak adam’ dedikleri Bay Kemal'i bir günde istenmeyen adam ilan ettiler. Şaibeli bir kurultayla Bay Kemal'i partiden tehcir ettiler."" Erdoğan’ın bu iddiayı sık dile getirmesi üzerine de CHP’nin bir önceki Genel Başkanı Kemal Kılıçdaroğlu, CHP’nin yeni Genel Başkanı Özgür Özel’in Erdoğan’a yanıt vermesini istedi. Özel ise “yanıt vermeye değmez” diyerek Kılıçdaroğlu’nun genel başkan seçildiği kurultay hakkında da iddialar ortaya atıldığını ancak Kılıçdaroğlu’nun yanıt vermeye değer görmediğini anımsattı. İktidarın amacı çok belli; 2023 Kurultayı’nı şaibeli ilan edep soruşturma açarak eski ve yeni yönetim taraftarları arasında kavga çıkarmak. Bir diğer amacı da iddialarla kurultayda Divan Başkanı olan Ekrem İmamoğlu’nu da yıpratmak. Nitekim soruşturma açıldıktan sonra Kılıçdaroğlu ve dönemin grup başkan vekili Akif Hamzaçebi’nin sanık sıfatıyla ifadeye çağrılması da dikkati çekici. İktidar, Kılıçdaroğlu ve Hamzaçebi’nin savcılığa gidip, “evet bu kurultay şaibelidir, delegelere parayla oy kullandırılmış” diyerek Özel’le kavgaya girişmelerini bekliyordu. Tuzak buydu. Ancak Kılıçdaroğlu da Hamzaçebi de bu tuzağa düşmediler. Savcılığa gitmeyeceklerini bildirdiler. (Kılıçdaroğlu söz konusu kurultaydan iki hafta sonra bu iddialarla ilgili açıklama yapmış ve “partimizin ve delegelerimizin yıpratılmasına asla izin vermem” de demişti.) Kılıçdaroğlu, Özel’i, Özel de Kılıçdaroğlu’nu suçlamadı. Özel de bu tuzağa düşmedi. Durum buyken, Kılıçdaroğlu’nu, “Özel’in seçildiği 2023 kurultayını yargıya taşıdı” diye suçlamak haksızlık. Bu tam da iktidarın beklediği bir yaklaşım. Bu suçlama Kılıçdaroğlu ile Özel’i kavga ettirmek isteyenlerin ekmeğine yağ sürmek anlamına geliyor. CHP’ye yakın yorumcular iktidarın kurduğu bu tuzağın farkına varmalıdır. CHP bir yandan parti içi demokrasiyi işletirken diğer yandan iktidara karşı tek vücut olmayı başarmalıdır.",https://halktv.com.tr/makale/chpye-tuzak-913414
Fikret Bila,CHP'nin yeni yol haritası,20 Ocak 2025 Pazartesi 05:00,"Fikret Bila CHP’li Beşiktaş Belediye Başkanı Rıza Akpolat’ın tutuklanmasından sonra partinin yönetim organları İstanbul’da toplantılar yapmaya başladı. CHP, önce Merkez Yönetim Kurulu’nu (MYK) sonra Meclis grubunu ve Parti Meclisi’ni topladı. Parti Sözcüsü Deniz Yücel yeniden MYK toplantısı yapılacağını ve yarın aldıkları kararları açıklayacaklarını duyurdu. Yücel, yeni süreçte CHP’nin mitingler yapacağını ancak alacakları kararların mitingleri aşan, ülkeyi erken seçime ulaştıracak eylemler olacağını söyledi. Cumhur İttifakı’nın da sadece erken seçime değil iktidarı devretmeye hazırlanması gerektiğini ifade etti. CHP’nin mitingleri de aşan ne tür eylemler planladığı henüz kesin olarak bilinmiyor. İstanbul’da, Genel Başkan Özgür Özel’in başkanlığında yapılan toplantılarda; milletvekilleri, MYK ve Parti Meclisi üyelerinin ne yapılması gerektiği konusunda önerilerinin toplandığı haberleri geliyor. CHP’nin yetkili kurullarında çok değişik önerilerin seslendirildiği de kamuoyuna yansıyor. İktidarı ara seçime zorlamak için 23 CHP milletvekilinin istifa ettirilmesi, Meclis’ten çekilmek ve sine-i millete dönülmesi, CHP’li tüm belediye başkanlarının istifa ederek iktidar için bir meşruiyet sorunu yaratılması gibi çeşitli önerilerin dillendirildiği gelen haberler arasında. Ancak ara seçimi zorlamak veya Meclis’ten çekilmenin, iktidarın oy çokluğu karşısında sonuç vermeyecek girişimler olacağı gerekçesiyle CHP kurullarında kabul görmediği de kamuoyuna yansıyan bilgilerden. CHP’nin süreci, önce 5 büyük ilde dev mitingler düzenleyerek başlatacağı haberleri de geliyor. Mitinglerin dışında tartışılan öneriler arasında CHP’nin cumhurbaşkanı adayını şimdiden açıklaması da var. Bazı milletvekillerinin İstanbul Büyükşehir Belediye Başkanı Ekrem İmamoğlu’nun CHP’nin cumhurbaşkanı adayı olarak şimdiden açıklamasını önerdikleri biliniyor. Bu öneriye sıcak bakanlar olduğu gibi karşı çıkanlar da var. Karşı çıkanların gerekçesi cumhurbaşkanı adayının erken açıklanması halinde iktidarın CHP adayını yıpratmak için elinden geleni yapacağı, hatta İmamoğlu’na siyasi yasak getirebileceği kaygısı. İmamoğlu ve kurmaylarının da bu kaygıyı paylaştıkları kulislere yansımış durumda. İmamoğlu’nun cumhurbaşkanlığı adaylığının erken açıklanmasıyla ilgili bir soru işareti daha var. O da cumhurbaşkanlığı adaylığı konusunda öne çıkan isimlerin başında gelen Ankara Büyükşehir Belediye Başkanı Mansur Yavaş’ın böyle bir kararı nasıl karşılayacağı. Mansur Yavaş da yapılan anketler de Cumhurbaşkanı Tayyip Erdoğan’dan daha fazla tercih edilen bir isim. Gerek Yavaş, gerekse İmamoğlu anketler de Erdoğan’a fark atıyorlar. Bu nedenle CHP’nin cumhurbaşkanı adayını belirlerken İmamoğlu’nu ve Yavaş’ı ayrı düşürmeyecek bir formül bulması gerekiyor. Bu koruya çözmek için önerilen yöntem, cumhurbaşkanı adayını CHP’li üyelerin bir ön seçimle belirlemesi CHP’nin tüm üyelerinin katılacağı ön seçimde hangi isim birinci çıkarsa cumhurbaşkanı adayı olarak ilân edilmesi ve ihtiyaç duyulursa ikinci olan ismin de cumhurbaşkanı yardımcısı olarak duyurulması tartışılıyor. Bu yöntemin uygulanması halinde CHP üyelerinin vereceği karara kimsenin itiraz hakkı olmayacağı dillendiriyor. Cumhurbaşkanı adayının, MYK’nın önerilerinin Parti Meclisi’nde değerlendirilerek adayı belirleme yetkisi olan Meclis grubuna önerilmesi yerine tüm üyelerin yapacağı önseçimle belirlenmesinin daha demokratik olacağı görüşü seslendiriyor. Bakalım CHP İstanbul toplantılarından sonra nasıl bir karar verecek?",https://halktv.com.tr/makale/chpnin-yeni-yol-haritasi-906972
Fikret Bila,Yargısız infaz,05 Şubat 2025 Çarşamba 05:00,"İktidar yargısız infaz uygulamasını yaygınlaştırarak ağır bir baskı ortamı oluşturuyor. Bunun son örneklerinden biri Halk TV Genel Yayın Yönetmeni Suat Toktaş’ın tutuklanması oldu. Doğru bir haber nedeniyle Toktaş tutuklandı. Esas olan tutuksuz yargılama olmasına karşın tam tersi uygulanıyor. Bu iktidar tutuklu yargılanmayı esas tutuksuz yargılanmayı istisna haline getirdi. Ortada iddianame bile yokken insanlar tutuklanıyor. İddianamenin hazırlanması zamana yayılıyor. Mahkemeye çıkıp serbest kaldığınıza ise zaten haftalarca veya aylarca cezaevinde yatmış oluyorsunuz. Böylece yargısız infazla, bir yargı kararı olmadan mahkum muamelesi görüyorsunuz. Böyle bir uygulamaya hukuk devletinde yer yoktur. Suat Toktaş’ın tutuklanma gerekçesinde “kaçma ve delilleri karartma şüphesi” yer alıyor. Oysa işi, gücü, evi, işyeri adresi belli olan Suat Toktaş niye kaçsın? İşini yapıp haber yayımlamış, suç işlememiş. Ayrıca ortada karartılacak bir delil de yok. Çünkü suç delili dedikleri ses kaydı zaten yayınlanmış. Toktaş bunun neyini karartacak? Toktaş da diğerleri gibi serbest kalana kadar ceza çekmiş olacak. CHP’li belediye başkanları Ahmet Özer ve Rıza Akpolat da aynı durumda. Ortada henüz bir iddianame yok ama iki başkana da cezaevinde, haklarında yargı kararı olmadan ceza çektiriliyor. Zafer Partisi Lideri Ümit Özdağ da aynı durumda. Bir siyasi partinin genel başkanı neden cezaevinde tutulur? Özdağ hakkında da henüz bir iddianame yok. İddianame hazırlanıp yargıç karşısına çıktığında serbest kalsa bile o güne kadar sanki hakkında mahkumiyet kararı varmış gibi cezaevinde ceza çekecek. Tutuklanıp cezaevine atılmak için gazeteci veya siyasi parti lideri olmanız da gerekmiyor. Vatandaş da attığı bir sosyal medya mesajı nedeniyle gözaltına alınıp tutuklanıyor. Serbest kalıncaya kadar ceza çekiyor. Veya sokak röportajındaki yanıtları nedeniyle de vatandaşlar gözaltına alınıp tutuklanıyor. Oysa hukuk devletlerinde kanunsuz ceza olmaz. Tutuksuz yargılama esastır. Haklarında bir yargı kararı olmadan insanların cezaevine konulması, muhalefeti sindirmenin, korku salmanın bir yöntemi haline geldi. Türkiye’de cezaevleri ağzına kadar tıka basa dolu. Bu durum Türkiye’yi demokrasi, özgürlükler, hukukun üstünlüğü konularında dünyanın geri ülkelerinin de altına indirdi. İktidar bu uygulamadan bir an önce vazgeçmelidir. Anayasada yazdığı gibi demokratik, laik, sosyal hukuk devleti niteliklerini yeniden kazanmalıdır.",https://halktv.com.tr/makale/yargisiz-infaz-911445
Fikret Bila,Demokrasi anlayışı,29 Ocak 2025 Çarşamba 05:00,"İktidarın, özgür muhalefeti ve özgür basını baskı altına alarak demokrasiden nasıl uzaklaştığını göstermek istiyorum. Bu yazıyı kaleme alırken, meslektaşlarımız Serhan Asker, Barış Pehlivan ve Seda Selek’in gözaltına alındıkları haberini aldık. Basın özgürlüğü anayasal güvence altındadır. Gazetecilik suç değildir. Ancak bu iktidar, Anayasayı da Anayasa Mahkemesi ve AİHM kararlarını da uygulamıyor. Üç meslektaşımız da bu tür baskılara boyun eğecek, susacak gazeteciler değiller. Çıkacaklar ve gazetecilik yapmaya devam edecekler. Bir ülkede demokrasi olup olmadığını muhalefet belirler, iktidar değil. İktidar her rejimde vardır. Ancak özgür muhalefet sadece demokrasilerde vardır. İktidarın uygulamalarından anlaşılıyor ki ülkede özgür muhalefet istemiyor. Muhalefetin kendi izin verdiği ölçüde olmasını istiyor. Yargıyı siyasi hedefleri için kullanarak muhalefet özgürlüğünü kısıtlıyor. Özgür muhalefetin yanı sıra bir ülkede demokrasi olup olmadığını belirleyen bir ölçü de özgür basının varlığıdır. Özgür basın da sadece demokrasilerde olur. İktidar özgür muhalefeti baskıladığı gibi özgür basını da baskı altında tutuyor. Muhalif siyasetçilerle birlikte özgür haber ve yorum yapmaya çalışan gazetecileri de gözaltına alıyor, tutukluyor, ev hapsi veriyor. DEM Parti’den önce HDP’nin eş başkanı olan Selahattin Demirtaş 2016 yılından bu yana cezaevinde. Zafer Partisi Lideri Ümit Özdağ da yıllar önce attığı mesajlar nedeniyle tutuklandı, cezaevine gönderildi. CHP’nin Esenyurt Belediye Başkanı Ahmet Özer ve Beşiktaş Belediye Başkanı Rıza Akpolat da tutuklandı ve cezaevine konuldular. Gazeteciler cezaevinde. Her gün haberleri, yorumları, sosyal medya mesajları iktidar tarafından beğenilmeyen meslektaşlarımız hakkında soruşturma açıldığı haberleri geliyor. İktidar yanlısı olmayan, özgür, bağımsız yayıncılık yapmaya çalışan başta Halk TV olmak üzere yayın kuruluşlarına sürekli ceza kesiliyor, soruşturma açılıyor. İktidarın İstanbul’a yaptığı operasyonların nihai hedefinin İstanbul Büyükşehir Belediye Başkanı Ekrem İmamoğlu olduğu daha net biçimde anlaşıldı. İmamoğlu, İstanbul’da CHP’li belediyelere açılan soruşturmalarda hep aynı ismin bilirkişi olarak tayin edildiğini, bilirkişinin ismini vererek eleştirdiği konuşması nedeniyle henüz kürsüdeyken hakkında bir soruşturma daha açıldı. İktidar eleştiri istemiyor. Muhalefet istemiyor. İfade özgürlüğü, basın özgürlüğü istemiyor. Bu uygulamalar ve bu anlayış demokrasiyle bağdaşmaz. Muhalefet partilerinin görevi iktidarı eleştirmektir. Basının görevi de gerçekleri yazmaktır. Bu iki özgürlüğün olmadığı rejimleri demokrasi olarak tanımlamak mümkün değildir. Bütün bu zor koşullar altında muhalefet partileri görevlerini yerine getirmeye çalışıyor. Ana muhalefet partisi olarak CHP demokrasi için mücadele ediyor, belediye başkanları, gençlik kolları başkanları bedel ödüyor. CHP demokrasi dersi sayılabilecek kararlar alıyor. Bunun son örneğini, CHP lideri Özgür Özel, partisinin dünkü grup toplantısında açıkladı. Özel, “bugün birinci gün, başlıyoruz” diyerek CHP’nin iktidarı sandıkta değiştirmek üzere yeni bir yola girdiğini açıkladı. Sandık görevlilerini şimdiden belirleyeceklerini duyurdu. Özel, İstanbul Büyükşehir Belediye Başkanı Ekrem İmamoğlu ile Ankara Büyükşehir Belediye Başkanı Mansur Yavaş’ın isimlerini vererek, CHP’nin cumhurbaşkanı adayını, üç aylık süre içinde tüm CHP’li üyelerin katılımıyla belirleyeceklerini ilân etti. Parti içi demokrasi açısından önemli, örnek bir yöntem açıkladı. Bu karar demokrasi anlayışı açısından iktidar partisiyle ana muhalefet partisi arasında ne kadar büyük fark olduğunu da ortaya koydu.",https://halktv.com.tr/makale/demokrasi-anlayisi-909461
Fikret Bila,Demokrasi ve hukuk devleti sorunu,21 Mart 2025 Cuma 05:29,"Türkiye bir soruşturmalar ülkesi oldu. İktidar, rakipleriyle demokratik yollardan yarışmak yerine muhalefet partisi lideri, cumhurbaşkanı adayı ve özgürce işini yapmaya çalışan gazeteciler hakkında soruşturma açarak gözaltına aldırmayı, tutuklatmayı tercih ediyor. Cumhurbaşkanlığı adaylığını açıklayan İstanbul Büyükşehir Belediye Başkanı Ekrem İmamoğlu’nun, meslektaşımız İsmail Saymaz’ın da aralarında bulunduğu 106 kişinin gözaltına alınması, sadece gözaltına alınanların sorunu değil, bir demokrasi ve hukuk devleti sorunudur. İmamoğlu’nun cumhurbaşkanlığı adaylığını açıklamasından sonra 35 yıllık üniversite diplomasının iptal edilmesinin hukukta bir yeri yoktur. Birçok idare hukuku öğretim üyesi İmamoğlu’nun diplomasının iptal edilmesinin hukuksuz olduğunu gerekçeleriyle birlikte açıkladılar. İmamoğlu’nun avukatları iptal kararını yargıya taşıyacaklar. Ancak üzücü olan yargıya tam güven duyulmaması. Bunun nedeni iktidarın özellikle siyasi davalarda yargıyı siyasallaştırmış olması. Beklediği yönde karar vermeyen yargı mensuplarını görevden alması, başka yerlere tayin etmesi gibi uygulamaları olağan hale getirmiş olması. İmamoğlu’nun diplomasının 35 yıl sonra iptal edilmesi cumhurbaşkanı adaylığını önlüyor. Bu karar yargıdan döner mi, ne zaman döner bir tahminde bulunmak zor. İktidar İmamoğlu’nun cumhurbaşkanlığı seçiminde aday olmasını istemiyor. Bunu önlemek için siyasi yasak istemini de içeren beş dava açılması yetmiyormuş gibi diploması da iptal edilerek hem idari hem yargısal kararlarla adaylığının önü kesilmek isteniyor. İmamoğlu bundan sonra ancak diplomasının iptal edilmesi kararı yargıdan dönerse ve hakkında açılan davalarda ve yeni soruşturmalardan kurtulursa aday olabilir. Aksi halde aday olamaz. Böyle bir sonuç İmamoğlu’nun seçilme hakkının idari veya yargısal bir kararla elinden alınmasıdır. Oysa seçme ve seçilme hakkı anayasanın güvencesi altındadır. Demokratik hukuk devletinde bu hak yasal dayanağı olmadan kimsenin elinden alınamaz. Aynı şekilde anayasanın güvencesi altında olan ifade ve basın özgürlüğü de yargısal kararlarla kısıtlanıyor. İmamoğlu ve meslektaşımız Saymaz hakkında yürütülen soruşturmaların “terör”le ilişkilendirilmesi de dikkati çekici. İmamoğlu’nun yerel seçimlerdeki kent uzlaşması gerekçe gösterilerek terörle, terör örgütüyle ilişkilendirilmesi, tutuklanması halinde yerine kayyım atılmasının yolunu açıyor. Soruşturmada bu iddianın da yer alması iktidar açısından büyük bir çelişki oluşturuyor. İmamoğlu, kent uzlaşısı bağlamında CHP ile DEM Parti arasında dayanışma nedeniyle PKK-KCK terör örgütüyle ilişkilendirilip suçlanırken, iktidar terör örgütü PKK-KCK’nın kurucusu Abdullah Öcalan ve DEM Parti’yle birlikte çalışarak bir süreç yürütüyor. Tam da “bu ne perhiz bu ne lahana turşusu” dedirten bir çelişki. İsmail Saymaz bütün hayatı gazetecilik olan bir meslektaşımız. Haber bulmak, haber peşinde koşmak dışında bir uğraşı, işi olmayan başarılı bir gazeteci. Saymaz’ı Gezi olayları nedeniyle yaptığı haberlerle ilgili olarak hükümeti devirmekle suçlamak anayasanın güvencesi altında olan basın özgürlüğü ve hukuk devleti ilkeleriyle bağdaşmıyor. Anlaşılıyor ki iktidarın bütün uğraşı önümüzdeki cumhurbaşkanlığı seçimine giderken yol temizliği yapmak.",https://halktv.com.tr/makale/demokrasi-ve-hukuk-devleti-sorunu-923187
Fikret Bila,En ucuz şey,24 Ocak 2025 Cuma 05:00,"Türkiye’de en ucuz şey insan hayatı. “Para mı insan hayatı mı” derseniz… Yanıt “para.” “Koltuk mu, insan hayatı mı” diye sorsanız… Yanıt “koltuk.” Maalesef Türkiye’de düzen böyle. Türkiye’de insan en yüce değer değil. İnsan hayatı ucuz olmasa, müteahhit malzemeden çalarak bina yapabilir mi? Apartmanın altındaki mağazayı büyütmek için binanın kolonlarını kesebilir mi? Yağmurun neden olduğu yoldaki su birikintisinden geçen bir genç ve onu kurtarmaya çalışan vatandaşımız elektrik akımına kapılarak ölür mü? Soma’da maden ocağında metan gazı sızıntısı olduğunun anlaşılmasına karşın maden işçileri çalıştırılmaya devam edilir ve 301 madenciyi hayattan koparır mı? Zonguldak kömür havzasında kaçak ocak açılmasına, kaçak işçi çalıştırılmasına göz yumulur mu? Albert Camus, “Bir ülkeyi tanımak istiyorsanız, insanların nasıl öldüğüne bakın” diye boşuna dememiş. Çok önemli bir ölçü. Türkiye’de insanlar “daha az maliyet daha çok kâr” için ölüyorlar. Gerçek sorumlular da hiçbir zaman hesap vermiyor. İnsan hayatını ucuzlaştıran bu anlayış. Bolu Kartalkaya’daki Grand Kartal Oteli’nde çıkan yangında, onlarcası çocuk 78 vatandaşımızın boğularak, yanarak, binadan atlayarak ölmeleri de bu anlayışı yansıtıyor. Binadan sağ kurtulanlar yangın söndürme sisteminin çalışmadığını, yangın alarmının bile çalmadığını, yangın merdivenlerinin nerede olduğunu gösteren tabelâları da göremediklerini söylediler. Kültür Bakanı Mehmet Nuri Ersoy, sorumluluğu Bolu Belediyesi’ne yıkarak kenara çekildi. Bu otele “turizm işletme ruhsatı” veren Bakan olarak bir sorumluluk hissetmedi. İktidar, işletme sahiplerinin ihmalinden, Kültür ve Turizm Bakanlığı’nın denetleme görevini yerine getirmediğinden hiç söz etmiyor. Hedef olarak Bolu Belediye Başkanı Tanju Özcan’ı gösterdiler. Oysa, bu tür işletmelerde ruhsat verilmeden önce belediye itfaiyesinden onay alınmasını zorunlu kılan yönetmeliğin bu iktidar tarafından 2012 yılında değiştirildiği ve belediyenin bu yetkisinin kaldırıldığının ortaya çıkmasına karşın iktidarda yaprak kıpırdamadı. Bolu Belediyesi’nden iki yetkili gözaltına alınırken, Kültür ve Turizm Bakanlığı’ndan kimse gözaltına alınmadı. İş sağlığı uzmanı olan ve İstanbul Büyükşehir Belediyesi’nde yıllarca ruhsatlandırma ve denetim görevinde bulunan CHP İstanbul İl Başkan Yardımcısı Havva Gülenç, belediye itfaiyelerinin otelleri denetleme yetkisinin ellerinden alındığını söylüyor. Gülenç, şu değerlendirmeyi yapıyor: “Belediye itfaiyeleri ancak işletme başvurursa gidip denetim yapar ve rapor hazırlar. Kendiliğinden gidip denetleyemez. Böyle bir yetkisi yok. Başvuru üzerine yapılan denetim raporunu verir. Bu otelde de aynı süreç yaşanmış. Otel yetkilileri binalarında açılacak bir kafe için başvurmuşlar. Başvuru üzerine Bolu Belediyesi’nden itfaiye yetkilileri gidip kafe için denetim yapmışlar ve yangın için yapılan çakış kapısının yetersizliğini ve diğer eksikleri raporlayarak bildirmişler. Ancak otel herhangi bir önlem almadığı gibi başvurusunu da çekmiş. Belediyenin yapabileceği bir şey yok. Çünkü denetleme yetkisi ruhsatı veren Kültür ve Turizm Bakanlığı’nda. Dolayısıyla sorumluluk bakanlığındır.” Ancak Bakan da, Bakanlık yetkilileri de olayla ilgili değiller, havaya bakıyorlar. Çünkü Türkiye’de insan hayatının bir önemi yok. Bu düzen değişmedikçe olacağı da yok.",https://halktv.com.tr/makale/en-ucuz-sey-908015
Fikret Bila,Hastaya da doktora da ceza,06 Aralık 2024 Cuma 05:00,"Sosyal devlet olmanın gereklerini yerine getirmeyen iktidar iyi işleyen sistemlere de çomak sokmaktan geri kalmıyor. Bir süredir vatandaşın memnun olduğu CHP’li belediyelerin kreş hizmetini engelleme girişiminde bulunan iktidar, çıkardığı bir yönetmelikle aile sağlık merkezlerindeki hizmete darbe vurdu. Vatandaşın özellikle de emeklilerin evlerine en yakın sağlık merkezinde tedavi olmalarını zorlaştırarak hem hastaya hem doktora ceza veren hükümler getirdi. Bu yönetmelikle aile hekimlerinin antibiyotik, ağrı kesici ve mide koruyucu ilaç yazmaları sınırlandırıldı. İl ortalamasının üzerinde bu ilaçlardan yazan aile hekimlerinin teşvik ücretleri düşürülüyor, teşvik ödemesinden yararlanamıyorlar. Hastalarına daha az antibiyotik, ağrı kesici ve mide koruyucusu ilaç yazacak hekimlerin ise daha fazla ücret almaları öngörülüyor. Yönetmeliğe göre hekimlerin teşvik alabilmesi için, kendilerine kayıtlı kişilerin yılda en az iki kere aile sağlık merkezine gelmesi gerekiyor. Kendisine kayıtlı bir hasta yılda yediden fazla başka bir sağlık kurumuna gittiyse aile hekimi yine teşvikten faydalanamıyor. Bu yönetmeliği protesto etmek ve değişmesini sağlamak için aile sağlık merkezlerindeki birçok aile hekimi, hemşire ve ebe beş gündür iş bırakma eylemi yapıyorlar. Yönetmeliğin getirdiği sınırlamalara haklı olarak itiraz ediyorlar. Bu sınırlamaları devletin vermesi gereken kamusal sağlık hizmetiyle bağdaştırmak mümkün değil. Bir hastanın ağrısı varsa aile hekimi ağrı kesici yazmadan nasıl tedavi yapacak? Ya da enfeksiyon rahatsızlığı yaşayan vatandaşa antibiyotik ilaç yazmayıp nasıl iyileştirecek? Kronik mide rahatsızlığı olan hastaya mide koruyucu ilaç yazmayıp ne yazacak? Devlet hastanelerinde tomografi, MR gibi görüntüleme hizmeti alabilmek için aylar sonrasına randevu veriliyor. Sanki sistem “aile hekimliğine veya devlet hastanesine gelmeyin özel hastanelere gidin” diyor vatandaşa. Oysa başta emekliler başta olmak üzere kamu çalışanlarının özel hastane masraflarını karşılamaları mümkün değil. Özel hastanelerde tedavi olmanın ancak üst gelir grubundaki vatandaşların karşılayabilecekleri bir maliyeti var. Mevcut sistemde özellikle emekli maaşıyla geçinmeye çalışan vatandaşlar ilaç alırken katılım payını bile ödemekte zorlanıyorlar. Emeklilerden yüzde 10, çalışanlardan yüzde 20 oranında ilaç katılım payı alınıyor. Ayrıca eczanelerde ilaç alırken muayene katılım payı da tahsil ediliyor. Kronik hastalığı olan bir emekli vatandaşın kullanması zorunlu olan üç ilacı alabilmesi için 400 lira, 500 lira katılım payı ödemesi gerekiyor. Bu zihniyet Sağlık Bakanlığı’nın yaptığı aile hekimi ve aile sağlık hizmeti tanımına uymuyor. Bakanlık aile hekimini şöyle tanımlıyor: “Aile hekimleri, kişiye yönelik koruyucu sağlık hizmetleri ile birinci basamak teşhis, tedavi ve rehabilite edici sağlık hizmetlerini, yaş, cinsiyet ve hastalık ayrımı yapmaksızın, her kişiye kapsamlı ve devamlı olarak vermekle yükümlü, gerektiği ölçüde gezici sağlık hizmeti veren ve tam gün esasına göre çalışan aile hekimliği uzmanı veya Bakanlığın öngördüğü eğitimleri alan uzman tabip veya tabiplerdir.” Tanım yerli yerinde ama aile hekimlerine ilaç yazma sınırlaması getirirseniz, hastalık için gerekli ilacı yazdı diye gelirini düşürürseniz bu hizmeti en iyi şekilde vermesini beklemeniz gerçekçi olmaz. İktidar, hastaları ve aile hekimlerini cezalandıran bu sistemden zaman yitirmeden vazgeçmelidir.",https://halktv.com.tr/makale/asgari-gecim-hayal-oldu-1-894435
Fikret Bila,Ötanazi değil hayvan katliamı,24 Temmuz 2024 Çarşamba 05:00,"İktidarın, Meclis’e getirdiği sokak hayvanlarıyla ilgili yasa teklifi hem Meclis’te hem kamuoyunda büyük tartışmalara neden oldu. Teklif, Meclis komisyonunda görüşülürken CHP’li üyelerin direnciyle ve kamuoyunda da insan hakları, hayvan hakları, doğa hakları savunucusu sivil toplum kuruluşlarınca tepkiyle karşılandı. Protesto gösterileri ve oturma eylemleri yapıldı. Tepkinin ana nedeni iktidarın yasa teklifinde sokak hayvanları için “ötanazi” öngörülmesiydi. Başka bir ifadeyle teklif, sokak hayvanlarının önce barınağa alınması, sahiplendirilmeleri için bir süre beklenmesi, sahiplenilmeyenlerin de öldürülmesini öngörüyordu. Öldürmek yerine, ötanazi veya uyutmak sözcükleri sonucu değiştirmiyordu. Hayvanların öldürülmesini öngören bu yasa teklifinde “ötanazi” kavramını kullanmak çok yanlış. Ötanazi kavramının tanımına bakalım: “İlk defa 1623 yılında Bacon tarafından kullanılan ötanazi terimi, iyi, güzel, tatlı ölüm anlamına gelmektedir . Ölüm yardımı olarak da adlandırılan ötanazi, tıbbi açıdan iyileşmesi mümkün olmayan bir hastalığa yakalanan ve acı çeken hastanın, acılarını dindirmek amacıyla aktif veya pasif bir hareketin icra edilmesi suretiyle, ölmesine yardım edilmesidir. Ancak öldürülen kişinin talebi üzerine gerçekleştirilen her fiil ötanazi olmadığı gibi kişinin talebi olmaksızın gerçekleştirilen fiiller de ötanazi değildir. Ötanazi, talep üzerine öldürme fiillerinden farklı olarak, yalnızca iyileşmesi olanaksız bir hastalığa yakalanmış kişinin acılarını dindirmek amacıyla uygulanır.” (Prof. Dr. Muharrem Özen-Dr. Meral Ekici Şahin Bu tanımdan da anlaşıldığı gibi ötanaziden söz etmek için tıbbi açıdan iyileşmesi mümkün olmaya bir hastanın acılarının dindirilmesi söz konusu. Hastanın ötanaziyi istemesi gerekiyor. Hayvanlar “bana ötanazi uygulayın” diyemeyeceklerine göre teklifte bu kavramın kullanılması doğru değil. Nitekim itirazlar üzerine bu gerçeği kabul etmek zorunda kalan iktidar, teklif metninden ötanazi kavramını çıkardı ancak Veterinerlik Hizmetleri Kanunu’na atıf yaptı. Bu kanuna yapılan atıfa yaslanarak sokak hayvanlarının katledilmesine olanak sağlanıyor. Dolayısıyla gerçekte iktidar teklifinden vazgeçmiş olmuyor. Nitekim komisyonda saatlerce yasa teklifine karşı çıkan CHP Grup Başkanvekili Dr. Murat Emir metinde yapılan değişikliğin sonucu değiştirmediğini şu sözlerle ifade etti: “Ötanazi maddesini eski kanuna atıf yaparak çekmiş gibi yapıyorsunuz. Bu yönüyle bu yasa teklifi çökmüştür. Milyonlarca hayvanı, olmayan barınaklara istiflemeyi hedefleyen bir kanun her durumda hayvan katliamının önünü açacaktır.” Türkiye’de elbette bir sokak hayvanları sorunu var. Bu bir gerçek. Köpeklerin saldırısı nedeniyle çocuğunu kaybeden acılı aileler var. Onların acılarını paylaşmak ve saygı duymak herkesin görevidir. Ancak sorunun çözümü bütün sokak hayvanlarını öldürmek değildir. Konunun uzmanlarının da ifade ettiği gibi sorunun çözümüne kısırlaştırmaktan başlamak en doğru yol olarak görünüyor. Bunun için ilgili bakanlıkların ve yerel yönetimlerin işbirliği, güç birliği içinde bu çalışmaları başlatmaları gerekir. İktidarın sokak hayvanlarının öldürülmesini bir çözüm olarak görmemesi ve ısrar etmemesi gerekir. Yaşamak insan için en kutsal haktır. Hayvanları insanlara zarar vermeyecek şekilde yaşatmak da devletin görevi olarak kabul edilmelidir. Öldürmek çözüm değildir. İktidarın yapmaya çalıştığı ötanazi değil hayvan katliamıdır.",https://halktv.com.tr/makale/otanazi-degil-hayvan-katliami-855093
Fikret Bila,Çocuk ve kadın cinayetleri,13 Eylül 2024 Cuma 08:20,"Türkiye’nin gündemi 8 yaşındaki Narin’in öldürülmesi.  Türkiye ayakta; bu cinayetin aydınlığa kavuşturulmasını ve Narin’in katili veya katilleri ile cinayete yardım ve yataklık yapan herkesin en ağır şekilde cezalandırılmasını istiyor.  Kamuoyunun beklentisi bu cinayetin önceki birçok örnekte görüldüğü gibi üstünün kapatılmaması, dosyanın tozlu raflara kaldırılıp unutulmaması.  Türkiye’de kadın ve çocuğun bir değeri yok.  Özellikle feodal düzenin hüküm sürdüğü ailelerde çocuk ve kadının hakları diye bir kavram yok.  Aile içi cinayetler maalesef bu nedenle çok fazla.  Verilere bakalım.  Çocuk Hakları Koruma Merkezi’nin (FİSA) 2023 Türkiye raporuna göre çocuk verileri şöyle:  - Çocuk cinayetleri ve ev içi şiddet temelli cinayetlere şüpheli ölümler de eklendiğinde iki buçuk yılda en az 133 çocuk hayatını kaybetti.  - 2022'de 37, 2023'te 15, 2024'ün ilk yarısında 17 şüpheli çocuk ölümü gerçekleşti.  - Rapora göre 35 çocuk şiddet sonucu hayatını kaybetti.  - Bu çocuklardan 7’si cinsiyet temelli şiddet, 9’u akran şiddeti, 15’i ev içi şiddet ve 5’i çocuk cinayetleri nedeniyle hayatını kaybetti.  - Çocukların 45’i de iş cinayetlerine kurban gitti.  Dikkati çeken bir bulgu da çocuklara şiddetin çoğunlukla aile içinden, tanıdıklarından gelmesi.  Kadın cinayetlerinden de durum vahim.  Kadın Cinayetlerini Durduracağız Platformu’nun raporuna göre 2023 yılında Türkiye’de 315 kadın öldürüldü. Öldürülen kadınların yüzde 31’i bıçaklanarak, yüzde 55 ise ateşli silahla vurularak öldürüldü.  Bu rakamlar Türkiye’de silahlanma sorununu da gösteriyor. Ruhsatsız silah edinmenin kolaylığı bu sorunun esasını oluşturuyor.  Ayrı raporda yer alan çarpıcı bir sonuç da kadınların en çok evli oldukları erkek tarafından, evlerinde öldürülmesi.  2023 yılında öldürülen kadınların yüzde 41’i evli oldukları erkek tarafından öldürüldü. Evli olduğu erkek tarafından öldürülen kadınların yüzde 30’nun boşanma aşamasında olduğu da bir başka dikkat çekici sonuç.  Öldürülme gerekçelerinin başında ise kadınların ayrılık, boşanma gibi özgür iradeleriyle aldıkları kararlar geliyor.  Kadının kendi hayatıyla ilgili karar alma hak ve yetkisi yok.  Kadınların öldürülmesinde “cezasızlık” da büyük etken.  Rapora göre cezasızlık, suçlulara tekrar suç işleme cesareti veriyor.  2023 yılında yaşanan kadın cinayetlerinden yüzde 10’unda faillerin adli sicil kayıtlarının olduğu görülüyor.  Bunun anlamı cinayetlerin, başka bir suçtan suç kaydı olan, hüküm giymiş olan, cezaevinden izinli çıkmış olan failler tarafından gerçekleştirilmesi demek.  Rapora göre öldürülen kadınların yakınları da hedef alınıyor.  2023 yılında toplam 315 kadın cinayeti işlendi. Bu kadın cinayetlerinin 62’sinde kadınlar yakınlarıyla birlikte hedef alındı. Bunların 41’inde kadınlarla birlikte yakınları da öldürüldü. 21 olayda da kadınların yakınları yaralandı.  Artık erkek şiddeti sadece kadınları değil, aynı zamanda kadınların korumak için mücadele eden yakınlarını da hedef alıyor.  Verilerin ortaya koyduğu gibi kadınların ve çocukların yaşam haklarıyla ilgili bu ağır sorunu kadınların evde oturup çocuk doğurmasını savunan, kız çocuklarının ilkokuldan sonra okula gönderilmemesini destekleyen, en fazla imam hatip okuluna gitmelerini onaylayan bir iktidarın zihniyetiyle çözmek mümkün değil.  Bu nedenle CHP’nin Türkiye’de kadın ve çocukların başta yaşam hakkı olmak üzere insan haklarını güvenceye alacak bir programı hazırlayıp, zaman kaybetmeden kamuoyuna sunması gerekiyor.",https://halktv.com.tr/makale/cocuk-ve-kadin-cinayetleri-869645
Fikret Bila,Dibe vurmak,22 Kasım 2024 Cuma 05:00,"AK Parti iktidarda 22. yılını geride bırakırken Türkiye her alanda dibe vurdu. Demokrasi, hukuk, insan hakları, ekonomi, eğitim dibe gönderilmiş durumda. Yoksulluk, yolsuzluk, yalan, soygun Türkiye’nin normali oldu. Düşün ki milletin sorularına TBMM’de çözüm bulsun diye seçilen milletvekillerinin adı altın kaçakçılığında geçiyor. Uyuşturucu sevkiyatına bulaşıyor. Bazı vekillerin aile üyeleri insan kaçakçılığında suçüstü yakalanıyor. Hakimler, savcılar rüşvet ağı kurdukları iddiasıyla birbirlerini Hakimler Savcılar Kurulu’na şikayet ediyor. Haber yazdı diye gazeteci tutuklanıyor. Sosyal medyada görüşünü paylaştı diye Türkiye’nin gururu, yüzlerce can kurtarmış AKUT’un kurucu başkanı Nasuh Mahruki tutuklanıyor. Milletvekili seçilen Can Atalay cezaevinde tutuluyor. Atatürk tarafından kurulduğu günden beri dünyaya örnek gösterine Türk Silahlı Kuvvetleri’nin bir generali insan kaçakçılığından yargılanıyor. Bir amiral, üniformasının üzerine cübbe giyip, takke takıp mesai saatinde tarikat toplantısına gidiyor. Bebekleri ölüme gönderen çeteler yakalanıyor. Anne adayları doğum için hastaneye gitmekten korkuyor. Milletvekili Turhan Çömez açıklıyor: 15engelli çocuğun kaldığı Niğde Çocuk Evleri Sitesi’nde, devlet yurdunda çocukları tekmeleyip yerlerde sürümüşler, hücreye kapatmışlar, darp etmişler, döve döve öldürmüşler! Kadın cinayeti, çocuk cinayeti, çocuk istismarı haberi almadığımız gün yok. Narin davası içler acısı. Küçük Narin bir cinayete kurban gitti. Bütün aile söz birliği içinde katili saklıyor. Çocukların güvencesi yok. Hayvanların da yok, ağaçların da yok, denizin de yok akarsuların da yok. Hayvanlar toplanıp öldürülüyor. Kıyılar, ormanlar yağmalanıyor. Herkesin gözünü para bürümüş. Uluslararası mafya liderleri İstanbul’da hesaplaşıyor. Sınırlar kevgir gibi. Suriyeli, Afgan sığınmacılar el üstünde. Onlara devletin verdiği bedava hizmet Türk vatandaşlarına verilmiyor. Hak, hukuk kalmadı. Haksızlık, hukuksuzluk Türkiye’nin düzeni haline geldi. Türkiye dibe vurdu.",https://halktv.com.tr/makale/dibe-vurmak-890330
Fikret Bila,Suriye’nin bölünmesi,02 Aralık 2024 Pazartesi 05:00,"ABD ve İsrail, Suriye’nin kalıcı olarak bölünmesini hedefliyor. ABD, Büyük Ortadoğu Progjesi’ni (BOP) açıklarken Ortadoğu ve Kuzey Afrika’da 22 ülkenin sınırlarının değişeceğini dünyaya duyurmuştu. ABD ve İsrail bu projeyi kararlı bir şekilde uyguluyor. Suriye iç savaşının başlamasıyla birlikte ABD, Fırat’ın doğusu ve Suriye’nin kuzeyinde PKK-PYD’ye bir devletçik kurdurdu, bir ordu oluşturmalarını sağladı, eğitti, donattı. Bugün Suriye’nin kuzeyinde özerk bir PKK-PYD devleti fiilen kurulmuş durumda. İç savaş çıktığında Türkiye’de iktidar Beşar Esad’ın devrilmesini isteyen ülkeler arasındaydı. Hatta iktidar Emevi Camii’nde namaz kılmayı planlıyordu. Ancak Esad devrilmedi. Rusya’nın desteğiyle ayakta kaldı. Suriye’nin güneyi Rusya’nın, kuzeyi ise ABD himayesinde PKK-PYD’nin kontrolüne girdi. Suriye fiilen bölündü. Esat’ı deviremeyen radikal İslamcı silahlı örgütler Türkiye sınırında, İdlib’te toplandılar. Türkiye’nin güvenliğini sağladığı bölgede yoğunlaştılar. Bu bölgedeki Suriyelilerin Türkiye’ye göç etmeleri teşvik edildi. El Kaide ve IŞİD’in devamı niteliğindeki Heyet Tahrir eş Şam (HTŞ) İdlib’e hakim hale geldi. Hatta hükümet kurdu, bakanlıklar açtı. Türkiye HTŞ’yi terör örgütü ilân etti. Bugün HTŞ’nin Halep’i ele geçirmesini iktidar yanlıları destekliyor, memnuniyet belirtiyorlar. Türkiye’nin terör örgütü dediği HTŞ’nin Esad’a karşı başarı kazanmasından mutlu oluyorlar. Oysa IŞİD de Suriye’nin kuzeyinde bazı bölgeleri ele geçirmişti. Sonrasında ise kontrol ettiği bu bölgeleri PKK-PYD’ye devretti. Yarın HTŞ’nin, kontrol ettiği yerleri PKK-PYD’ye devretmesi Türkiye’deki iktidar yanlılarını şaşırtmasın. HTŞ’nin Halep’i ele geçirmesi elbette Esad’ı zayıflatan bir gelişme. HTŞ’nin ABD-İsrail desteğiyle ilerlediği gerçeğinin unutulmaması gerekiyor. HTŞ ve diğer grupları uzun bir süreden beri yine ABD eğitiyor ve donatıyor. İşine geldiği zaman kullanıyor. İsrail, Gazze’yi işgal etti. HAMAS’ın liderlerini öldürerek örgütü geriletti. Lübnan’nın güneyinde Hizbullah’ın gücünü de zayıflattı. Lübnan’la ateşkes anlaşmasına vardıktan sonra bu kez gözünü Suriye’ye dikti ve HTŞ’yi harekete geçirerek ABD’nin de desteğiyle Esad’ı sıkıştırmaya başladı. Bu süreç Suriye’nin kalıcı olarak bölünmesiyle sonuçlanırsa bundan en çok zarar görecek ülke Türkiye olur. Suriye’nin bölünmesi Türkiye’nin aleyhinedir. Suriye’nin kuzeyine ABD himayesinde hakim olan PKK-PYD batıya doğru ilerleyip Akdeniz’e çıkmanın yollarını arıyor. Suriye’de oluşturulan PKK-PYD devletçiği PKK’nın anayasa gibi gördüğü KCK Sözleşmesi’nin nihai hedefinin ilk adımıdır. KCK Sözleşmesi’nde de yer aldığı gibi PKK’nın nihai hedefi Suriye, Irak, İran ve Türkiye’den koparılacak dört parça üzerinde Birleşik Büyük Kürdistan Devleti’ni kurmaktır. Esad’ın devrilmesi örgütün bölgedeki hakimiyetini artıracaktır. Türkiye Suriye konusunda bugüne kadar yanlış yerde durdu. İç savaşın aşladığı 2011 yılından 2024 yılına kadar Esad’ın devrilmesini bekledi. Ancak 2024 yılının Haziran ayında Esad’la görüşmek için zemin yoklamaya başladı. Henüz olumlu yanıt alamadı. Türkiye, Suriye sorununda izlediği yanlış politikadan vazgeçmelidir. Suriye’nin kalıcı olarak bölünmesi Türkiye’yi de sonraki hedef haline getirecektir.",https://halktv.com.tr/makale/suriyenin-bolunmesi-893253
Fikret Bila,Çözüm Atatürk'ün aydınlattığı yoldur,13 Aralık 2024 Cuma 05:00,"Güney komşumuz Suriye’de, Esad ailesinin liderliğinde, yarım asırdır süren BAAS rejimi son buldu. Baba Hafız Esad ve sonrasında oğlu Beşar Esad’ın sürdürdüğü otoriter rejim yıkıldı. Beşar Esad, babasından sonra devraldığı Suriye’de diktatöryal sistemi devam ettirmek yerine Atatürk’ün, İnönü’nün yolunu izleyip laik, çok partili demokratik bir hukuk devleti kursaydı, kendisi kaybetse bile Suriye kazanır ve çağdaş ülkeler topluluğunda yerini alırdı. Ancak oğul Esad babasının izinden gitti ve kaybetti. Kaybeden sadece Esad ailesi olsa önemli bir sorun olmazdı ama kaybeden Suriye halkı oldu. Esad ailesinin otoriter rejiminin yerini laik, demokratik bir hukuk sistemi değil biri şeriat devleti diğeri Büyük Kürdistan devleti kurmak isteyen iki terör örgütü aldı. Biri Suriye’de şeriat devleti kurmak isteyen Heyetül Tahrir eş-Şam (HTŞ) terör örgütü, diğeri birleşmiş Büyük Kürdistan Devleti kurmayı amaçlayan terör örgütü PKK ve Suriye’deki kolu YPG-PYD örgütü. Her iki örgüt de ABD emperyalizmi tarafından destekleniyor. Şeriat isteyen HTŞ’nin Suriye’ye demokrasi getireceğini beklemek boş bir hayaldir. HTŞ’nin yapacağı Suriye’yi Taliban Afganistanına dönüştürmektir. ABD emperyalizmi, Ortadoğu ülkelerinin doğal kaynaklarını krallıkları, emirlikleri, sultanlıkları destekleyerek sömürüyor. Sömürüyü sürdürebilmek için de çıkarı gerektiğinde laiklik yerine şeriatı, demokrasi yerine otoriter yönetimleri destekliyor. Nitekim bu sömürüyü sürdürebilmek için Türkiye’ye önerdiği Atatürk’ü reddetmek ve “Ilımlı İslam” ülkesi olmaktı. Bu öneri akademisyen Samuel Huntington ve Türkiye CİA Şefi Graham Fuller tarafından kaleme alınmıştır. Huntington, Medeniyetler Çatışması kitabında Türkiye için şöyle yazıyordu: “Türkiye’nin Müslüman ülkeler arasında benzersiz bir yeri vardır. Türkiye’nin sonuçta bir ‘Güney Afrika’ rolü kotarması hiç de mantık dışı değildir: Güney Afrika’nın ırk ayrımcılığını ilga etmesi gibi, [Türkiye de] kendine yabancı olduğu gerekçesiyle laikliği kaldırıp, kendi medeniyet kümesinde bir parya konumundan çıkarak bu medeniyetin lideri haline gelebilir. … Ama bunu yapabilmek için Atatürk’ün mirasını, Rusya’nın Lenin’in mirasını reddedişinden daha eksiksiz bir şekilde reddetmek zorunda kalacaktır. Böyle bir hamle aynı zamanda Atatürk kalibresinde bir lideri, Türkiye’yi bölünmüş ülke olmaktan çıkarıp, çekirdek bir devlet haline getirmek için gerekli siyasal ve dinsel meşruluğu kendisinde toplamış olan bir lideri gerektirir."" Türkiye’de anayasayı, yargı kararlarını işine gelmediği zaman uygulamayan AK Parti iktidarı demokratik, laik devleti, ABD’nin CIA şefi Fuller’in ve akademisyen Huntington’un önerdiği gibi İslamcı bir devlete dönüştürme yolunda büyük mesafe aldı. Huntington ve Fuller’in tezleri, Türkiye’nin Atatürk’ü ve laik cumhuriyeti reddetmesi gerektiğiydi. Böylece kurulacak ""ılımlı İslam"" devletiyle Türkiye İslam ülkelerinin lideri olacaktı. AK Parti iktidarı bu görüşlere yakın politikalar izleyerek, Atatürk’ü ve laikliği geri plana atıp İslam devletini savunan kadroları iş başına getirdi. Bugün artık toplumun en çok güvendiği kurumlara eskisi gibi güvenilmiyor. Yargı bağımsızlığının ortadan kaldırılması, yargıya siyasetin ve tarikatların sokulması sonucu özellikle siyasi davalarda iktidarın istediği gibi karar veren bir yapı oluşturuldu. Bunun birçok örneğini saymak mümkün. Türk Silahlı Kuvvetleri’nde anayasaya, demokrasiye, Atatürk ilke ve devrimlerine bağlı general ve subaylar kumpas davalarıyla tasfiye edildi. Yerlerine FETÖ’cü subaylar atandı ve komutanlık görevlerine getirildi. TSK’da güçlenen FETÖ 15 Temmuz 2016’da askeri darbe yapmaya kalkıştı, 250’den fazla vatandaşımız şehit oldu. Darbe girişiminden sonra saptadığı FETÖ’cüleri ayıklayan iktidar bunların yerine yine liyakate göre değil sadakate göre atama yaptı. Bu kez FETÖ yerine diğer tarikat mensupları devlet kurumlarında önemli yerlere atandılar. TSK içinde tarikat mensubu cübbeli amiral olduğu görüldü. TSK gibi emniyet teşkilatı, yargı gibi kurumlar, siyasetten ve tarikatlardan özenle uzak tutulması, korunması gereken kurumlardır. Bugün aslında özerk ve bağımsız olması gereken ancak iktidar partisiyle bütünleşmiş kurumların yeniden inşa edilmesi gerekiyor. Seçimlerde işbaşına yeni bir iktidar gelirse yapması gereken en acil iş demokrasiyi, laik cumhuriyeti, dolayısıyla devleti yeniden inşa etmektir. Bunun anlamı Türkiye için de Suriye için de diğer Ortadoğu ülkeleri için de çıkış yolunun Atatürk’ün aydınlattığı yol olduğudur.",https://halktv.com.tr/makale/cozum-ataturkun-aydinlattigi-yoldur-896479
Fikret Bila,Milli Eğitimin halleri,23 Eylül 2024 Pazartesi 05:00,"Milli Eğitim Bakanı Yusuf Tekin, “Türkiye Yüzyılı Maarif Modeli”yle eğitimi akıl ve bilimden uzaklaştırıp dine dayandırmanın mutluluğunu yaşarken devlet okullarından her gün skandal niteliğinde haberler geliyor. Bunlardan biri Batman’daki devlet okullarından yansıdı. Okullarda sınıflar çöp yığınlarıyla dolu, tuvaletler pislik içinde, koridorlar kirli. Çocukların sağlığı tehdit altında. Okul yönetimi çözüm bulsun diye okula giden velilere verilen yanıt “yeterli personel yok” şeklinde. Velilerin aldığı yanıt bununla da sınırlı değil. Okul yönetimi velilerden okulu temizlemelerini de istiyor. Veliler de çocukları hasta olmasın diye okulun tuvaletlerini, sınıfları, koridorları temizliyor. Türkiye’de devlet okulları hiç bu duruma düşmemişti. Bir veli Batman Rehber gazetesine durumu şöyle anlatıyor: ""İki çocuğum var. Onları okula bırakıyorum. Ardından küçük çocuğumla geliyorum bana temizlik yaptırıyorlar. Ben okulu temizlemeye mecbur değilim. Burada her türlü pislik var ve yetkililer ilgilenmiyor. Dile getirdiğimiz zaman seslerini bizden daha çok yükseltiyorlar. Çocuklarımı emanet ettiğim yerlere bir bakın. Kapılar açık, güvenlik bile yok. Bu soruna bir çare bulsunlar artık. Çare bulmasalar biz çocuklarımızı ne yapalım? Okul temizliğini ben yapamam. Sabah 08.00'de geliyorum saat 14.00'e kadar okul bahçesindeyim ve ben evimin temizliğini yapamıyorum. Küçük bebeğimle sizce olur mu bu? Artık devletten bir şeyler bekliyoruz."" Bir başka anne ise şöyle anlatıyor durumu: ""Çocuklarımızı buraya gönderiyoruz ama hiçbir temizlik ve düzen yok. Her taraf çöp içinde. Zaten lavabolarda bir sabun bile yok. Her taraf pislik içinde. Kapıda bir güvenliğin olması gerekirken o da yok. Buraya giren çıkan hiçbir şekilde belli değil. Biz çocuklarımızı buraya bırakıp gittiğimizde arkamızı dönüyoruz ki çocuklarımız dışarıda. Güvenlik ve tedbir olmadığı için çocuklar rahat bir şekilde dışarı çıkabiliyorlar. Okul önünden hep arabalar gelip geçiyor. Çocuğumuzu buraya bıraktığımız gibi burada oturuyoruz. Hiçbir yere gidemiyoruz, hep buradayız."" Milli Eğitim Bakanı Tekin, bu konuyu soran isteyen meslektaşlarımıza yanıt vermiyor. Konunun sosyal medyada yaygınlaşması üzerine “ek personel” alınacağını açıklıyor. Okullarda yeterli temizlik görevlisi olup olmadığı okullar açılınca mı belli oluyor? Bu ihtiyaç okullar açılmadan saptanamıyor mu? Saptanmıyor çünkü Milli Eğitim Bakanlığı okullarda sunulacak hizmetle değil eğitimin dine dayandırılması faaliyetleriyle meşgul. Öğretmenler “değer eğitmeni” dersi almak üzere eğitim fakültelerine değil camilere davet ediliyor. Devlet okulları yasak olduğu halde velilerden para topluyor. Okulun ihtiyaçlarını Milli Eğitim Bakanlığı değil veliler karşılıyor. Çünkü okullara yeterli ödenek verilmemiş. Kıymeti kendinden menkul, hangi tarikata veya cemaate bağlı olduğu bilinmeyen imamlara okullarda ders verdiriliyor. Köydeki çocuklar için büyük önem taşıyan “ taşımalı eğitim” sınırlanıyor. Bakanlık yeterli ödenek yok diye köy çocuklarının servislerini kaldırıyor. Köy okullarını kapatan iktidar taşımalı eğitimi de sınırlandırarak çocukları köyde bırakıyor. Çocuklar tarikat pansiyonlarında kalmaya zorlanıyor. Devlet okullarında temizlik dahil temel sorunlar çığ gibi büyürken Milli Eğitim Bakanı Tekin, eğitimi dine dayandırmış olmasını “devrim” diye sunuyor. Ancak bunu eksik söylüyor. Çünkü milli eğitimde yaşanmakta olan devrim değil, karşı devrim.",https://halktv.com.tr/makale/milli-egitimin-halleri-872791
Fikret Bila,AK Parti’nin karnesi,16 Ağustos 2024 Cuma 05:00,"AK Parti 23 kuruluş yıl dönümünü kutladı. Kurulduktan kısa bir süre sonra girdiği 2002 seçimlerinden bu yana iktidarını koruyor. 23 yaşında olan AK Parti, iktidarını 23 yıldır kesintisiz sürdürüyor. Katıldığı genel ve yerel seçimlerde hep birinci olan AK Parti ilk kez 31 Mart 2024 yerel seçimlerinde hezimete uğradı ve ilk kez bir seçimden ikinci parti olarak çıktı. Ekonomik krizin de etkisiyle seçimden sonra yapılan anketlerde seçmen desteğinin giderek düştüğü gözleniyor. AK Parti’nin 23 yıllık kesintisiz iktidarı Türk siyasi hayatında bir rekor. AK Parti’nin 23 yıllık iktidarı değerlendirildiğinde iktidarının ilk dönemine göre çok önemli ölçüde değiştiği ve Türkiye’de yeni bir düzen kurduğu söylenebilir. Necmettin Erbakan’la siyaset yapan ancak Erbakan’ın yasaklanması sonrasında Fazilet Partisi’nde kongreyi kaybeden Abdullah Gül, Recep Tayyip Erdoğan, Bülent Arınç, Abdüllatif Şener’in öncülüğünde kurulan AK Parti, Atatürk’ün kurduğu kuvvetler ayrılığına dayalı demokratik, laik, sosyal hukuk devleti yerine İslamcı yönü ağır basan bir düzen kurdu. AK Parti önce Abdullah Gül ve sonra “Milli Görüş gömleğini çıkardık” diyen Recep Tayyip Erdoğan’ın liderliğinde Türkiye Cumhuriyeti’nin laiklik başta olmak üzere temel niteliklerini geri plana atarak devlet ve toplum yaşamında dini değerleri esas almayı hedefleyen politikalar izledi ve bu yolda önemli bir mesafe katetti. İktidarının ilk dönemi olan 2002-2007 döneminde İslamcı hedeflerini öne çıkarmayan, aksine Avrupa Birliği değerlerine ulaşmayı hedeflediğini savunan ve bu yönde adımlar atan AK Parti 2007’den sonra değişti. İlk iktidar döneminde özgürlükçü, demokrat bir parti görünümü çizdi. Cumhurbaşkanı Ahmet Necdet Sezer, TSK ve yüksek yargıyla çatışmaya girmekten kaçındı. Yüksek Askeri Şura’da ordudan atılmalara şerh koymakla yetindi. AK Parti iktidarı Başbakan Bülent Ecevit’in başlattığı AB reformlarını sürdürdü. Yine Ecevit hükümetinden devraldığı ekonomi programını aynen uyguladı. TRT’nin bir kanalını Kürtçe yayına ayırdı. DEHAP ve HADEP yöneticileri hakkındaki davaları düşürdü. Devlet Güvenlik Mahkemelerini kaldırdı. AK Parti’nin geri planda tuttuğu asıl hedefi için 2007’den sonra harekete geçti. Kendini güvende görmüyordu. “Üçlü vesayet” olarak niteliği Cumhurbaşkanı, Türk Silahlı Kuvvetleri ve Yüksek Yargı’nın işbirliğiyle kapatılmaktan çekiniyordu. Asıl hedefine ulaşması için bu yapıyı değiştirmesi gerekiyordu. Öyle de yaptı. Karşı Devrim kitabımda detaylı olarak incelediğim gibi varlığını sürdürmesi ve siyasal İslamcı ideolojisini hayata geçirmesi için üçlü vesayeti yıkması gerekiyordu. Daha sonra FETÖ (Fetullahçı Terör Örgütü veya Fetullah Gülen Terör Örgütü) olarak anılacak olan Gülen Cemaati ile işbirliği ve ABD’nin desteğiyle bunu büyük ölçüde başardı. AK Parti, aradığı fırsatı, 2007 yılında ilk Başbakanı ve Dışişleri Bakanı Abdullah Gül’ün cumhurbaşkanı seçilmesinin Meclis’te 367 skandalıyla önlenmesi sırasında yakaladı. Erken seçim kararı aldı, seçimlerden daha güçlü çıktı ve MHP’nin Meclis Genel Kurulu’na katılmasıyla 367 engeli aşıldı, Gül cumhurbaşkanı seçildi. Böylece üçlü vesayetin bir ayağı kırılmış oldu. Yine. 2007 yılında Gülenci emniyet mensupları, savcılar, yargıçlar aracılığıyla açılan Ergenekon, 2010 yılında açılan Balyoz davalarıyla TSK’daki Atatürkçü komuta heyeti, generaller ve amiraller tasfiye edildi. Yerlerine FETÖ’cü subaylar terfi ettirilerek atandı. Üçlü vesayetin ikinci ayağı da böylece kırıldı. Vesayette üçüncü ayağı oluşturan yüksek yargı ise 2010’da Anayasa’nın referandumla değiştirilmesi sonucu kırıldı. Hakimler Savcılar Kurulu (HSK) başta olmak üzere yüksek yargı organlarının üyeliklerine FETÖ’yle bağlantılı isimler atandı. Böylece yüksek yargı da iktidarın kontrolüne geçti. Üçlü vesayet yıkıldı ve bu vesayeti oluşturan Cumhurbaşkanlığı görevini önce Abdullah Gül ardından Tayyip Erdoğan devraldı. TSK ve yüksek yargı da iktidarın hakim olduğu kurumlara dönüştürüldü. 15 Temmuz 2016’da ABD’nin koruması altındaki FETÖ’nün askeri darbe yapmaya kalkışmasından sonra ise Türkiye Devlet Bahçeli liderliğindeki MHP’nin AK Parti’yi desteklemesiyle yeniden anayasa değişikliğine gitti. 16 Nisan 2017 tarihinde yapılan, sonuçları tartışmalı bir referandumla cumhurbaşkanlığı-hükümet sistemine geçildi. Bu sistemde yürütme organının (hükümet) bütün yetkileri tek başına Cumhurbaşkanı’na verildi. Meclis’in yetkileri ve denetim görevi kısıtlandı. Yargı, siyasi davalarda Cumhurbaşkanı Erdoğan’ın istediği yönde kararlar almaya başladı. Anayasadaki denge-denetleme kurumlarının, bağımsız olması gereken kurumların içi boşaltılıp işlevsiz kılındı ve bütün kurumlar için kararları fiilen Cumhurbaşkanı vermeye başladı. Anayasada Türkiye Cumhuriyeti’nin “demokratik, laik, sosyal hukuk devleti” olduğu hükmü yer almaya devam etti ancak fiilen devletin bu nitelikleri rafa kaldırıldı. AK Parti 23 yıllık iktidarının sonunda demokratik kurallardan, laiklik ve hukukun üstünlüğü ilkelerinden uzaklaşmış yetkilerin Cumhurbaşkanı’nın elinde toplandığı bir Türkiye yarattı. Bu yapı Türkiye’nin en önemli sorununu oluşturuyor. Türkiye’nin yeniden demokratik, laik, hukuk devletlerinin oluşturduğu çağdaş devletler topluluğuna katılabilmesi için başta CHP olmak üzere muhalefet partilerine düşen görev ilk seçimleri kazanmak ve demokratik, laik, sosyal hukuk devletini yeniden inşa etmektir.",https://halktv.com.tr/makale/ak-partinin-karnesi-861842
Fikret Bila,Özgür Özel Fikret Bila'ya konuştu: Kürt sorunu Viking kafasıyla çözülmez,15 Aralık 2024 Pazar 11:18,"CHP Lideri Özgür Özel, Türkiye’de Kürt sorununun çözülmesi için bazı koşulların bir arada olması gerektiğini vurguladı. Özel, bu koşulları şöyle sıraladı: “Şehit aileleri ve gazilerin rızası, çözümün TBMM zemininde oluşturulması, çözüm konusunda samimi olunması, çözüm sürecinin açık ve şeffaf yürütülmesi.” Özel, bu koşulların oluşması halinde CHP’nin çözüm için katkı vereceğini, hatta TBMM’de öncülük edebileceğini söyledi. CHP lideri bir sorunun çözülebilmesi için öncelikle sorunun varlığının kabul edilmesi gerektiğini vurgulayarak, “eğer sorunun varlığını kabul etmezseniz o sorunu çözemezsiniz” dedi. “Terör örgütleri sorunu yok sayılmasından beslenir” diyerek şöyle devam etti: “Siz sorunu yok sayarsanız bu terör örgütlerinin işine gelir. Terör örgütleri sorunun yok sayılmasından beslenir. Siz sorunun varlığını kabul eder ve çözüm üretirseniz, terör örgütünün beslendiği kaynağı ortadan kaldırırız. ‘Kürt sorunu yoktur’ demekle Kürt sorunu çözülmez. Önce sorunun varlığını kabul etmek gerekir. Kürt vatandaşlarımız ‘Kürt sorunu var’ diyorlarsa, Kürt sorunu vardır. Önce bunu kabul etmeniz gerekir ki çözüm üretilebilsin. Bu nedenle iktidarın ‘Kürt sorunu yoktur, terör sorunu vardır’ söylemi gerçeği yansıtmıyor.” Özel, dünkü söyleşimizde, Kürt sorununun Viking kafasıyla çözülemeyeceğini belirterek şu benzetmeyi yaptı: “İnsan sağlığından örnek verelim. Eski çağlarda ameliyatlar nasıl yapılıyordu, bugün nasıl yapılıyor? Örneğin Vikingler apandisit ameliyatını nasıl yapıyordu? Hastanın karnını yaralım, elimizi sokalım, apandisiti yakalayalım, koparıp çıkaralım! Bugün apandisit ameliyatı böyle mi yapılıyor? Hayır. Ameliyat teknolojisi çok değişti. Bu değişim sosyal ve siyasal sorunların çözümü için de geçerlidir. Bugün Kürt sorununu Viking kafasıyla çözemezsiniz. Devlet Bahçeli’nin Kürt sorununun çözümü için yaptığı öneri Viking döneminin apandisit ameliyatına benziyor. ‘Öcalan Meclis’e gelsin, konuşsun, sorun çözülsün’ demek Viking kafasıdır. Oysa böyle bir sorunun çözülmesi için ifade ettiğim koşulların oluşması gerekir.” Özel, bu konudaki görüşlerini öğrenmek için şehit ailelerinin dernekleriyle, gazilerle görüştüklerini de belirterek şu bilgiyi verdi: “Şehit aileleri dernekleriyle arkadaşlarımız görüşüyorlar. Ben de üç dernekle görüşmeye katıldım. Genel eğilimleri terörün bitmesinden memnunluk duyacakları şeklinde. ‘Biz de başka annelerin, babaların bizim yaşadığımız acıya yaşamalarını istemeyiz’ diyorlar. Ancak bu sürecin iç siyasette istismar edilmemesini, kullanılmamasını da istiyorlar.” CHP Lideri, iktidarın birinci çözüm sürecinde başarısız olduğunu da vurguladı. Erdoğan, Öcalan ve HDP’nin yürüttüğü sürecin başarısız olmasının nedeninin TBMM’yi devre dışı bırakmak olduğunu belirten Özel şu değerlendirmeyi yaptı: “İktidar bu süreci yürütürken toplumsal uzlaşmayı TBMM’de aramadı. Meclis’i devre dışı bıraktı. Bir takım heyetler oluşturuldu. Onlar değişik bölgelerde temaslar yürüttüler. Oysa CHP farklı bir okuma yaptı. Dünyada benzer sorunların nasıl çözüldüğünün incelenmesini istedi. Müzakerelerin TBMM’de mutabakatla yürütülmesini, güven oluşturulmasını önerdi. CHP sürecin TBMM’de yürütülmesi, samimi olması ve şeffaf olması halinde kredi verebileceğini söyledi. Ama Erdoğan ‘al krediyi başına çal’ karşılığını verdi. Ortaya kriz çıkınca siyasi polemik yapıldı. Örneğin Habur’daki görüntüler, çadır mahkemelerinin kurulması, hâkimlerin oraya gitmesi hataydı.” Özel, Suriye’nin toprak bütünlüğünün korunması gerektiğini belirterek, tüm kesimlerin temsil edileceği bir geçiş yönetimi oluşturulmasını önerdi. Özel, “Arapların, Kürtlerin, Türkmenlerin, bütün toplumsal kesimlerin temsil edilmesi gerekir. Tek bayrak altında buluşmaları gerekir. Bu başarılırsa demokrasiye geçişe katkısı olur. İç çatışmalara yol açacak gelişmelerin önlenmesi gerekir. Türkiye de masada olmalı ve demokrasi yönünde katkı vermelidir. Böyle bir yapı oluşturulmalı ve işlemelidir. Yoksa HTŞ ve benzeri örgütlerin kravat takmakla, kıyafet değiştirmekle ıslah olduklarını düşünmüyorum.” Özel, Türkiye’deki Suriyeli sığınmacıların ülkelerine dönmeleriyle ilgili olarak “eve dönüş paketi” çalışması yürüttüklerini söyledi. CHP’nin bu projesine Avrupa Birliği’nin de ekonomik katkı vermesi gerektiğinin önemine dikkati çeken Özel çalışmalar hakkında şu bilgileri verdi: “Suriye’den gelen sığınmacılarla ‘odak grup’ çalışmaları yapıyoruz. Ne istediklerini saptamaya çaba gösteriyoruz. Ülkelerine dönmek için hangi şartların oluşmasını istiyorlar? Türkiye’de kalmak istiyorlarsa hangi şartlarda kalmayı düşünüyorlar? Bu soruların yanıtlarını alıyoruz. Çocuklarıyla ilgili ne düşünüyorlar? Bunu öğreniyoruz. Örneğin çocuklarının Türkiye’de eğitim görmesini, üniversitelerde çocuklarına öncelik verilmesini talep ediyorlar. Suriye’ye dönmeleri halinde tatil için Türkiye’ye gelmelerinin kolaylaştırılmasını, Türkiye’de doğan çocuklarının Türk sağlık sistemine dahil edilmesini, Türkiye’deki hastanelerde sevk zinciri kurulmasını istiyorlar.” Özel, bu taleplerin değerlendirilmesi gerektiğini ve uygulamaya geçirilmesinin mümkün olduğunu belirtti ve şöyle devam etti: “Avrupa Birliği’nin de finansal katkısıyla Türkiye’nin Suriye sınırına yakın yerlerinde örneğin tekstil üretim tesisleri kurulabilir. Bu tesislerde Türkiye’deki Suriyeliler çalışabilir. Keza hastaneler ve okullar yapılabilir. Sınıra yakın bölgelerden daha kolayca gelip gidebilirler. Hastanelerden ve okullardan yararlanabilirler.”",https://halktv.com.tr/makale/ozgur-ozel-fikret-bilaya-konustu-kurt-sorunu-viking-kafasiyla-cozulmez-897117
Fikret Bila,Kamu hizmetini engellemek,27 Kasım 2024 Çarşamba 05:00,"İktidar, CHP’li belediyelerin kamu hizmetlerini engellemek için elinden geleni yapıyor. Yerel seçimleri kaybeden ve ikinci parti konumuna gerileyen iktidar önce CHP’li belediyelerin Hazine’den aktarılması gereken kaynaklarını kısıtlamaya yöneldi. Zamanında tahsil edilmeyen, AK Partili belediye başkanlarından kalan SGK borçlarını CHP’li belediye başkanlarından istedi. Hazine’nin belediyelere vermesi gereken parayı kaynağında kesme girişiminde bulundu. Vatandaşın takdirini toplayan kent lokantalarını eleştirmeye başladı, engellemeye çalıştı. Şimdi de CHP’li belediyelerin özellikle de İstanbul Büyükşehir Belediye Başkanı Ekrem İmamoğlu’nun açtığı ve yaygınlaştırdığı kreşleri kapatmak istiyor. Nedeni aynı. Kreş uygulamasından vatandaşın duyduğu memnuniyet. Çevre Şehircilik ve İklim Değişikliği Bakanlığı, Milli Eğitim Bakanlığı’na yazı yazarak CHP’li belediyelerin yeni kreş açmamasını, açılanların da kapatılmasını talep etti. İmamoğlu bu yazıyı kamuoyuyla paylaştı. Ayrıca meydan da okudu, “sıkıysa gelin kapatın” dedi. Gazete Duvar’dan Ceren Bayar’ın CHP kaynaklarından aldığı bilgiye göre, 2024 Ekim ayı itibariyle CHP’li 14'ü büyükşehir, 21'i il olmak üzere 35 belediyede toplam 653 kreş hizmet veriyor. Bu kreşlerde 58 bin 843 çocuğun bakımı sağlanıyor. İktidar şimdi 58 bin ailenin hizmet aldığı, annelerin bu sayede işe gidebildiği, iş bulabildiği bu hizmeti ortadan kaldırmak istiyor. Sırf CHP’li belediyelerin başarılı sosyal belediyecilik hizmetini ortadan kaldırmak, aileleri, çalışan anneleri mağdur etmek için. CHP Kadın Kolları Genel Başkanı Asu Kaya, Bayar’a kreş hizmetleriyle ilgili olarak yaptığı değerlendirmede şöyle diyor: “Bunun topyekün adı ‘Yerel Eşitlik Eylem Planı.’ Bu planın bir parçası da kreşler. Halka direkt dokunan bir uygulama. Asgari ücret alan bir baba ancak ev kirasını ödeyebiliyor, annenin çalışması lazım. Anne çok cüzi rakamlarla çocuğunu güvenli bir kreşe teslim ediyor. Bu uygulama o kadar çok talep görüyor ki belediyelerimiz kreş yetiştiremiyor. Mesela Adana Büyükşehir'de 9 kreş var, 11 yeni kreş de önümüzdeki dönemde hizmete girecek. Sadece Seyhan'da belediyemiz yakında altıncı kreşi açacak.” İktidar tam da bu nedenle belediye kreşlerini kapatmak istiyor. Ancak tarikatların, cemaatlerin anaokullarına, ilköğretim okullarına, liselerine, üniversitelerine dokunmuyor. Onlarla övünüyor, destekliyor. Tarikat okullarında ana sınıfında 5-6 yaşındaki kız çocuklarının başını örtüyor. O yaşta çocukların kafasını hurafelerle dolduruyor. Yurda sokulan on binlerce radikal İslamcı Suriyeli, Afgan, Afrikalı tarikat yurtlarında misafir ediliyor. Milli eğitim derseniz zaten bilimsellikten ve akıldan uzak dini eğitime dönüştürüldü. Bakan Yusuf Tekin’in laiklik karşıtı açıklamaları nasıl bir eğitim anlayışa sahip olduğunu da ortaya koydu. Bilimsel eğitim almış, dünyayla rekabet edebilecek, Atatürk’ün izinden gidecek gençler değil dindar ve kindar nesil yetiştirmek peşindeler. Laik sisteme geçmemiş, din kurallarıyla yönetilen ileriye giden var mı? Dinle yönetilmenin ülkeyi ne hale getirdiğini görmek için Afganistan’a bakmak yeterli. Kadınlara, kız çocuklarına çektirilen çile bariz bir insanlık suçu. Taliban yönetiminin yarattığı felaketi en çok kadınlar ve kız çocukları çekiyor. Atatürk’ün 100 önce yarattığı aydınlık yoldan ilerlemeyi reddedip, Taliban’ın, Müslüman kardeşlerin yolunda yürümek felaketten başka bir şey getirmez.",https://halktv.com.tr/makale/kamu-hizmetini-engellemek-891769
Fikret Bila,Yeni Anayasa Girişimi,23 Ağustos 2024 Cuma 05:00,"Meclis açıldığında iktidarın yeni anayasa önerisini sunacağı kamuoyuna açıklandı. AK Parti ve MHP’nin birlikte hazırladığı yeni anayasanın içeriği henüz tam olarak bilinmiyor. Öncelikle teknik bir konuyu anımsatmakta fayda var. Mevcut Meclis’in yeni bir anayasa yapma yetkisi yok. Baştan sona yeni bir anayasa ancak anayasa yapmak üzere seçilecek kurucu meclis tarafından yapılabilir. Bu nedenle iktidarın Meclis’e sunacağı ancak anayasa değişiklik önerileri olabilir. Türkiye’nin yeni bir anayasaya gereksinimi var mı? Elbette var. Türkiye’yi yeniden parlamenter sisteme geçirecek bir anayasaya ihtiyacı var. Yasama ve yürütme organlarına ait olan ancak Cumhurbaşkanı’na devredilen yetkilerin yeniden Meclis’e ve hükümete devredilmesi gerekiyor. İktidarın rafa kaldırdığı kuvvetler ayrılığı ilkesinin uygulanması bir başka gereksinim. Bugünkü anayasaya göre yürütme organı olan Cumhurbaşkanı’nın denge-denetleme kurumları tarafından denetlenmesini düzenleyen bir anayasa gerekiyor. Anayasa Mahkemesi’nin, Yargıtay’ın, Danıştay’ın, Sayıştay’ın, görevlerini hakkıyla yapabilecekleri yapıya yeniden kavuşturulmaları da çok önemli. Türkiye Cumhuriyeti Devleti’nin yeniden demokratik, laik, sosyal hukuk devleti olarak inşa edilmesi en önemli sorunların başında geliyor. Ancak iktidarın bu düzenlemeleri içeren bir anayasa değişikliği sunması elbette beklenmiyor. Bu iktidarın getireceği anayasa değişiklikleri ancak Cumhurbaşkanı Tayyip Erdoğan’ın dördüncü kez aday olmasını sağlayacak, Cumhur İttifakı’nı Türkiye’nin yerleşik rejimi haline getirmeyi amaçlayan önerilerden oluşacaktır. Bu anayasa değişiklikleri, CHP’den de destek bulmak amacıyla bazı olumlu öneriler de içerebilir. Ancak temel amaç devleti tamamen parti devletine dönüştürmek olacaktır. Bu amaçla; Anayasa Mahkemesi’nin yetkilerinin kısıldığı, kişisel başvuru hakkının kaldırıldığı veya büyük ölçüde daraltıldığı, bir kişi en fazla iki kez cumhurbaşkanı seçilebilir hükmünün kaldırıldığı, Meclis’te kürsü dokunulmazlığının sınırlandırıldığı, hukuk devletinden söz edilmediği, belki laiklik ilkesinin yeniden tanımlandığı veya kaldırıldığı bir antidemokratik, anti laik, anti hukuk devleti öngören bir anayasa öneresi gündeme gelebilir. Mevcut anayasaya bile uymayan, işine gelmeyen Anayasa Mahkemesi kararlarını yok sayan ve uygulamayan bir iktidarın derdi demokratik bir anayasa yapmak olamaz. Anayasa’nın uygulanmadığı çarpıcı örnekler gördük. Anayasa Mahkemesi kararları her kişi ve kurumu bağladığı halde Cumhurbaşkanı Erdoğan, Anayasa Mahkemesi’nin bir kararı için “saygı duymuyorum, uygulamıyorum” dedi. Son örnek Can Atalay davası. Hatay Milletvekili seçilen Can Atalay, Anayasa Mahkemesi’nin kararına karşın cezaevinde tutuluyor. Anayasa Mahkemesi, Can Atalay’ın milletvekilliğinin düşmediğine, serbest bırakılması ve Meclis’te görevine başlaması gerektiğine hükmettiği halde Yargıtay ve Meclis’teki iktidar çoğunluğu bu kararı yok saydı, uygulamadı. Kendini Anayasa’yla bağlı görmeyen bir iktidar var. Böyle bir iktidarın getireceği anayasa nasıl bir anayasa olabilir ki? Mevcut anayasaya uymayan bir iktidarın yeni anayasa önerisiyle kuracağı tuzağa CHP ve diğer muhalefet partileri düşmeyecektir.",https://halktv.com.tr/makale/yeni-anayasa-girisimi-863869
Fikret Bila,Suriye’nin geleceği,20 Aralık 2024 Cuma 05:00,"Suriye’nin geleceği Türkiye’yi yakından ilgilendiriyor. Hafız Esad ve oğlu Beşar Esad tarafından 53 yıldır sürdürülen rejim yıkıldı. Yerine nasıl bir rejim kurulacağı, nasıl bir anayasa hazırlanacağı henüz tam olarak bilinmiyor. Bilinen, Şam’ı, Birleşmiş Milletler ve Türkiye’nin de terör örgütü olarak ilân ettiği şeriatçı Hey’etu Tahriri’ş Şam (Şam Kurtuluş Heyeti-HTŞ) örgütünün ele geçirdiği, Fırat’ın doğusunu ise terör örgütü PKK’nın Suriye’deki devamı olan ve ABD’nin himaye ettiği PKK-YPG-PYD’nin kontrol ettiği. Suriye’yi 53 yıldır yöneten Esad rejimi demokratik değil otoriter bir rejimdi. Otoriter Esad rejiminin yıkılması elbette özellikle Suriye halkı açısından önemli ve olumlu bir gelişmedir. Ancak en az Esad rejiminin yıkılması kadar yerine nasıl bir rejim kurulacağı, yeni Suriye devletinin nasıl oluşacağı da önemlidir. Şeriatçı bir terör örgütü olan HTŞ’nin ve Büyük Kürdistan Devleti’ni kurmayı amaçlayan PKK-YPG’nin oluşturacağı bir federal Suriye’nin insan haklarına ve hukukun üstünlüğüne dayanan, demokratik laik bir ülke olmasını beklemek gerçekçi değildir. HTŞ’nin Taliban’dan farkı yoktur. PKK-YPG’nin asıl amacı da Suriye’yi demokratik ve laik bir hukuk devletine dönüştürmek değildir. HTŞ’nin hedefi, Taliban’ın Afganistan’da yaptığı gibi bir şeriat devleti oluşturmak, PKK-YPG’nin nihai amacı da Kuzey Irak’ta olduğu gibi önce Kuzey Suriye’de bir özerk Kürt yönetimi sonra da Irak, Suriye, İran ve Türkiye’den koparılacak toprak üzerinde Birleşik Büyük Kürdistan Devleti’ni kurmaktır. Yeni Suriye’nin nasıl şekilleneceği henüz belli değilken yeniden ABD Başkanı seçilen Donald Trump ve Cumhurbaşkanı Tayyip Erdoğan tarafından iki önemli açıklama yapıldı. ABD başkanlığı görevini 20 Ocak’ta devralacak olan Trump, Cumhurbaşkanı Erdoğan ve Türkiye hakkında şu açıklamayı yaptı: “Bana göre Suriye’de Türkiye kazandı. Esad rejiminin devrilmesinin arkasında Türkiye var. Suriye’nin anahtarı Türkiye’nin elinde olacak. Türkiye dostane olmayan bir şekilde Suriye’de kontrolü ele geçirdi. Suriye’ye giren o insanlar Türkiye tarafından kontrol ediliyor. Erdoğan iyi anlaştığım, çok akıllı biridir, büyük bir ordu kurdu ve savaşlarda yıpranmadı. Suriye’de askerlerimin öldürülmesini istemiyorum.” Cumhurbaşkanı Erdoğan da şu açıklamayı yaptı: “Şu gerçeği, Suriye başta olmak üzere son dönemde bölgemizde yaşanan her hadise bizlere hatırlatmaktadır; Türkiye, Türkiye'den daha büyüktür Ufkumuzu 782 bin kilometrekareyle sınırlandıramayız. İnsan nasıl kaderinden kurtulamazsa, Türkiye ve Türk milleti de mukadderatından kaçamaz, saklanamaz. Kendi ülkelerine başkalarının gözünden bakanlar bunu fark edemeyebilir. 'Türkiye’nin Libya’da, Somali’de, Suriye'de ne işi var?' diyenler bu vizyonu idrak edemeyebilir.” Trump’ın açıklaması gösteriyor ki başkanlık görevini devraldıktan sonra Suriye konusunda Cumhurbaşkanı Erdoğan’dan istekleri olacak. Ne isteyeceğini henüz bilmiyoruz. En güçlü olasılık Trump’ın Erdoğan’dan isteği “PKK-YPG’ye dokunmayın” olacaktır. Erdoğan’ın açıklaması da gösteriyor ki Suriye’nin yeniden oluşumunda aktif rol oynamak istiyor. Eğer Türkiye Suriye’de HTŞ’nin Taliban’ın Afganistan’da yaptığı gibi bir şeriat devleti kurmasına ve Kuzey Irak gibi bir Kuzey Suriye oluşumuna katkı verecekse bu stratejik bir hata olur. Böyle bir katkı Türkiye’nin geleceği için büyük tehlike oluşturur.",https://halktv.com.tr/makale/suriyenin-gelecegi-898529
Fikret Bila,3 Y’ye ne oldu?,30 Ağustos 2024 Cuma 10:00,"AK Parti’nin iktidara gelmeden önce en büyük vaadi 3Y ile mücadeleydi. 3Y’nin anlamı, 'yoksulluk, yolsuzluk, yasaklar'dı. AK Parti 2002 seçimlerinde tek başına iktidara geldiğinde gündeminde en önemli konusu buydu. Bunun nedenlerinden biri de AK Parti’nin kurucu lideri Tayyip Erdoğan’ın, okuduğu bir şiir nedeniyle hapis cezası alması ve siyasi yasaklı olmasıydı. Erdoğan siyasi yasaklı olduğu için 3 Kasım 2002 seçimlerinde milletvekili olamadı. Partisi tek başına iktidara geldiği halde yasaklı olduğu için başbakan da olamadı. Erdoğan yasaklı olduğu için Abdullah Gül başbakan oldu. Erdoğan siyasi yasaktan nasıl kurtuldu? Dönemin CHP lideri Deniz Baykal’ın girişimiyle kurtuldu. Baykal, bu siyasi yasağa itiraz etti. Bu yasağı kaldıracak anayasa değişikliğine de öncülük etti. Erdoğan, CHP lideri Baykal sayesinde siyasi yasaktan kurtuldu. Milletvekili seçildi ve Başbakanlık görevini Gül’den devraldı. Erdoğan 2003 yılından buyana Türkiye’yi yönetiyor. Erdoğan ve AK Parti bu gerçeği ve 3Y ile mücadeleyi unutmuş görünüyor. AK Parti iktidarı yoksulluğu ortadan kaldıramadığı gibi daha da yaygınlaşmasına ve derinleşmesine neden oldu. Zengini daha zengin, fakiri daha fakir yaptı. Yolsuzluk iddiaları ayyuka çıktığı halde bu iddialar ciddiye alınıp etkili bir denetim yapılmadı. Denetim CHP’li belediyeler üzerinde yoğunlaştırıldı. Sayıştay denetim kapsamı daraltıldı ve etkisizleştirildi. Maliye Bakanlığı Teftiş Kurulu, Hesap Uzmanları Kurulu, Gelirler Kontrolörleri gibi en yetkin denetim kurulları ortadan kaldırıldı. Yandaş şirketler koruma altına alındı, Hazine’den döviz garantili ihalelerle ihya edildi, vergi borçları affedildi. AK Parti iktidarı yoksullukla mücadele etmediği gibi yolsuzlukla da mücadele etmedi. Yasakları da artırdı, temel politika haline getirdi. Siyasi yasak önce CHP eski İstanbul İl başkanı Canan Kaftancıoğlu’na getirildi. Gerekçe sosyal medya paylaşımlarıydı. Kaftancıoğlu’ndan sonra sırada Ekrem İmamoğlu vardı. İstanbul Büyükşehir Belediye Başkanı hakkında Yüksek Seçim Kurulu üyelerine hakaret ettiği gerekçesiyle dava açıldı, hapis cezası ve siyasi yasak kararı verildi. Dava istinaf mahkemesinde bekliyor. İmamoğlu’nun üzerinde Demokles’in kılıcı gibi sallanıyor. Neden? Çünkü İmamoğlu Erdoğan karşısında güçlü bir potansiyel cumhurbaşkanı adayı. Erdoğan’ı İstanbul’da üç kez yenen İmamoğlu her an siyasi yasaklı hale gelebilir. Şimdi CHP’nin bir önceki Genel Başkanı Kemal Kılıçdaroğlu hakkında hapis cezası ve siyasi yasak getirilmesi talebiyle dava açıldı. Cumhurbaşkanı Erdoğan’ın karşısına çıkabilecek cumhurbaşkanı adayları yargı eliyle siyasi yasaklı hale getirilmek isteniyor. İktidar mücadele etmek bir yana 3Y’yi büyütüp, güçlendiriyor Erdoğan dördüncü kez Cumhurbaşkanı seçilebilsin diye yol temizliği yapıyor. Rakibini de kendi belirlemek istiyor.",https://halktv.com.tr/makale/3-yye-ne-oldu-865788
Fikret Bila,Beka sorunu,06 Eylül 2024 Cuma 05:00,"Teğmenlerin mezuniyet töreni sonrasında kılıç çatarak “Mustafa Kemal’in askerleriyiz” demeleri gündem oldu. Oysa teğmenler bir geleneği yerine getirdiler. Türk Silahlı Kuvvetleri (TSK) mensupları kendilerini Mustafa Kemal Atatürk’ün askeri olarak tanımlarlar. Bu da gayet doğaldır. Türk askerlerinin ülkenin kurtarıcısı ve kurucusu Atatürk’ü anmaları iktidar çevrelerinde rahatsızlık yarattı. İktidar, teğmenlerin bu sözlerini “Milleti rahatsız eden eylem” olarak niteledi. AK Parti Sözcüsü Ömer Çelik, teğmenleri destekleyen bir açıklama yaptı. Ancak sonradan bu açıklamasını sosyal medyadan kaldırdı. MHP yetkilileri başlangıçta CHP ve İYİ Parti gibi teğmenlerin “Mustafa Kemal’in askerleriyiz” demelerini onaylayan açıklamalar yapmışlardı. Ancak sonradan MHP Lideri Devlet Bahçeli, teğmenlerin bu hareketinin açıklığa kavuşturulmasını istedi. “Mustafa Kemal’in askerleriyiz” sözünden bu millet rahatsız olmaz. Sokağa çıkıp sivillere de sorsanız “Mustafa Kemal’in askerleriyiz” yanıtını alırsınız. Ancak iktidar yanlıları, tarikat, cemaat mensupları, FETÖ’yle ilişkisi olanlar rahatsız oldular. İktidarın Atatürk’ün ilke ve devrimleriyle barışık olmadıkları bilinen bir gerçek. Atatürk’ün ismini stadyumlardan, havaalanlarından kaldıran, kitaplardan ve milletin gönlünden silmeye çalışan birçok adım attılar. Ama başarılı olamadılar. Aksine Atatürk sevgisi her geçen gün daha büyüdü. Milli bayramlarda, 10 Kasımlarda Anıtkabir’e milyonlar akmaya devam etti. Atatürk sevgisini bu milletin gönlünden silmek mümkün değil. Atatürk’ü anmalarını eleştiren iktidar yanlıları, tarikat ve cemaat mensupları arasında teğmenlerin “Mustafa Kemal’in askerleriyiz” sözlerini “beka sorunu” olarak niteleyenler, “darbe hazırlığı” olarak görenler oldu. Oysa Türkiye’de kanlı darbe girişimini Atatürkçü komutanların tasfiye edilmesi sonrası yerlerine atanan FETÖ’cü komutanlar yaptı. Darbeyi ise yine Atatürkçü askerler bastırdı. Bu gerçek ortadayken teğmenleri beka sorunu olarak görmek, darbeci olarak damgalamak Atatürk karşıtlığından başka bir şey değil. Türkiye’de beka sorunu olarak görülecek gelişmeler aranıyorsa, sayıları 10 milyonu aşan sığınmacılara ve Suriye sınırının hemen altında ABD’nin desteğiyle kurulan PKK devletçiliğine bakmak gerekir. İktidarın teşviki ve himayesiyle Türkiye’ye sokulan 10 milyondan fazla Suriyeli, Afgan, Afrikalı sığınmacılar ileride önemli toplumsal ve siyasal sorunlara yol açacaktır. Şimdiden birçok yerde sığınmacıların çıkardığı güvenlik sorunları, vatandaşlara, işyerlerine saldırılar yaşanmaya başladı. Birçok yerleşim yerinde sığınmacıların nüfusu kısa süre sonra Türklerin nüfusundan fazla olacak. ABD, Suriye’nin Kuzeyi’nde kurduğu ve korumaya aldığı PKK devletçiliğini Akdeniz’e ve Kuzey Irak’a doğru büyütmeyi hedefliyor. Bu aşama geçildikten sonra sıra İran ve Türkiye’ye gelecek. ABD’nin PKK devletçiği Türkiye için tehdide dönüşecek. Bu, Büyük Ortadoğu Projesi’nin (BOP) açıkça ilân ettiği bir hedef. İktidar beka sorunu arıyorsa bu iki sorun ortada duruyor.",https://halktv.com.tr/makale/beka-sorunu-867602
Fikret Bila,Vatandaş da sandıkta silkeler,18 Aralık 2024 Çarşamba 05:00,"Fikret Bila Cumhurbaşkanı Tayyip Erdoğan, Çalışma ve Sosyal Güvenlik Bakanı Vedat Işıkhan’a “belediyeleri silkele” talimatı verdi. Tabii CHP’li belediyeleri. AK Parti’li belediyeleri değil. Bakan da talimatı yerine getirdi ve 6 CHP’li beleyenin hesaplarını bloke ederek haciz işlemlerini başlattı. Gerekçe CHP’li belediyelerin SGK’ya olan borçları. Erdoğan’ın talimatıyla, CHP’li Ankara, Adana, İzmir, Mersin, Şişli belediyelerinin hesaplarına el konuldu. El konulan hesaplar arasında belediye çalışanlarının maaş hesapları da var. SGK’nın gelirleri arasında belediyelerin payı yüzde 2 civarında. Yandaş şirketlerin vergilerini affeden iktidar, CHP’li belediyelerin SGK borçları için haciz işlemi yapıyor. Elbette buradaki amaç yüzde 2’lik geliri tahsil etmek değil CHP’li belediyelerin hizmetlerini engellemek. Nedeni de gayet açık; CHP’li belediyelerin başarısı. İktidar, 31 Mart 2024 yerel seçimlerini vatandaşların CHP’li belediyelerin hizmetlerinden memnun olması nedeniyle kaybettiğini biliyor. Bu nedenle CHP’li belediyeleri hizmet veremez hale getirmek istiyor. “Silkeleme”nin nedeni bu. Peki sadece CHP’li belediyelerin mi SGK’ya borçu var? Hayır. AK Partili belediyelerin de SGK’ya borcu var. CHP’li belediyelerin borcu da AK Parti döneminden geliyor. CHP, AK Parti’den belediyeleri borçla teslim aldı. AK Parti döneminde belediyelerin SGK borçlarını istemeyen iktidar, belediyeler CHP’ye geçince alacağına şahin kesildi. İktidar işine geldiğinde her zaman yaptığı gibi anayasa hükümlerini de hiçe sayıyor. Anayasa’nın 123. maddesi şu hükmü taşıyor: “İdare, kuruluş ve görevleriyle bir bütündür ve kanunla düzenlenir. İdarenin kuruluş ve görevleri, merkezden yönetim ve yerinden yönetim esaslarına dayanır.” İktidar bu hükmü yok sayıyor. Sadece CHP’li belediyelerin hesaplarına el koyuyor, haciz işlemi yapıyor. İktidarın yaptığı bu işlemler anayasaya aykırıdır. Merkezi yönetimin görevi yerel yönetimlerle bir bütün olarak çalışmak ve yerel yönetimlere yardımcı olmaktır. Cezalandırmak değil. İktidarın korkusu CHP’li belediyelerin başarılı çalışmaları nedeniyle önümüzdeki genel seçimi de kaybetmektir. İktidar bunun farkında. Bu nedenle CHP’li belediyeleri hizmet veremez hale getirmek istiyor. Ancak bu yine ters tepecek bir girişimdir. İktidar, CHP’li belediyelerin kaynaklarını keserek aslında vatandaşı silkeliyor. Ancak vatandaşın da iktidarı sandıkta silkeleyeceğini unutuyor.",https://halktv.com.tr/makale/vatandas-da-sandikta-silkeler-897912
Fikret Bila,CHP'nin Değişim İddiası,09 Eylül 2024 Pazartesi 05:00,"CHP’nin, 14-28 Mayıs 2023 seçimlerini kaybetmesinden sonra İstanbul Belediye Başkanı Ekrem İmamoğlu’nun başlattığı “değişim” sürecinin nasıl ilerleyeceği merak konusu Seçim yenilgisinden sonra toplanan kurultayda CHP, genel başkanını değiştirdi. Kemal Kılıçdaroğlu’nun yerine Özgür Özel’i genel başkan seçti. Özel de yeni Genel Merkez yönetimini belirledi. Bu kadro değişimimin ardından Tüzük Kurultay’ı yapıldı. Tüzük’te bazı değişiklikler büyük bir çoğunlukla kabul edildi. Bu değişiklikler içinde en çok destek gören kadın ve gençlik kotalarının artırılması oldu. Tüzüğe eklenen bir madde ile partide kadın kotası ileri yıllarda yapılacak kurultaylarda aşamalı olarak artırılacak ve yüzde 50’ye çıkarılacak. Kadın kotasının bu orana gelmesi bundan sonra yapılacak dördüncü kurultayda gerçekleşecek. Daha önceki kurultaylarda sırasıyla yüzde 35, 40, 45 oranına çıkarılacak. Gençlik kotası ise 18-24 yaş arası için yüzde 10, 24-40 yaş arası için de yüzde 10 olarak uygulanacak. Kuşkusuz partide kadın ve gençlerin daha fazla yer alması ve sorumluluk üstlenmesi olumlu bir gelişme. Avrupa sosyal demokrat partileri de kadınlara ve gençlere daha fazla yer vererek kendilerini yenilediler. CHP’nin bu yola girmesi önemli. Kadın kotasının yüzde 50’ye çıkarılmasının 12 yıl sonraya bırakılmasını eleştirenler de oldu. Partide kadın/erkek eşitliğinin daha kısa sürede sağlanması gerektiğini savunanlar var. Milletvekili adaylarının belirlenmesinde önseçimin zorunlu hale getirilmesi ise gerçekleşmedi. Genel Başkan Özgür Özel ve Genel merkez yönetiminin bu yönde bir önerisi olmadı. Örgüt yönetiminde önseçim tercih edilen yöntem oldu. TBMM Üyeliği İçin Adayların Saptanması başlıklı 52. Madde'de şu hüküm kabul edildi: ""TBMM üyeliği için adayların saptanmasında yöntemler önseçim, örgüt denetiminde önseçim, aday yoklaması, örgüt denetiminde aday yoklaması ve merkez yoklamasıdır. Hangi seçim çevresinde hangi aday saptama yönteminin kullanılacağına il örgütlerinin görüşü doğrultusunda Parti Meclisi karar verir."" Bu hükümle milletvekili adaylarının nasıl belirleneceği konusunda son söz Parti Meclisi’ne bırakılmış oldu. Adayların delegeler yoluyla değil aktif CHP üyelerinin yapacakları oylama ile belirlenmesi önerisi ise Tüzük Kurultay’ında gündeme gelmedi. Tüzük değişiklikleri içinde yine en fazla destek gören hükümlerden biri de milletvekilliği ve belediye başkanlığı için 3 dönem sınırlamasının getirilmesi oldu. Tüzük değişikliklerinde, CHP üyelerini yetkilendiren değil Genel Başkan ve Genel merkez yönetimini güçlendiren hükümler ağırlıktaydı. Yerel seçimlerden birinci olarak çıkmış olan CHP’nin yönetim ve tüzük değişikliğinden daha da önemli olan program değişikliğini yapması ve somut projelerin geliştirilmesi gerekiyor. Yerel seçim sonuçlarıyla artan iktidar değişikliği umudunun güçlenmesi için CHP’nin özellikle ekonomik krizin nasıl aşılacağı ve gelir dağılımı dengesinin nasıl kurulacağına ilişkin somut projelerini kamuoyuna açıklaması gerekiyor. İktidarın, asgari ücreti sabit tutması, en düşük emekli aylığını 12 bin 500 lira olarak belirlemesiyle halkın büyük çoğunluğunun hızla daha fakirleşeceği açık. CHP’nin öncelikle bu konuda neler yapacağını somut olarak açıklayarak işe başlaması gerekiyor. CHP’nin, değişim iddiasının ete kemiğe büründürülmesi için vatandaşı yoksulluktan kurtaracak, gelir dağılımı ve vergi yükünü adaletli hale getirecek projelerle birlikte Türkiye’nin yeniden demokratik, laik, sosyal hukuk devleti olarak nasıl inşa edileceğinin de kamuoyuna sunulmasında daha fazla zaman kaybetmemesi gerekiyor.",https://halktv.com.tr/makale/chpnin-degisim-iddiasi-868442
Fikret Bila,Beka sorunu inşası,06 Kasım 2024 Çarşamba 05:00,"İktidar, DEM Parti ve CHP üzerinden bir “beka sorunu” yaratma politikası izliyor. MHP Lideri Devlet Bahçeli, bir yandan “Öcalan gelsin, Meclis’te konuşsun, örgütün lağvedildiğini açıklasın” çağrısını yinelerken diğer yandan belediyelere kayyım atama uygulaması devam ediyor. Bu politikayla DEM Parti’ye verilen mesaj şöyle özetlenebilir: “Ya Cumhurbaşkanı Tayyip Erdoğan’ın yeniden seçilmesi için anayasa değişikliğine destek olursunuz ya da kayyım atamaya devam ederiz.” Nitekim Bahçeli’nin Öcalan’a ilgili ilk çağrısına DEM Parti beklenen yanıtı vermeyince kayyım atamaları hızlandı. CHP’li Esenyurt belediyesinden sonra DEM Parti’li Mardin, Batman ve Halfeti belediyelerine de kayyım atandı. AK Parti yetkilileri kayyım uygulamasının devam edeceğini de duyurdu. Anlaşılıyor ki iktidar istediği yanıtı alamadığı için kayyım uygulamalarıyla CHP’yi de DEM Parti’nin yanına iterek bilindik politikasını izleyecek. 2023 seçimleri öncesinde yaptığı gibi CHP’yi DEM Parti ve PKK’yla işbirliği yapmakla suçlayacak, yine “hain” damgası vuracak “ya biz ya onlar” diyecek. “DEM Parti-CHP-PKK beka sorunudur” diyerek, “bu bayrak inmez, ezan susmaz, vatan bölünmez” naraları atacak. Böylece kaybettiği seçmen desteğini “beka sorunu” politikasıyla geri almaya çalışacak. CHP iktidarın bu oyununu görmeli ve bozmalıdır. İktidarın beka sorunu ekmeğine yağ sürmemelidir. Gündemin ilk sırasına, olması gerektiğini gibi halkın gerçek sorunu olan ekonomiyi, geçim sıkıntısını oturtmalıdır. Aksi halde iktidarın belirlediği yapay gündemin peşinden sürüklenmek zorunda kalır. Aynı sorumluluk DEM Parti için de geçerlidir. DEM Parti de iktidarın beka sorunu inşasına malzeme vermemelidir. Ancak DEM Parti bu özeni göstermiyor. Örneğin Eş Başkan Tuncer Bakırhan, tam da iktidarın istediği gibi beka sorunu politikasına hizmet edecek açıklamalar yaptı. Bakırhan şöyle dedi: ""Seyit Rıza ne yaptıysa, Şeyh Saitler ne yaptıysa, Mazlumlar, Denizler, Sakineler ne yaptıysa Kürt halkı, Türkiye halkları da onların yaptığını yapacaktır."" Şeyh Sait, Seyit Rıza Atatürk’e karşı isyan çıkardılar. Şeyh Sait’in arkasında İngiltere vardı. Atatürk’ün laik, demokratik bir ulus devlet kurmasını önlemek için İngiltere’nin desteğinde isyan çıkardı. Bugün, “Şeyh Sait’in yaptığını yapacağız” demek isyan çağrısı olarak görülebilir ve iktidar izlemeye çalıştığı “beka sorunu” politikası için önemli bir malzemeye kavuşmuş olur. Bakırhan’ın bu sözleri her yönüyle yanlıştır. Bu sözlerin CHP Lideri Özgür Özel’in Mardin’e kayyım atamasını protesto etmek ve seçilmiş başkanlara destek olmak için orada olduğu gün sarfedilmiş olması da ayrı bir sorundur. İktidarın istediği zaten “DEM Parti-CHP-PKK” birlikteliği izlemini yaratmak, böylece “beka sorunu var” tezi üzerinden toplumu yine kutuplaştırarak çoğunluğun desteğini sağlamaktır. Bu amaç çok açık şekilde ortada dururken DEM Parti’nin iktidara yarayacak malzeme üretimine girmesi yapacağı en büyük yanlıştır.",https://halktv.com.tr/makale/beka-sorunu-insasi-885864
Fikret Bila,Narin'in Katili,11 Eylül 2024 Çarşamba 05:00,"Narin okula gideceği gün mezara gitti. Vicdanı olan herkesin yüreği yandı. 8 yaşındaki Narin’in öldürüldüğü Diyarbakır’ın Tavşandere köyündeki mezarına yurdun birçok yerinden ziyaretçiler geliyor, gözyaşı döküyorlar. Diyarbakır’da, İstanbul’da, Ankara’da. İzmir’de, Artvin’de kadınlar Narin için yürüdü. Narin’i kim veya kimler öldürdü? Neden öldürdü? Nasıl öldürdü? Bu soruların yanıtı henüz yok. Savcılık soruşturması sürüyor. Narin’in, amcası, annesi, babası, ağabeyleri, kuzenleri de gözaltında. Savcılık, gözaltında tuttuğu 24 kişiyi sorgulamayı sürdürüyor. Gözaltındakiler arasında Narin’in annesi, babası, ağabeyleri, amcasının olması cinayette ailenin rolü olduğu kuşkusunu artırıyor. Gözaltındaki amcasına “Narin senin çocuğun mu?” “Sen mi öldürdün?” sorularının yöneltilmiş olması da bu kuşkuyu besliyor. Yine “Narin’in görmemesi gereken bir olayı gördüğü için öldürüldüğü” iddiaları da aileye ilişkin soru işaretlerine yol açıyor. Narin cinayetiyle ilgili olarak çok fazla soru işareti var. Örneğin 20 hanelik küçük bir köyde Narin’in cesedinin 19 gün boyunca neden bulunamadığı sorusu. Kaybolduğu 21 Ağustos gününden sonra köy ve çevresi havadan, karadan karış karış arandığı halde Narin’in cesedi bulunamadı. Ancak 19 gün sonra aileden birinin savcılığa verdiği bilgiler çerçevesinde dereye gömülmüş, üzerine de taşlar konulmuş ve dallarla kamufle edilmiş şekilde bulundu. Narin öldürüldüğü gün mü dereye gömüldü yoksa bir iki gün önce mi sorularının yanıtları da henüz ortaya çıkmadı. Dikkati çeken bir durum da köy sakinlerinin Suskunluk Yasası’nı (Mafyanın Omerta Yasası) uygulamış olmalarıydı. Narin’in ailesi gibi köy sakinleri de bu konuda konuşmaktan kaçındılar. Bir veya iki gizli tanıdığın verdiği bilgilerle Narin’in cansız bedenine ve bazı bulgulara ulaşılabildi. Savcılığın katil veya katillerin belirlenmesi konusunda önemli mesafe aldığı, kesin sonuç için İstanbul’a gönderilen Narin’den alınan örneklerin adli tıp incelemesi sonuçlarının beklendiği bilgisi var. Narin cinayete kurban giden ilk çocuğumuz değil. Daha önce de öldürülen, tecavüz edilen, kaçırılan çok sayıda çocuk var. Türkiye çocuk konusunda olduğu gibi kadın cinayetleri konusunda da maalesef sicili kabarık bir ülke. Adalet Bakanlığı Adli Sicil ve İstatistik Genel Müdürlüğü’nün 2023 raporuna göre 2023 yılında çocukların cinsel istismarı suçu ile ilgili gelen dosya sayısı 66 bin 138’e ulaştı. 2023 yılında 14 bin 919 “çocukların cinsel istismarı” suçundan açılmış dava karara bağlandı. Kadın Cinayetlerini Durduracağız Platformu’nun verilerine göre 2023 yılında 315 kadın öldürüldü. 2022 yılında öldürülen kadın sayısı 334’dü. 2021’de 280, 2020 yılında 300 kadın cinayete kurban gitti. Kadın ve çocuk ölümleri, kadın ve çocuk tecavüzlerinin temel kaynağı, kadını ve çocuğu özel malı, mülkü olarak gören erkek egemen feodal düzendir. Narin’in katili de odur. Tavşandere köyünde de bir feodal düzenin hüküm sürdüğü köy halkının suskunluğundan belli. Türkiye’de kadın ve çocukların insan haklarının güvenceye alınması ancak erkek egemen feodal düzenin aşılmasıyla mümkündür.",https://halktv.com.tr/makale/narinin-katili-868992
Fikret Bila,CHP’li belediyelere kıskaç,26 Temmuz 2024 Cuma 05:00,"İktidar CHP’li belediyeleri çift yönlü kıskaç altına almayı hedefliyor. Bir yandan sokak hayvanlarını öldürme yasasıyla CHP’li belediyelerle halkı karşı karşıya getirmek istiyor. Diğer yandan AK Parti’den yeni devraldıkları dahil CHP’li belediyelerin borçlarını Hazine ve Maliye Bakanlığı üzerinden kaynağında tahsil ederek kaynaksız bırakmayı, öylece hizmet veremez hale getirmeyi amaçlıyor. CHP’nin yerel yönetimlerde gösterdiği başarı ortada. CHP’nin 2019 Yerel Seçimleri’nde kazandığı İstanbul, Ankara, İzmir dahil 11 büyük kentte yaptığı hizmetler halkın takdirini topladı. Başarılı belediye hizmetleri 31 Mart 2024 yerel seçimlerinde de sandığa yansıdı ve CHP 14 büyük kent olmak üzere AK Parti’nin elindeki birçok belediye başkanlığını da kazanarak birinci parti oldu. AK Parti ilk kez ikinci parti konumuna geriledi. CHP’nin yerel seçimlerde gösterdiği başarı ilk genel seçimi de kazanacağı ve iktidarın değişeceği beklentisini artırdı. CHP’nin yerelde güçlenerek iktidara doğru yürüdüğü gerçeğini gören iktidar bu yürüyüşün önünü kesmek amacıyla CHP’li belediyeleri hizmet veremez hale getirmek için harekete geçti. Meclis’e sevk ettiği sokak hayvanlarını öldürme yasasıyla CHP’yi sıkıştırmaya çalışıyor. Sokak hayvanlarının öldürülmesi görevini belediyelere veren yasa, bu yasayı uygulamayacak belediye başkanlarının cezaevine gönderilmesini öngören hükmü de taşıyor. Sokak hayvanlarını öldürme yasa teklifi bu haliyle yasalaşırsa hayvanları toplamak ve öldürmek belediyelerin işi olacak. CHP’li belediyeler ise şimdiden bu yasa çıksa bile uygulamayacaklarını açıkladılar. Yasa yürürlüğe girdiğinde CHP’li belediyelerin direnmesi halinde iktidar CHP’li belediye başkanları hakkında dava açtıracak. Hayvanların öldürülmesini savunan kitle CHP’ye karşı olacak. Yasayı uygulayıp hayvanları toplar ve öldürürse bu kez CHP, hayvan katliamına karşı olan çok daha büyük bir kitleyle karşı karşıya gelecek. Tabii iktidar yasayı uygulamaları için CHP’li belediyeleri baskı altına alacak. Belki “yasayı uygulamıyorlar” diye CHP’ye kaybettiği belediyelere kayyım atayacak. İktidarın CHP’li belediyeleri engellemeye yönelik diğer planını da Cumhurbaşkanı Tayyip Erdoğan açıkladı. Hazine ve Maliye Bakanlığı’nın CHP’li belediyelerin borçlarını kaynağında tahsil etmeye başlayacaklarını söyledi. Bunun anlamı Hazine ve Maliye Bakanlığı’nın belediyelere aktarmak zorunda olduğu Hazine yardımını aktarmayarak borçlarını bu kaynaktan kesmek ve belediyeleri parasız bırakmak. Oysa bu borçların büyük kısmını CHP, AK Partili belediyelerden yeni devraldı. CHP’nin AK Parti’den, 31 Mart 2024 Yerel Seçimleri’nde kazandığı belediyelerde ne kadar borç yükü devraldığına bakalım. CHP’nin açıkladığı tabloya göre AK Parti’den CHP’nin devraldığı belediyelerin borç miktarlarından bazı örnekler şöyle: Bursa Büyükşehir: 23 milyar lira. Balıkesir Büyükşehir: 14 milyar lira. Denizli Büyükşehir: 11 milyar lira. Kütahya Belediyesi: 1 milyar 700 milyon lira. Zonguldak Belediyesi: 1 milyar 200 milyon lira. Afyonkarahisar Belediyesi: 1 milyar 500 milyon lira. Giresun Belediyesi: 1 milyar 800 milyon lira. İstanbul Sancaktepe Belediyesi: 2 milyar lira. İstanbul Beykoz Belediyesi: 3 milyar 500 milyon lira. Bu borçları yapanlar AK Partili belediye başkanları, Bu belediyeler AK Parti’nin elindeyken tahsilât yapmayan iktidar, belediyeler CHP’ye geçince borçları kaynağında keseceğini açıkladı. İktidarın CHP’li belediyeleri kaynaksız bırakıp hizmet veremez duruma düşürmeyi hedeflediği, böylece bir sonraki genel seçimlerde CHP’nin elini zayıflatmayı amaçladığı çok açık. Vatandaşın hizmetsiz kalması iktidarın umurunda değil.",https://halktv.com.tr/makale/chpli-belediyelere-kiskac-855722
Fikret Bila,Hedef İmamoğlu,01 Kasım 2024 Cuma 05:00,"İstanbul Esenyurt’un CHP’li Belediye Başkanı Prof. Dr. Ahmet Özer önceki gün sabaha karşı evine yapılan baskınla gözaltına alındı. Özer gözaltına alınırken kolluk güçleri Esenyurt Belediye’sine, kapıyı kırarak girdiler. Özer’in evinde ve makamında arama yapıldı. Özer, “PKK/KCK üyesi” olmakla suçlandı ve tutuklandı. Beyoğlu Kaymakamı Can Aksoy, Özer’in tutuklandığı gece önce İstanbul Vali Yardımcılığı’na, ardında da Esenyurt Belediye’sine kayyım olarak atandı. Henüz mahkemeye çıkmadan Özer’in tutuklanacağı ve yerine kayyım atanacağı iktidar yanlısı basın organlarında haber yapıldı. Bu da Özer’in tutuklanmasına ve yerine kayyım atanmasına mahkeme sürecinden önce iktidar tarafından karar verildiği yorumlarını doğrular nitelikteydi. Özer’in tutuklanması kararının gerekçesi hukukçuları da kamuoyunu da tatmin etmedi. Kararda üç gerekçe yer alıyor: 1-Diyarbakır Cezaevi’nde yapılan bir aramada ele geçirilen bir dijital malzemede isminin geçtiği. 2- İki kardeşinin PKK’lı olduğu iddia edilen M.K’yı telefonla arayıp annesinin vefatı nedeniyle başsağlığı dilemesi. 3-Yine PKK’lı olduğu öne sürülen kişilerle telefonla konuştuğu. Gerekçede yer almamakla birlikte Özer’in, örgüt yöneticisi Remzi Kartal’la görüştüğü iddiası iktidarı destekleyen basın organları tarafından duyuruldu. Özer’in avukatları bu gerekçenin Özer’in PKK olduğu iddiasına kanıt olamayacağını kamuoyuna anlattılar. Ayrıca açılım sürecinde AK Partili milletvekillerinin Kartal’la görüştükleri, birlikte yemek yedikleri, yemekte PYD Başkanı Salih Müslim’in de bulunduğu fotoğraflar yayınlandı. Bu nedenle de avukatlar Özer’e Remzi Kartal’la telefonla konuşmasının tutuklama gerekçesi olamayacağını vurguladılar. Özer de sorgusu sırasında Remzi Kartal’la Van’da aynı aşirete mensup olduklarını, Kartal’ın Van milletvekili olduğunu, yurtdışına kaçtıktan sonra da kendisiyle hiç konuşmadığını söylediği de kamuoyuna yansıdı. Kayyım atamaları Güneydoğu’da DEM Partili belediyelerde beklenirken İstanbul’da CHP’li Esenyurt belediyesine uygulandı. Tabii bunun arkasının gelmeyeceği DEM’li belediyelere ve başka CHP’li belediyelere de kayyım atanmayacağının bir garantisi yok. İktidar siyasallaştırdığı yargı üzerinden siyaset yapıyor. Ayrıca bu siyaseti büyük bir çelişki de içeriyor. Kısa süre önce terör örgütü PKK’nın kurucu lideri Abdullah Öcalan’ı Meclis’te konuşmaya davet eden iktidarın bu çağrısından kısa süre sonra CHP’li Belediye Başkanı Ahmet Özer’in “PKK’lılarla telefonla konuştu” gerekçesiyle tutuklanması büyük çelişki oluşturuyor. Özellikle açılım sürecinde Öcalan’la masaya oturmuş, HDP’li milletvekillerini önce Kandil’e, sonra İmralı’ya göndermiş olması iktidarın içine düştüğü çelişkiyi daha büyütüyor. Kuşku yok ki Özer’in tutuklanıp yerine kayyım atanması iktidarın siyasi bir hamlesi. Prof. Dr. Ahmet Özer’in belediye başkanı seçilmeden önce İstanbul Büyükşehir Belediye Başkanı Ekrem İmamoğlu’nun danışması olması yerine kayyım atanmasının önemli nedenlerinden biri olarak sayılıyıor. İktidarın hedefinin cumhurbaşkanı adayı olarak görmek istemediği İmamoğlu olduğu kanaati yaygın. CHP koridorlarında Özer’in danışmanlığı üzerinden yürüyerek benzeri suçlamaların İmamoğlu’na karşı yapılması olasılığı da sık sık dillendiriliyor İstinafta bekleyen ahmak davası da İmamoğlu’nun üzerinde Demokles’in kılıcı gibi sallanmaya devam ediyor. İktidar önümüzdeki cumhurbaşkanlığı seçimi için CHP’nin güçlü adaylarını siyaset dışı yöntemlerle yarış dışı bırakmaya çalışıyor.",https://halktv.com.tr/makale/hedef-imamoglu-884348
Fikret Bila,İktidarın sınavı,14 Ağustos 2024 Çarşamba 05:00,"İktidar Türkiye’yi hukuk devleti olmaktan çıkardı. Türkiye’yi hukuk devleti olarak tanımlayan ve hukukun üstünlüğüne dayanan anayasayı hiçe sayarak yoluna devam ediyor. Bağımsız ve tarafsız olması gereken yargıyı kontrolü altına alan iktidar başta ifade ve basın özgürlüğü olmak üzere anayasal hak ve özgürlükleri de kısıtlamaktan çekinmedi. Bugün özellikle siyasi nitelikli davalarda verilen kararların hukuki değil siyasi olduğunu bütün dünya biliyor. Bunun son örneklerinden biri Can Atalay davası. Hakkındaki hüküm kesinleşmeden milletvekili seçilen Atalay’a ilişkin davanın yasama dönemi sonuna ertelenmesi gerekirken, anayasaya aykırı biçimde milletvekilliği düşürüldü. Anayasa Mahkemesi’nin Can Atalay hakkındaki davanın ertelenmesi ve Meclis’te milletvekili olarak görevine başlamasına ilişkin kararı yine anayasaya aykırı olarak Yargıtay tarafından “yok hükmünde” sayıldı. Oysa Anayasa’nın 153 maddesi tartışmaya yer olmayacak çok açık bir hüküm. Bu madde hükmüne göre Anayasa Mahkemesi kararları her kişi ve kurumu bağlıyor ve hemen uygulanması gerekiyor. Ancak yargı, iktidarın istediği gibi Anayasa Mahkemesi’nin bu kararını uygulamadı. Meclis’te olması gereken Can Atalay cezaevinde tutuluyor. CHP bu anayasa ihlalini ortadan kaldırmak ve Can Atalay’ın milletvekili görevine başlamasını sağlamak üzere Meclis’i olağanüstü toplantıya çağırdı. Meclis Cuma günü Atalay için olağanüstü toplanacak. MHP bu toplantıya karşı olduğunu açıkladı. Bakalım AK Parti ne yapacak? Parti Sözcüsü Ömer Çelik henüz karar vermediklerini açıkladı. Atalay için yapılacak Meclis toplantısı iktidar için bir hukuk sınavı niteliği taşıyor. AK Parti, toplantıya katılıp CHP ile birlikte Atalay’ın milletvekili olarak göreve başlaması gerektiği yolunda mı yoksa cezaevinde kalması gerektiği yolunda mı oy kullanacak? Anayasa’ya göre AK Parti’nin de Atalay lehinde oy kullanması gerekiyor. Ancak ortağı MHP’nin Atalay konusundaki sert tavrı belli. MHP Lideri Bahçeli, Atalay’ın serbest bırakılması halinde koalisyonu bozacağına ilişkin sert mesajlar vermişti. AK Parti’nin anayasayı uygulamak adına bunu göze alması çok kolay gözükmüyor. Oysa AK Parti ilk iktidar döneminde yanlış bulduğu Anayasa Mahkemesi kararlarını eleştirmiş ancak kararlara uymuştu. Örneğin Anayasa Mahkemesi’nin ünlü 367 kararına AK Parti sert biçimde karşı çıkmış ve ağır eleştiriler yöneltmişti. Ancak sonuçta karara uymuştu. Elbette Anayasa Mahkemesi kararları da eleştirilebilir ancak uygulamak zorunludur. Bu kez de böyle yapması gerekir. Anayasa Mahkemesi’nin Can Atalay kararını beğenmemiş olsa da eleştirse de Anayasa’ya göre bu kararın uygulanmasını desteklemek zorundadır. Türkiye’nin hukuk devletinden uzaklaşması başta Avrupa Konseyi olmak üzere Batı ile ilişkilerini çok olumsuz etkiledi. Hukuk devleti olmaktan çıkmanın Türkiye’ye, ekonomik, siyasi ve diplomatik maliyeti çok yüksek. Türkiye çağdaş demokratik, laik, hukuk devletlerinin oluşturduğu çağdaş ülkeler liginden düşmüş durumda. Türkiye’nin yeniden çağdaş ülkeler topluluğuna katılabilmesi için iktidarın Can Atalay davasından başlayarak hukuksuz uygulamalarını sonlandırması gerekiyor.",https://halktv.com.tr/makale/iktidarin-sinavi-861151
Fikret Bila,Bahçeli'nin Öcalan'a Çağrısı,23 Ekim 2024 Çarşamba 05:00,"MHP Lideri Devlet Bahçeli, dün partisinin grup toplantısında terör örgütü PKK’nın kurucu lideri Abdullah Öcalan’a bir çağrı yaptı. Bahçeli, Öcalan’ın Meclis’e gelip DEM Parti’nin grup toplantısında konuşmasını istedi. Öcalan’ın, bu konuşmada, “terörün bittiğini, örgütün lağvedildiğini” söylemesini talep ederken, bunu yapması halinde “umut hakkı”ndan yararlanıp serbest kalması için yapılması gereken yasal düzenlemenin önünün açılacağını belirtti. MHP gibi varlığını Türk milliyetçiliği ve PKK karşıtlığına inşa etmiş bir partinin lideri olarak Bahçeli’nin böyle bir çağrı yapması önemli bir politika değişikliğine işaret ediyor Seçim meydanlarında kürsüden yağlı ip atarak Öcalan’ın idam edilmesini isteyen Bahçeli’nin şimdi “Meclis’e gelsin konuşsun” çağrısı yapması doğal olarak gündem oldu. CHP Lideri Özgün Özel de grup toplantısında Bahçeli’ye yanıt verdi. Bahçeli’nin önerisinin geçmişteki hatayı tekrarlamak anlamına geldiğini söyledi. “Sadece Bahçeli’nin söylemesiyle bu sorun çözülmez” diyen Özel, çözümün Meclis’te tüm siyasi partilerin bir araya gelmesiyle bulunabileceğini vurguladı. İktidar ortakları, 2023 seçimlerinde “Kemal Kılıçdaroğlu’nu seçerseniz bunlar Öcalan’ı serbest bırakacaklar” diye propaganda yapıyorlardı. “Kılıçdaroğlu’nu seçerseniz, bunlar vatanı böler” diyorlardı. Kılıçdaroğlu’yla Öcalan’ı birlikte gösteren sahte videolar yayınlıyorlardı. PKK’nın suikast düzenlediği Kılıçdaroğlu’nu PKK ile işbirliği yapmakla suçluyorlardı. Kılıçdaroğlu’nun “çözüm adresi TBMM’dir; bu sorunu çözmeye aday olanların Cumhurbaşkanlığı gibi kişisel ajandası olmamalıdır, samimi, şeffaf ve dürüst olmak gerekir, uluslararası dayatmalara karşı durulmalıdır, millete hesap verilemeyecek angajmanlara girilmemelidir” şeklinde özetlenebilecek çözüm önerisini de reddetmişlerdi. Bahçeli kısa süre önce de Anayasa Mahkemesi’nin DEM’i kapatmasını, kapatmazsa Anayasa Mahkemesi’nin kapatılmasını istemiş, sonra DEM milletvekillerinin maaşının kesilmesini, DEM’e Hazine yardımı da yapılmamasını istemişti. Şimdi ne oldu da Bahçeli Öcalan’ı Meclis’e davet etti? Konuşmasına göre amacı terörün bitirilmesi. Öcalan’ın PKK’yı lağvetmesi. Önce koşullara bakmak gerekir. PKK’nın amacı, anayasa olarak kabul ettiği KCK Sözleşmesi’nde yer aldığı gibi Suriye, Irak, İran ve Türkiye’den koparılacak dört parçayı birleştirip üzerinde Büyük Kürdistan Devleti’ni kurmak. PKK, ABD’nin himayesinde bu dört parçadan birinde, Suriye’nin kuzeyinde ordulaştı ve bir devletçik kurdu. ABD bu devletçiği koruyor ve PKK’lılara askeri eğitim ve teçhizat veriyor. PKK, uzunca bir süredir Türkiye’deki silahlı güçlerini Suriye’ye çekti ve orada devletleşmeyi önceledi. Suriye’nin kuzeyindeki devletçiği güçlendirdikten sonra, ikinci aşamada bu devleti kuzey Irak’la birleştirmek ve Batı’da Akdeniz’e açılmak var. Üçüncü aşama İran Kürdistan’ını ayırıp Kürt devletiyle birleştirmek. Dördüncü aşama Türkiye’nin güneydoğusunu koparıp nihai hedef olan Büyük Kürdistan Devleti’ni kurmak. Türkiye’nin güneyinde Suriye’de devletçiği kurup ABD himayesine giren PKK, Öcal’ın çağrısıyla bu devletçiliği lağvedip, silahları teslim edip sivil hayata döner mi? Bu pek gerçekçi görünmüyor. Bu koşullarda Bahçeli’nin çağrısı DEM Parti ile CHP’yi karşı karşıya getirmeyi mi hedefliyor? Bu çıkışın temel amacı CHP ile DEM yakınlaşmasının önlenmesi, böylece iktidarın plandığı yeni anayasa için DEM’in desteğinin alınması ve Cumhurbaşkanı Tayyip Erdoğan’ın yeniden seçilmesinin sağlanması olabilir.",https://halktv.com.tr/makale/bahcelinin-ocalana-cagrisi-881670
Fikret Bila,Dış tehdit politikası,07 Ekim 2024 Pazartesi 05:00,"İktidarın, içeride ne zaman sıkışsa “dış tehdit” “dış güçler” politikasına sarıldığı biliniyor. Bugün de aynı politikayı izliyor. Yarattığı ekonomik krizin yol açtığı yüksek enflasyon, yetersiz ücret, geçim sıkıntısıyla yerel seçimleri kaybeden iktidar ağırlaşan sorunlar karşısında gündemi değiştirmeye çalışıyor. Bu sorunların gündem olmasını önlemek, başta CHP olmak üzere muhalefet partilerini baskılamak için bir dış tehdit ilân etti. İsrail’in Türkiye’yi için tehdit olduğunu duyurdu. Ardından bu dış tehdit karşısında iç cepheyi güçlendirmek gerektiğini vurgulamaya başladı. “Milli birlik, beraberlik” çağrısı yaptı. İktidarıyla muhalefetiyle bu dış tehdide karşı önlem alınmasını istedi. Böylece CHP başta olmak üzere muhalefet partileri de iktidarın yanında saf tutmaya çabalıyor. İsrail’in öngörülebilir bir gelecekte Türkiye’ye saldırması mümkün değil. Şu anda ABD ile birlikte güney Lübnan’ı işgal etmekle meşgul. Ardından hedefinde güney Suriye toprakları var. Büyük Ortadoğu Projesi’nin (BOP) gereği olarak ABD ile birlikte büyük İsrail’i hayata geçirmeye çalışıyor. Bu koşullarda Türkiye’ye bir cephe açması akla yatkın değil. Bu nedenle iktidarın İsrail tehdidini öne çıkarmasının iki amacı var. Türkiye’de gündemi değiştirmek. “Beka sorunu var” diyerek muhalefeti etkisiz kılmak. BOP uzun vadede elbette Türkiye için tehdit oluşturuyor. Bu projenin Ortadoğu ve Kuzey Afrika’da 22 ülkenin sınırlarını değiştireceğini ABD duyurmuştu. Proje Ortadoğu’da uygulamaya konuldu. Türkiye bu projeye karşı önlemlerini elbette almalı. Tabii bu önlem yakın gelecekte İsrail’in Türkiye’ye saldıracağı tehdidine sarılarak iç politikayı düzenlemek değil. İktidarın yaptığı hata ABD, Irak’ı ve Suriye’yi işgal ederken karşı durmak yerine ABD ile işbirliği yapmaktır. İktidar, ABD, Türkiye’nin gözü önünde, Suriye’nin kuzeyini işgal edip terör örgütü PKK’ya devletçik ve ordu kurarken bunu önlemeye yönelmek yerine Esad’ın devrilmesi için silahlı radikal İslamcı güçleri destekledi. Bir beka sorunundan söz edilecekse, bu “Emevi Camii’nde namaz kılacağız” “Esad birkaç hafta içinde devrilir” diyerek el ovuştururken ABD’nin Türkiye’nin güney sınırının hemen altında PKK’ya devlet kurmasının kabullenilmesi, bölgedeki Arap halkının Türkiye’ye göç etmesinin desteklenmesidir. İleride Türkiye için büyük sorunlar yaratacak iki gelişme Suriye’nin kuzeyinde kurulan PKK devletçiği ve ordusuyla, Türkiye’ye sokulan milyonlarca sığınmacıdır. İktidarın çoğunluğu Suriyeli milyonlarca Arap sığınmacıyı Türkiye’ye getirmesinin nedenlerinden biri “millet” yerine “ümmet”i savunmasıdır. Laiklik, ulus devlet yerine ümmeti ve din devletini tercih etmesidir. Bu politika Atatürk’ün izlediği politika ve gösterdiği hedeflerin tam tersidir. İktidarın izlediği politika Türkiye’yi çağdaş devletler topluluğundan koparıp birinci ligten düşürecek bir politikadır",https://halktv.com.tr/makale/dis-tehdit-politikasi-876860
Fikret Bila,Sosyal belediyeciliğin etkisi,29 Temmuz 2024 Pazartesi 05:00,"İktidar CHP’li belediyeleri hedefe koydu. CHP’li belediyelerin kaynaklarını keserek hizmet vermelerini zorlaştırmaya çalışacağını duyurmuş oldu. Bunun nedeni CHP’li belediyelerin sosyal belediyecilikte gösterdikleri başarıdır. Bu başarı sandığa da yansıyınca iktidar endişeye kapıldı. Sosyal belediyecilik, toplumda dezavantajlı kesimlerin desteklenmesi, yaşam koşullarının iyileştirilmesidir. CHP’li belediyeler bunu hayata geçirdiler. Kentlerin yoksul kesimlerine sosyal hizmetler sunarak, maddi yardım yaparak, kreşler açarak, kent lokantalarında ucuz yemek olanağı sunarak, ihtiyacı olan emeklilere maddi katkı vererek, belediye marketlerinde temel ihtiyaç ürünlerini ucuza sağlayarak yaşamı kolaylaştırdılar. Vatandaş da bu hizmetlerin karşılığını seçim sandığına yansıttı. CHP’li belediyeler bu hizmetleri sunarken iktidar ne yaptı? Asgari ücreti artırmadı. En düşük emekli maaşını enflasyonun çok altında artırdı, asgari ücret düzeyine bile çıkarmadı. Hazine kaynaklarını yandaşlara vererek kendi zenginini yarattı. Devlete yerleştirdiği kadrolarına 3-5 yerden maaş bağladı. Lüks makam araçları, lüks lojmanlarla şatafatlı bir hayat sundu. Geçim zorluğu çeken vatandaşı hiç düşünmedi. Onları, kamu kaynaklarıyla beslediği kendine bağlı vakıf ve derneklerin, oy karşılığı yaptıkları yardımlara muhtaç ve bağımlı hale getirdi. İktidarın yapmadığını CHP’li belediyeler yapınca iktidar paniğe kapıldı. CHP’li belediyelerin başarısının CHP’yi iktidar, AK Parti’yi muhalefet yapacağını anlayınca belediyelerin kaynaklarını kesmeyi kararlaştırdı. İstanbul’da, Ankara’da, İzmir’de, Adana’da, Mersin’de sosyal belediyeciliğin çok güzel örnekleri hayata geçirildi. İstanbul Büyükşehir Belediye Başkanı Ekrem İmamoğlu belediyeye ait kreş sayısını 65’e çıkardı. Hem çocuklarının eğitimine hem annelerinin çalışmasına olanak tanıdı. Aynı şekilde Ankara Büyükşehir Belediye Başkanı Mansur Yavaş, Ankara’da hiç olmayan kreş yapımına yöneldi. Yavaş 20 belediye kreşi yaptı. Daha fazla yapmak istediğini ancak iktidarın “tasarruf” gerekçesiyle engel olduğunu da kamuoyuna duyurdu. İstanbul Belediyesi’nin başlattığı kent lokantaları hizmeti hızla diğer illere de yayıldı. CHP’li belediye başkanları sabit ve gezici kent lokantalarıyla ihtiyacı olan vatandaşların ucuza yemek beslenebilmelerini sağlıyorlar. Vatandaş bu hizmetten çok memnun. İstanbul’da kent lokantalarında 35 liraya dört çeşit yemek yemek mümkün hale geldi. Yine birçok belediye ihtiyacı olan emeklilere alış verişlerinde kullanmaları için maddi katkı yapmaya başladı. İktidarın kurduğu “sadaka ekonomisi”ni ortadan kaldırdı. CHP’li belediyeler kent yoksulluğu sorununu çözmeye başlayınca iktidar da belediyelerin önünü kesmek için “SGK borçlarınızı kaynağında tahsil edeceğiz” demeye başladı. On yıllardır AK Partili belediyelerin biriktirdiği SGK prim borçlarını tahsil etmeyen iktidar sıra CHP’ye gelince şahin kesildi. CHP’li belediyeler doğru yolda ilerliyor. İktidarın sosyal belediyeciliği baltalaması ancak kendine zarar verir.",https://halktv.com.tr/makale/sosyal-belediyeciligin-etkisi-856584
Fikret Bila,BİZDEN BİRİ,12 Ağustos 2024 Pazartesi 05:00,"CHP’nin yerel seçimlerde gösterdiği başarı önümüzdeki genel seçimleri de kazanması umudunu artırdı. Yerel seçim sonuçları CHP’nin yerelden genel iktidara yürüme şansını artırırken, 22 yıldır iktidar olan AK Parti için de şapkasını önüne koyarak düşünmesini gerektiren bir hezimetti. CHP’nin yerel seçimlerde gösterdiği başarıda dikkati çeken önemli sonuçlar arasında uzun yıllar seçim kazanamadığı Afyonkarahisar ve Kastamonu’da belediye başkanlıklarını kazanması da var. Çok partili yaşama geçişten bu yana CHP’nin seçim kazanamadığı Afyon’da ve yine uzun yıllar başarı gösteremediği Kastamonu’da seçim kazanmasını sağlayan faktörler nelerdi? Bu sorunun yanıtını arayan değerli siyaset bilimciler Evren Balta ve Behlül Özkan bu iki ilde yaptıkları araştırmanın sonuçlarını kaleme aldılar. Balta ve Özkan’ın ortak makalesi bilim dünyasında, gazeteci ve yazarlar arasında çok ilgi gördü. Ki bilim insanının saptamaları CHP açısından ders alınacak nitelikteydi. CHP Genel Merkezi “Afyon’dan Ankara’ya: AKP’ye ne diyor, CHP’ye ne diyor?” başlıklı makaleyi ne kadar dikkate aldı bilmiyoruz. Ancak CHP Genel Merkezi’nin bu makaledeki saptamalardan ders çıkarması gerektiği açık. Balta ve Özkan, CHP’nin uzun yıllar seçim kazanamadığı Afyon ve Kastamonu’da seçimi kazanmasında en önemli faktörün belediye başkan adaylarının halk tarafından “bizden biri” olarak benimsenmesi olduğunu vurguluyorlar. Bu konudaki saptamaları şöyle: “Bizden biri ifadesi, Afyon seçmeninin tercihlerini ifade ederken en çok kullandığı gerekçelerden biri. Parti kimliğinden bağımsız olarak sokaktaki seçmen Burcu Köksal’ı beğeniyordu. Tıpkı Kastamonu Belediye Başkanı Hasan Baltacı’da olduğu gibi Burcu Köksal’ın telefonunun herkeste olduğunu, O’na istedikleri zaman ulaşabildiklerini ve eninde sonunda onlara geri döndüğünü anlatıyorlardı. Konuştuğumuz hiçbir doğrudan partili olmayan seçmen Burcu Köksal’i milliyetçi tavırları ya da göçmenlere yönelik tutumu yüzünden övmüyor ya da yermiyordu. Hakkında söylenen ilk şey ‘Burcu bizden biri’ oluyordu. Kısaca seçmen samimiyet arıyordu.” Bu sonuç gösteriyor ki CHP genel seçimlere giderken adaylarını halkın “bizden biri” olarak göreceği isimlerden seçmeli. Bugüne kadar, yerel özellikleri dikkate almadan, Genel Merkez’den belirlenen adaylarla istenilen düzeyde başarı sağlanamıyor. “Bizden biri”nin adaylaşmasının en doğru yöntemi ise adayın tavan değil taban tarafından belirlenmesi. Balta ve Özkan, Afyon ve Kastamonu belediye seçimlerini CHP’nin kazanmasında önemli bir faktörün de AK Parti’deki olumsuz değişim olduğu saptamasını yapıyorlar. AK Parti’nin başarısızlığını iktidar sarhoşluğuna, halktan kopmasına, aday belirlemek dahil her kararın merkezden verilmesine bağlıyorlar. Bu kopuşu şu çarpıcı ifadeyle yansıtıyorlar: “Mahalle çalışmasında güneş gözlüğü bile kullanmayan AKP’li imgesi, son on yılda inanılmaz bir değişim geçirecekti. İtalyan malı takım elbiselerle, 50 bin liralık lüks ayakkabılarla seçim kampanyası yapan yeni nesil AKP’lilerle vatandaşlar arasında derin bir uçurum açılıyordu. Öyle ki bir Afyonlu seçmen, ‘AKP’li adaylardan sarılıp da pahalı elbiselerini kirletmeyeyim diye uzak durdum’ diyecekti.” Balta ve Özkan’ın sahada yaptığı araştırmanın sonuçları gösteriyor ki CHP parti içi demokrasinin çok iyi çalıştığı, yerelden genel merkeze kanalların açık olduğu, halkın tercihlerinin öncelendiği bir parti olmalı. CHP böyle bir sistem kurabilirse yerelden genel iktidara yürüyüşü kolaylaşacaktır.",https://halktv.com.tr/makale/bizden-biri-860555
Fikret Bila,Kopuş savunması,25 Kasım 2024 Pazartesi 05:00,"“Kopuş Savunması” ünlü hukukçu ve siyasetçi Jacques Verges’in Savunma Saldırıyor isimli kitabında açıkladığı bir kavram. Bu kavram, mahkemede sanığın kendini savunmak yerine onu yargılatanları eleştirip, suçlaması anlamına geliyor. Verges, sanığın sanık gibi değil iddia makamı gibi konuşmasını “Kopuş Savunması” olarak tanımlıyor. CHP’nin bir önceki Genel Başkanı Kemal Kılıçdaroğlu’nun da çıktığı mahkemede yargıca hitap ederek yaptığı konuşma kopuş savunmasını anımsatıyordu. Kılıçdaroğlu bir savunma yapmak yerine iktidarı yargıladı. İktidarın yarattığı sorunlara tek tek değinerek iktidarla mücadeleye devam edeceğini vurguladı. Kılıçdaroğlu yargıca hitaben konuşmasına şöyle başladı: “Birincisi: Ben buraya işlediğim bir suçtan ötürü kendimi savunmak için değil, işlenen suçları kayıtlara geçirmek, hesabını sormak ve tarihe not düşmek için geldim. İkincisi: Maruz bırakıldığım bu hukuksuzluğun öznesi ve sebebi olmadığınızı biliyorum. Söyleyeceklerimin hiçbirisinin şahsınızla bir ilgisi yoktur.” İktidarı eleştirerek devam etti: “Bakınız! Lütfen dikkat ediniz, Bunu herkesin duyması ve bilmesi gerekiyor! Her 100 lira için 135 lira faiz ödüyoruz. Çok değil daha bir kaç yıl önce, Türkiye Cumhuriyet Merkez Bankası’ndan 128 milyar dolar buharlaştırıldı. Sayın Yargıç, tekrar ediyorum. Millete ait 128 milyar dolar para, yandaşa ve 5'li çetelere arka kapıdan satılarak yok edildi.” Kılıçdaroğlu, Hazine kaynaklarının nasıl yandaş şirketlere bağlandığını, kamu görevlerinde liyakat yerine biatın esas alındığını, kayırmacılığın, yolsuzluk, rüşvet iddialarının ayyuka çıktığını anlattıktan sonra, üzüntülerini şöyle dile getirdi: “Üzgünüm Sayın Yargıç. Çocukları sorduğunda hep unutkan, sofraya oturulduğunda hep karnı tok olan anneler için üzgünüm. Beslenme, eğitim ve sağlık problemi yaşayan, katledilen, taciz ve tecavüze uğrayan, sevilmeyi ve gülmeyi unutan ve yatağa aç giren her bir evladımız için üzgünüm, kahroluyorum, yüreğime ağır geliyor. Torunlarına mahçup olan, faturasını ödeyemeyen emeklilerimiz için üzgünüm. Evet, üzgünüm Sayın Yargıç. Daha bir kaç gün önce yokluktan ve yoksulluktan dolayı yanarak can veren 5 evladımız için üzgünüm. Gece mesailerinde çalışan, orada çıkan meyveyi yemeden çocuğuna götüren, gece mesaiye kaldığı için evine geç giden, kendi gittiğinde çocuğu uyumuş olan ve sabah erken işe giderken yine çocuğunun yüzünü göremeyen emekçi anne-babalarımız için üzgünüm. Yurtdışına kimisi kaçak yollarla, kimisi uzun uğraşlarla giden 300 bin genç için üzgünüm.” Kılıçdaroğlu, konuşmasında Türkiye’nin en önemli sorunlarına değindi ve bu sorunları yaratanın iktidar olduğunu vurgulayarak Verges’in tanımladığı gibi bir kopuş savunması yaptı. Kılıçdaroğlu’nun yargıç karşısına çıkarılması CHP’de dayanışma duygularını da güçlendirdi. Adliye binasının önü Kılıçdaroğlu’na destek için gelen CHP’liler ve vatandaşlarla doluydu. Duruşma küçük bir salonda yapıldı. Gelenlerin büyük çoğunluğu duruşmayı izleyemedi, dışarıda beklemek zorunda kaldı. Ancak CHP yönetimi Kılıçdaroğlu’nun yanındaydı. CHP lideri Özgür Özel, genel başkan yardımcıları, grup başkan vekilleri, milletvekilleri, büyükşehir belediye başkanları Kılıçdaroğlu’nu yalnız bırakmadılar. CHP’nin dayanışmayı daha da güçlendirmesi gerekiyor. Çünkü Türkiye’nin CHP’ye, CHP’nin dayanışmaya ihtiyacı var.",https://halktv.com.tr/makale/kopus-savunmasi-891182
Fikret Bila,Laiklik temeldir,18 Kasım 2024 Pazartesi 05:00,"Milli Eğitim Bakanı Yusuf Tekin’in şu sözleri yeniden laiklik ve tarih tartışması başlattı: ""Kendi icat ettiğin bir laikliği bana dayatıyorsun. Sizin laiklikten anladığınız şey şu: Camilerin kapısına kilit vurmak, camileri ahıra çevirmek, vatandaşın Kur’an öğrenmesini yasaklamak.” Önce şunu söylemek gerekir ki laik Türkiye Cumhuriyeti’nin; camilerin kapısına kilit vurulması, camilerin ahıra çevrilmesi, Kur’an öğrenilmesinin yasaklanması gibi bir önerisi ve uygulaması yoktur. Laiklik Atatürk ilke ve devrimlerinin, dolayısıyla Türkiye Cumhuriyeti’nin temelini oluşturur. Laiklik evrensel bir kuraldır. Atatürk’ün de vurguladığı gibi laiklik din işleriyle devlet işlerinin birbirinden ayrılmasıdır. Bakan Tekin’in atıf yaptığı “camilerin kapısına kilit vurulması, ahıra çevrilmesi” iddiası ise İsmet İnönü’ye sağcı ve dinci odakların ve partilerin yönelttiği ancak tarihi gerçeklerle örtüşmeyen bir propagandadan ibarettir. Tarihi gerçeklere bakalım… İnönü, İkinci Dünya Savaşı’nın sürdüğü 1939-1946 yılları arasında, Türkiye’nin saldırıya uğraması halinde zarar görmemeleri için İstanbul’daki tarihi ve dini değeri olan emanetleri koruma altına almıştır. Bu emanetleri çelik muhafazalar içinde İstanbul’dan trenle çıkarıp Anadolu’nun içlerine getirmiştir. Bu emanetler arasında Hırka-ı Şerif, Hazreti Ömer’in kanlı Kuran-ı Kerim’i, padişahların tahtları, kaftanları gibi çok değerli tarihi miraslar vardır. İnönü, savaşta camilerin bombalanmayacağını düşünerek bu emanetleri Niğde’de camilerde muhafaza etmiş ve savaş bittikten sonra İstanbul’a getirtip müzeye koydurmuştur. “İnönü camileri kapattı, ahıra çevirdi” sözü sağcı ve dinci parti ve odakların propagandasından ibarettir. Tarih kitaplarında, arşiv belgelerinde İnönü’nün ne yaptığı kanıtlarıyla yer alır. Bakan Tekin’in konuşmasından sonra tarihçiler Ümit Doğan ve Dr. Sinan Meydan bu gerçekleri yine belgeleriyle kamuoyuna sundular. Bu iktidarın laiklik ilkesine mesafeli olduğu biliniyor. Ancak laiklik ilkesi Türkiye’nin çağdaş devletler topluluğunda saygın bir yer edinmesinin temel kaynağıdır. Laiklik; demokrasinin, hukuk devletinin, insan haklarının, kadın-erkek eşitliğinin, bilimsel eğitimin, inanç özgürlüğünün temeli ve güvencesidir. Laiklik olmazsa demokrasi de olmaz. Laikliğin olmadığı, şeriatın hüküm sürdüğü bir toplumda kimse özgür iradesiyle siyasi tercihte bulunamaz. Laiklik olmazsa çağdaş hukuk devleti olmaz. Bağımsız yargı, çağdaş hukuk kuralları yerine şeriat kuralları ve şeriat mahkemeleri olur. Laiklik olmazsa, kadının insan hakları da olmaz. Toplumsal cinsiyet eşitliği sağlanamaz. Kadın evden çıkamaz, kız çocukları okula gidemez. Laiklik olmazsa akla, bilime dayalı eğitim de olmaz. Laiklik olmazsa millet ve milliyetçilik de olmaz. Ümmet ve ümmetçilik olur. Türkiye’yi, insan haklarına dayalı, demokratik hukuk devleti yapan laiklik ilkesidir. Laiklik ilkesi ortadan kalkarsa demokrasi de hukuk da insan hakları da bilimsel eğitim de ortadan kalkar. Çağdaş Türkiye’den geriye Afganistan kalır.",https://halktv.com.tr/makale/laiklik-temeldir-889205
Fikret Bila,101. Yılında Türkiye Cumhuriyeti’nin Sorunları,30 Ekim 2024 Çarşamba 05:00,"Türkiye Cumhuriyeti 101 yaşında. Halk her zaman olduğu gibi Cumhuriyet Bayramı’nı coşkuyla kutladı. Anıtkabir’e akın etti. Cumhuriyet Bayramımız kutlu olsun. Türkiye Cumhuriyeti bir devrimdir. Atatürk’ün 101 yıl önce gerçekleştirdiği devrimlerin sonucunda kurulmuştur. Çağının çok ilerisini görebilen bir lider olan Atatürk’ün attığı sağlam temeller sayesinde Türkiye Cumhuriyeti 101 yaşına ulaşabildi. Ancak 22 yıllık AK Parti iktidarı döneminde cumhuriyetin nitelikleri ve değerleri geri plana atıldı. Laiklik ilkesi, demokratik sosyal hukuk devleti nitelikleri rafa kaldırıldı, insan haklarına saygı, kadın-erkek eşitliği, bağımsız yargı, basın ve ifade özgürlüğü alanlarında Türkiye geriye götürüldü. Türkiye Cumhuriyeti’nin böyle bir sürece girmesinin temel nedeni AK Parti iktidarının, 2007 yılından sonra cumhuriyetin kazanımlarını rafa kaldırıp dini değerlere dayalı bir yapı kurmaya yönelmesidir. Eğitim sistemini bilime değil inanca dayandıran, kamu kurumlarında liyakat yerine sadakati esas alarak dinci bir kadrolaşmaya giden, tarikatlar, cemaatler eliyle devlet yönetmeye kalkan iktidar Türkiye’yi Avrupa Birliği (AB) değerlerinden ve tam üyelik hedefinden hızla uzaklaştırıyor. Atatürk’ün kurduğu laik Türkiye Cumhuriyeti’nin temelini üç devrim oluşturur. Bunlar sırasıyla; saltanatın kaldırılması, cumhuriyetin ilânı ve halifeliğin kaldırılmasıdır. Cumhuriyet tarihi Atatürk’ün üç devrim üzerine yükselttiği laik cumhuriyeti savunanlarla, laiklik karşıtı olan, halifeliği geri getirmek isteyen, Türkiye’yi şeriatla yönetmek isteyen dinci akımların mücadelesi tarihidir. Bu akımların Atatürk ve devrimleriyle sorunu; halifeliğin kaldırılması, egemenliğin saraydan alınıp halka verilmesi, ümmet yerine millet, kul yerine vatandaşlık hukukunun getirilmiş olmasıdır. Türkiye’de bugün, yasaklanmış olmasına karşın, açık ve güçlü şekilde faaliyet gösteren tarikat ve cemaatlerin büyük çoğunluğunun hedefi halifeliğin geri getirilmesi ve şeriat yönetimine geçilmesidir. Laik cumhuriyete karşı mücadele 1950 yılından bu yana Türkiye’yi yöneten sağ iktidarlar döneminde başlayan karşı devrim sürecinde özellikle AK Parti iktidarında hız kazanmış ve zirve yapmıştır. AK Parti iktidarının, Türkiye Cumhuriyeti’nin laik devlet kadroları yerine laiklik karşıtı cemaat ve tarikat üyeleriyle kadrolaşıp ülkeyi yönetmesiyle Atatürk devrimleri ve laiklik ilkesi aşama aşama tasfiye sürecine sokuldu. Bu süreç tarikatların devlet kurumlarında söz ve karar sahibi olmalarını sağladığı gibi yavaş yavaş toplumsal yaşamı düzenleme girişimlerine kadar yol aldı. Türkiye, bir zamanlar öncülük ettiği için gurur duyduğu İstanbul Sözleşmesi’nden Cumhurbaşkanı’nın tek imzasıyla çıktı. Hangi festivallerin yapılacağına tarikatlar karar veriyor. Valiliklere, kaymakamlıklara bu festivallerin “ahlakı bozacağı, aile yapısını zedeleyeceği, eşcinselliği teşvik edeceği, milli ve muhafazakar değerlere aykırı oldukları” gerekçelerle iptal başvurusu yapıyorlar. Cumhuriyetin valisi ve kaymakamı olan ve cumhuriyet değerlerini korumakla görevli bulunan valiler ve kaymakamlar da tarikat üyelerinin başvurularını geri çevirmiyor. Toplumsal yaşamı belirlemede tarikatların, cemaatlerin ağırlığı her geçen gün artıyor. Bakanlıklar, diğer kamu kuruluşları laiklik ve Atatürk karşıtı tarikat mensupları tarafından paylaşılmış durumda. Bu anlayış laik, demokratik, hukuk devleti olan Türkiye Cumhuriyeti’nin geleceği açısından büyük riskler oluşturuyor. Türkiye’nin bu niteliklerini korumak ve çağdaş ülkeler arasında yerini yeniden alabilmek için başta laiklik ilkesi olmak üzere Atatürk ilke ve devrimlerine sahip çıkılması gerekiyor.",https://halktv.com.tr/makale/101-yilinda-turkiye-cumhuniyetinin-sorunlari-883745
Fikret Bila,Roma Tipi Aile,16 Eylül 2024 Pazartesi 05:00,"Küçük Narin’in katledilmesinin üzerinden 25 gün geçmesine karşın hâlâ yeni gözaltılar yapılıyor. Kolluk güçlerini yanıltmak için asılsız ihbarlarda bulunan aile yakınları da gözaltında sorguya çekiliyor. Narin’in akrabalarının, telefonlarının kartlarını çıkarıp 112’yi arayarak, değişik yerlere bıraktıkları terlikler ihbar ederek, kolluk güçlerini yanlış yerlere yönelttikleri de ortaya çıktı. Aile, akrabalar ve Tavşantepe köyünün sakinleri adalete yardımcı olmuyorlar. Bu amaçla geniş bir organizasyon yapıldığı anlaşılıyor. Artık kimi, kimlere koruyorlarsa… Katil veya katilleri koruyanların eleştirilmesi gerekirken, olayı aydınlatmaya çalışan, başta Halk TV muhabiri Ferit Demir olmak üzere gazeteciler tehdit ediliyor. Bu çabaları gösterenler aile kurumunu, Kürtleri hedef almakla suçlanıyor. Cinayeti örtmeye çalışan aile bireylerinin soruşturulması da eleştirilmesi de doğaldır. İktidar mensuplarının dahi aileyle dostluğu nedeniyle her şeyi söyleyemeyeceklerini açıklamaları çok manidardır. İktidarın korumaya çalıştığı aile tipi, kadın ve çocukların söz ve hak sahibi olmadığı “Roma Tipi Aile”dir. Roma Tipi Aile’yi Friedrich Engels, “Ailenin, Özel Mülkiyet'in ve Devletin Kökeni” adlı ünlü eserinde tanımlar. Roma Tipi Aile’de baba/koca, karısının, çocuklarının, kölelerinin ve hayvanlarının sahibidir. Onları yaşatabileceği gibi cezalandırma hak ve yetkisi de vardır! Bu ceza yetkisine ölüm cezası vermek de dahildir. Roma aile tipinde baba için kadın, çocuk, köle ve hayvan aynıdır. İktidar çevrelerine de, kız çocuklarının 6 yaşında evlenebileceğini savunan, tarikatlarda çocukların her türlü istismar edilmesine seslerini çıkarmayan, kadın cinayetlerinde erkeğe haklılık kazandırmaya çalışan, erkeğin mutlak hakim olduğu aile içi kölelik düzeni isteyen zihniyet hakim. İktidarın önce imzalamakla övündüğü İstanbul Sözleşmesi’nden Türkiye’yi çıkarmasının nedeni de tarikat ve cemaatlerin talebiyle gerçekleşti. Türkiye, adını İstanbul’da imzalanmasından alan sözleşmeden kadının insan haklarını koruduğu için çıktı. Avrupa Birliği tam üyeliğini hedeflemiş Türkiye’de iktidarın aldığı bu karar insan haklarıyla çelişen bir karardır. Bu zihniyetin varacağı yer mollaların yönettiği İran, Taliban’ın yönettiği Afganistan olur. Kadını dışarı çıkarmayan, ancak yanında kocası veya erkek kardeşi varsa çıkmasına izin veren, arabayla evinden en fazla 90 kilometre uzaklaşabileceği fetvası veren, kız çocuklarını okula ve üniversiteye göndermeyen, erkek doktorlara muayene ettirmeyen, hem kadınların üniversiteye gitmesini yasaklayan hem de kadınlar için kadın doktor isteyen akıldan, bilimden, izandan yoksun bir düzenden rahatsızlık duymayan akımlar bugün iktidarın yanında sıralanmış durumdalar. Türkiye’yi Avrupa Birliği’ne (AB) üye yapmak için Milli Görüş gömleğini çıkaran, AB değerlerini hayata geçirmeyi vadeden, daha fazla özgürlük, daha fazla demokrasi sloganıyla iktidara gelen AK Parti bugün bu gerici zihniyetten medet umar hale geldi. O kadar ki iktidarda kalabilmek, oy kaybını azaltmak için ortaçağ zihniyetini savunanlarla ittifak yapıyor. Tabii bu ittifakın altında Türkiye’yi laik bir cumhuriyet olmaktan çıkarıp, din devletine dönüştürmek ortak amacı yatıyor. Anayasa’nın Türkiye’nin demokratik, laik bir sosyal hukuk devleti olduğu hükümlerini içeren ilk üç maddesi ile bu maddelerin değiştirilmesinin teklif dahi edilemeyeceğini hükme bağlayan 4. maddenin kaldırılması talebinin de amacı aynıdır",https://halktv.com.tr/makale/roma-tipi-aile-870439
Fikret Bila,Tek CHP tek aday,04 Kasım 2024 Pazartesi 05:00,"Yerel seçimlerde ağır bir yenilgiye uğramasına karşın iktidar yeniden gündem belirleme üstünlüğünü eline aldı. Seçimden zaferle çıkan CHP, “erken seçim demeyeceğiz, yerel seçim sonuçlarını istismar etmeyeceğiz” diye özetlenebilecek bir yaklaşımla iktidara zaman kazandırdı. “Normalleşme” süreci başlattı. Ancak bu sürecin zaten normal olan CHP’ye bir yararı olmadığı gibi zaten anormal olan iktidar anormal uygulamalarına devam etti. CHP’nin ekonomik kriz nedeniyle tepkinin zirve yaptığı bir süreçte, erken seçim için “2,5 yıl süre” vermesi iktidarın elini daha da rahatlattı. CHP, seçmenin yerel seçimde verdiği iktidar değişikliği mesajını iyi değerlendiremedi. Oysa “hemen erken seçim” demeli, reddeden taraf iktidar olmalıydı. Normalleşme sürecinde CHP’li İstanbul Esenyurt Belediye Başkanı Prof. Dr. Ahmet Özer, eli silahlı teröristmiş gibi sabaha doğru evine ve makamına, kapı kırarak yapılan baskınlarla tutuklandı, görevden alındı ve yerine kayyım atandı. Özer’in başsağlığı dilediği bir kişinin akrabalarının PKK’lı olduğu iddiası da tutuklanma gerekçeleri arasında yer aldı. İktidar sözcüleri CHP’yi “DEM’lenmek”le suçlamayı sürdürdüler. Özer üzerinden kurulmaya çalışılan PKK bağının CHP’ye sıçratılmaya çalışılacağı da görülüyor. Özer’in “örgüt üyeliği” iddiasıyla tutuklanmasının, MHP Lideri Devlet Bahçeli’nin terör örgütü PKK’nın lideri Abdullah Öcalan’ı Meclis’e konuşmaya, örgütün lağvedildiğini açıklamaya davet etmesinden kısa süre gerçekleşmesi de çok dikkat çekici. CHP’nin “Kent Uzlaşısı” çerçevesinde DEM Parti seçmeninin de desteğiyle seçilen Esenyurt Belediye Başkanı Özer’e sahip çıkması yine iktidar tarafından “DEM’lenme” olarak kamuoyuna sunuldu. İktidarın bu hamlesi CHP içinde farklı sesler yükselmesine de neden oldu. CHP Lideri Özgür Özel’in bütün CHP’li belediye başkanlarının İstanbul’a gelmelerine ilişkin çağrısına Ankara Büyükşehir Belediye Başkanı Mansur Yavaş, Bolu Belediye Başkanı Tanju Özcan ve Afyon Belediye Başkanı Burcu Köksal’ın da aralarında bulunduğu birçok CHP belediye başkanı olumlu yanıt vermedi. Yavaş’ın Ankara’da bir cenazeye katılacağı bu nedenle İstanbul’a gidemeyeceği açıklandı. Tanju Özcan ve Burcu Köksal ise gitmek istemediklerini yansıtan açıklamalar yaptılar, Yavaş, aynı gün yaptığı yazılı açıklamayla Özer’in tutuklanmasındaki hukuki yanlışları sıraladı. Akşam saatlerinde de CHP Ankara İl Başkanı Ümit Erkol, Özer’in tutuklanmasına karşı çıkan konuşmasını yaparken yanında yer aldı ancak konuşmadı. İktidarın Özer operasyonu CHP içinde bölünmelere yol açtı. CHP bu hamlelere bütünlük içinde yanıt veremez, bölünürse iktidarın ekmeğine yağ sürer. Zaten iktidarın istediği de CHP’yi parçalamak, bunu başaramasa bile CHP’nin cumhurbaşkanlığı seçimine birden fazla adayla gitmesini sağlamak. Örneğin eğer siyasi yasak getirilmeyecekse hem Ekrem İmamoğlu’nun hem Mansur Yavaş’ın aynı anda cumhurbaşkanı adayı olmasını sağlamak. Bu senaryo iktidarın en çok isteyeceği sonuç olur. Yavaş’ın, Özer’e sahip çıkılması konusunda CHP Genel Merkezi’ne mesafeli durması, İmamoğlu hakkında “ahmak davası”nın sürüncemede bırakılması iktidarın hamlelerinin bir sonucu. Bu tablo çok açıkken aday gösterilmemesi halinde Yavaş’ın bağımsız veya İYİ Parti’den aday olması, adaylığı engellenmezse İmamoğlu’nun karşısında aday olması iktidarın, “ben istedim bir göz CHP verdi iki göz” durumu olur. CHP, bölünmeden kalmayı ve tek aday çıkarmayı başarmalıdır.",https://halktv.com.tr/makale/tek-chp-tek-aday-885285
Fikret Bila,Bilimden Uzaklaşan Eğitim,18 Eylül 2024 Çarşamba 05:00,"Okullar açıldı. Milli Eğitim Bakanlığı’nın “Türkiye Yüzyılı Maarif Modeli” adını verdiği yeni eğitim-öğretim programı uygulamaya girdi. Bakanlığın adı “eğitim” olmasına karşın Osmanlı’dan kalma “maarif” sözcüğünün seçilmesi iktidarın ileriye değil geriye baktığının işaretlerinden biri. Eğitim uzmanlarının “Maarif Modeli’ne yaptıkları eleştirilerin ortak noktası, programın bilimden çok dini değerlere dayalı olması. “Değerler eğitimi” adı altında tarikat ve cemaat mensubu olanlar dahil imamların ilkokul çocuklarına dışarıdan gelip ders verdikleri bir sistem söz konusu. Din dersinin zorunlu, belirli bir sınıftan sonra matematik dersinin seçmeli olması iktidarın eğitim anlayışını ortaya koyuyor. Bu model Atatürk’ün manevi mirasına da çok uzak. Atatürk manevi mirasını şöyle tanımlamıştı: “Benim manevî mirasım ilim ve akıldır. Benden sonrakiler, bizim aşmak zorunda olduğumuz çetin ve köklü müşkülât önünde, belki gâyelere tamamen eremediğimizi, fakat asla taviz vermediğimizi, akıl ve ilmi rehber edindiğimizi tasdik edeceklerdir… Benim, Türk milleti için yapmak istediklerim ve başarmaya çalıştıklarım ortadadır. Benden sonra, beni benimsemek isteyenler, bu temel mihver üzerinde akıl ve ilmin rehberliğini kabul ederlerse, manevî mirasçılarım olurlar.” Yeni eğitim modeli ise akıl ve bilimden çok dini esas alan bir yaklaşıma sahip. Eğitim İş Genel Başkanı Kadem Özbay yeni modeli eleştirirken şu vurguyu yapmıştı: “İçerisinde çok sık ahlak, erdem, kamil insan vurguları var. Cumhuriyet bir ya da iki kez geçiyor. Mustafa Kemal Atatürk’ün adı hiç geçmiyor. Tekkede mürid mi yetiştiriyorsunuz? Yoksa çağın gereğinde öğrenci mi yetiştiriyorsunuz? Bu müfredat bir parti programıdır.” Özbay, eleştirilerini şöyle sürdürmüştü: “Ders kitaplarında bir süredir sürdürülen 'sadeleştirme' ve 'basitleştirme' uygulamalarının doğrudan bilim, felsefe, tarih ve sanat derslerini hedef alması, bilim derslerinde ünite ve kazanım sayılarının azaltılması, başta tarih dersleri olmak üzere, büyük ölçüde “dini” ve “milli” öğeler ve referanslarla donatılmış bir müfredat oluşturulduğu görülmektedir. Ülkeye aydın, ilerici ve değişimci nesiller gerekirken bu müfredatlarla daha geriye doğru bakan, çağdışı zihniyetle donanmış nesillerin yetiştirilmesi amaçlanmaktadır. Yeni müfredatların, bilim, teknoloji ve çağdaşlıktan ziyade tarikat ve cemaatlerin belirlediği bir biçim ve içerikte olacağı kuşkusuzdur.'' Özbay, yeni eğitim programının amacının bilim ve demokrasi değil AK Parti ideolojisine uygun bir rejimi yerleştirmek olduğu eleştirisini de şöyle dile getirmişti: “MEB’in 'yeni müfredatı,' düşünmeyen, sorgulamayan, eleştirmeyen, itiraz etmeyen ve yorumlamayan, robot, ve ruhsuz nesiller yetiştirmek amacıyla hazırlandı. Mesele bilim ve demokrasi değil, çağdışı 'dava'dır. Öğretim programlarında bilimsel eğitimle ilgili olan pek çok nokta özenle 'ayıklama'ya tabi tutulurken, iktidarın inşa etmekte olduğu ‘yeni rejim’i ve onun '2023 vizyonunu merkez alıp, açık ve gizli (örtük) amaç ve değerleri programlara ustaca yerleştirerek kendilerince 'dini' ve 'milli' bir müfredat oluşturulmak istendiği açık.” Sendikanın Kurucu Genel Başkanı ve eski CHP Ankara Milletvekili Yıldırım Kaya’nın eleştirisi de şöyleydi: “Türkiye Yüzyılı Maarif Modeli’, AKP ideolojisine uygun insan tipi yetiştirme aşamalarından biridir. Müfredatta sıkça vurgulanan ahlaki değişiklikten, AKP’nin ahlak anlayışının kastedildiği anlaşılmaktadır. Bilimden kopuk, matematiği, fiziği, kimyayı, biyolojiyi, felsefeyi dışlayan, ağırlıklı olarak ‘dini’ referans alan bir eğitim sistemi Türkiye Cumhuriyeti’nin geleceğini karartır. Yeni müfredatın eğitimin tüm bileşenlerinin de görüşleri alınarak, Türkiye Cumhuriyeti’nin ihtiyaçlarına göre yeniden hazırlanması gerekir.” Kaya da Özbay gibi Maarif Modeli ile tarikatların ilişkisine şöyle dikkat çekmişti: “Anlaşılan o ki cemaat ve tarikatların görüş ve önerileri doğrultusunda hazırlanmıştır. Müfredatın hazırlanması aşamalarına eğitim sendikaları davet edilmemiş, görüşleri dahi sorulmamıştır. Her 10 yılda bir eğitimin bileşenleriyle birlikte hazırlanan müfredat, bu defa cemaat ve tarikat temsilcileriyle, gizli dehlizlerde hazırlanmıştır.” Milli Eğitim Bakanlığı bu eleştirilerin ve kamuoyuna yansıtılan önerilerin hiçbirini dikkate almadı. “Dindar ve kindar” nesiller yetiştirmek amacıyla giderek bilimden uzaklaşan bir eğitim modelini uygulamaya soktu. Din ağırlıklı eğitim modeli Türkiye’yi ileriye değil bundan da geriye götürecektir.",https://halktv.com.tr/makale/bilimden-uzaklasan-egitim-871122
Fikret Bila,İlk 4 madde,20 Eylül 2024 Cuma 05:00,"HÜDA-PAR Genel Başkanı Zekeriya Yapıcıoğlu’nun Anayasa’nın ilk üç maddesini koruyan 4. maddenin kaldırılmasına ilişkin talebi tartışmalara yol açtı. Yapıcıoğlu bu görüşünü daha önce de dillendirmişti. Anayasa’nın 4. maddesi şu hükmü taşıyor: “Anayasanın 1’inci maddesindeki Devletin şeklinin Cumhuriyet olduğu hakkındaki hüküm ile, 2 nci maddesindeki Cumhuriyetin nitelikleri ve 3 üncü maddesi hükümleri değiştirilemez ve değiştirilmesi teklif edilemez.” HÜDA-PAR bu maddenin kaldırılmasını istiyor. Bunun nedeninin ilk 3 maddede sayılan Türkiye Cumhuriyeti’nin temel nitelikleri olduğu açık. Anayasa’nın 1. maddesi, “Türkiye Devleti bir Cumhuriyettir” hükmünü taşıyor. Türkiye Cumhuriyeti’nin nitelikleri ise 2. maddede şöyle sıralanıyor: “Türkiye Cumhuriyeti, toplumun huzuru, milli dayanışma ve adalet anlayışı içinde, insan haklarına saygılı, Atatürk milliyetçiliğine bağlı, başlangıçta belirtilen temel ilkelere dayanan, demokratik, laik sosyal bir hukuk devletidir.” Anayasa’nın 3. maddesinde ki hüküm ise şöyle: “Türkiye Devleti, ülkesi ve milletiyle bölünmez bir bütündür. Dili Türkçedir. Bayrağı, şekli kanununda belirtilen, beyaz ay yıldızlı al bayraktır. Millî marşı İstiklal Marşı’dır.” Anayasa’nın 1. maddesine bir itiraz yok. Ancak, Atatürk’e, laiklik ilkesine ve üniter yapıya karşı olan siyasi parti ve akımlar ilk üç maddenin değiştirilmesi amacı taşıyorlar. Türkiye’nin, üniter yapıda, demokratik, laik, hukuk devleti olmasına karşı çıkan HÜDA-PAR ve benzeri siyasi akımlar, tarikatlar, cemaatler Türkiye’nin bir din devleti olmasını ve şeriatla yönetilmesini istiyorlar. Üniter yapıya karşı çıkanlar ise “ulus devlet”e karşı çıkıyorlar. Yapıcıoğlu’nun 4. maddenin kaldırılmasını yeniden gündeme getirmesine siyasi partilerden destek gelmedi. Cumhurbaşkanı Tayyip Erdoğan, gündemlerinde ilk 4 maddeyle ilgili bir tartışma olmadığını açıkladı. MHP Lideri Devlet Bahçeli de dünkü basın toplantısında “ilk 4 maddeye şaşı bakanlar bizim için yok hükmündedir” diyerek net bir tutum aldı. CHP Genel Başkanı Özgür Özel ise partisinin tavrını çok önceden ilân etmişti. Henüz CHP Grup Başkanvekili’yken “ilk 4 madde için canımızı veririz” demişti. Son dönemde HÜDA-PAR dışında açıktan Türkiye’nin demokratik, laik, üniter, hukuk devleti yapısına açıktan karşı çıkan siyasi parti olmadı. Böyle bir talebin halkta karşılık bulmadığı daha önceki tartışmalardan biliniyor. Türkiye’nin laikliği terk etmesini, halifeliğin getir getirilmesini ve Cumhurbaşkanı Erdoğan’ın halife olmasını isteyen yayınlar yapıldı. AK Parti iktidarının da Atatürk’e, laiklik ilkesine mesafeli olduğu; ders kitaplarında Atatürk’e ayrılan sayfaların azaltılmasından, Çanakkale Zaferi’nin yıl dönümünde Atatürk’ten söz edilmemesinden, milli eğitim programının dine dayandırılmasından biliniyor. Eğer Anayasa’nın 4 maddesi tartışmaya açılacaksa, ilk 3 maddesinin uygulama açısından tartışılması gerekir. Örneğin Cumhurbaşkanlığı hükümet sistemi demokratik bir sistem midir? Demokrasinin temel dayanağı güçler ayrılığı ilkesidir. Demokrasi; yasama, yürütme ve yargı erklerinin ayrılığına, yasama ve yargının yürütme organını denetlemesine dayanır. Cumhurbaşkanlığı hükümet sisteminde yasama denetimi etkinliğini yitirmiş durumda. Laiklik ilkesi Anayasa’da var ama devlet bürokrasisinde laiklik ilkesine bağlı kadrolar çoktan tasfiye edildi. Kamu kurumları tarikatlar ve cemaatler arasında paylaşılmış durumda. Aralarındaki rekabet kamuoyuna yansıyor. Hukuk devleti ilkesi de diğerleri gibi rafa kaldırılmış durumda. Siyasi davalarda yargı iktidarın beklentisi yönünde karar veriyor. Anayasa Mahkemesi kararları uygulanmıyor. Tartışılacaksa Anayasa’nın ilk 3 maddesinin neden hakkıyla uygulanmadığı tartışılmalı.",https://halktv.com.tr/makale/ilk-4-madde-871878
Fikret Bila,Asgari ücret nasıl belirlenmeli?,11 Aralık 2024 Çarşamba 05:00,"Asgari ücreti belirleyecek komisyon ilk toplantısını dün yaptı. Asgari ücret nasıl belirlenecek? İktidar ve işveren “beklenen enflasyona” göre öneride bulunacaklar. TÜRK-İŞ bir öneride bulunacak. Birkaç toplantı daha yapılacak ve sonuçta TÜRK-İŞ, iktidar ve işverenin önerdiği asgari ücreti kabul edecek. Belki Cumhurbaşkanı Tayyip Erdoğan komisyonun belirlediği asgari ücreti biraz daha artıracak ve her zaman olduğu gibi puan toplamaya çalışacak. Ancak yine her zaman olduğu gibi asgari ücret düşük belirlenecek. TÜRK-İŞ kendini savunacak. Ve yine her yıl olduğu gibi gerçekleşen enflasyon beklenen enflasyonun üzerinde olacak. Türkiye’de asgari ücret açlık sınırının bile altında belirleniyor. Sanki enflasyonun nedeni asgari ücretle hayatta kalmaya çalışanlarmış gibi bu kesim açlığa mahkum ediliyor. Sendikalar anayasal haklarını kullanmaya giriştiklerinde suçlanıyor ve kolluk kuvvetlerinin müdahalesiyle grev bile yapamıyorlar. Oysa asgari ücret DİSK’in önerdiği gibi belirlenmeli. DİSK Genel Başkanı Arzu Çerkezoğlu nasıl belirlenmesi gerektiğine ilişkin raporu açıkladı. DİSK’in araştırma grubu DİSK-AR’ın, hangi ölçülerin kullanılması gerektiği konusundaki 100 sayfalık çalışması kamuoyuyla paylaşıldı. Bu çalışmaya yakından bakalım. DİSK’in saptamaları ve önerileri şöyle: - Asgari ücret baskılanmış ve güdümlü resmi enflasyona göre değil geçim şartlarına ve ekonomik büyümeye göre saptanmalıdır. - Dar gelirlilerin gıda enflasyonu ile kişi başına ekonomik büyüme asgari ücret artışında esas alınmalıdır. - Yüksek enflasyon koşullarında yılda bir kez asgari ücret belirlenmesi çalışanları kayba uğratır. Bu nedenle enflasyon tek haneli oranlara düşünceye kadar asgari ücretin yılda birkaç kez belirlenmesi zorunludur. - Asgari ücret artışında yoksulluk sınırı bir kriter olarak dikkate alınmalı ve hanede iki çalışan olması varsayımından hareketle asgari ücret en az yoksulluk sınırının yarısı civarında olmalıdır. - Türkiye’de asgari ücretin tespitinde uluslararası standartlara uyulmuyor. Birleşmiş Milletler, Uluslararası Çalışma Örgütü ve Avrupa Konseyi standartları dikkate alınmıyor. - Asgari ücret tespitinde işçinin ailesi hesaba katılmıyor. - 2024 Kasım itibarıyla en düşük memur maaşı 39 bin TL, kamu işçilerinin en düşük çıplak brüt ücreti 41 bin TL (net yaklaşık 33 bin TL) civarındadır. Buna karşılık mevcut asgari ücret brüt 20.002 ve net 17.002 TL’dir. Devletin özel sektördeki işçilerle kamu işçileri ve kamu görevlileri arasında ayrım yapması anayasanın eşitlik ilkesine aykırıdır. Bu nedenle işçi, memur ile emeklilerin asgari ücret, maaş ve aylıkları aynı olmalıdır. Asgari ücret en az kamu işçisi ücreti ve an az memur maaşı dikkate alınarak hesaplanmalıdır. - DİSK’in yaptığı yoksulluk sınırının yarısı önerisine göre asgari ücretin en az 33 bin lira olması gerekiyor. DİSK’in önerileri gerçekçidir. Ancak asgari ücreti belirleyen komisyonda DİSK temsil edilmiyor, sadece TÜRK-İŞ temsil ediliyor. TÜRK-İŞ de iktidar ve işverenle uyumlu bir sendikacılık yapıyor. İşçi asgari ücret masasında baştan kaybediyor.",https://halktv.com.tr/makale/asgari-ucret-nasil-belirlenmeli-895931
Fikret Bila,Atatürk devrimleri,11 Kasım 2024 Pazartesi 05:00,"Atatürk’ün hayata veda ettiği 10 Kasım 1938’in 86. yıldönümünde halk yine Anıtkabir’e akın etti. Anıtkabir’de Atatürk’ün manevi huzuruna çıkan yüz binler saygı duruşunda bulundu. Her 10 Kasım’da olduğu gibi Atatürk’ü özlem, sevgi ve saygıyla andı. Atatürk’ü 20. yüzyılın en büyük lideri yapan kuşkusuz hayata geçirdiği devrimlerdir. Yüzyıl öncenin ağır koşullarında yaptığı devrimler laik, demokratik Türkiye Cumhuriyeti’nin temelini oluşturur. Türkiye Cumhuriyeti’nin 100 yıl sonra ayakta olmasını sağlayan da bu sağlam temeldir. Atatürk’ün hayata geçirdiği ve Türkiye’yi çağdaş devletler topluluğuna taşıyan devrim süreci her fırsatta bir karşı devrim süreciyle tarihe gömülmeye çalışılmıştır. Laik, demokratik, insan haklarına, kadın-erkek eşitliğine, akıl ve bilime dayalı Türkiye’yi dini değer ve kurallarla yönetilen bir devlete dönüştürme çabaları hiç eksik olmamıştır. Karşı devrim sürecinin son hamlesi 15 Temmuz 2016’da, ABD desteğindeki FETÖ'nün giriştiği kanlı askeri darbe girişimiydi. İktidarın desteğiyle Türk Silahlı Kuvvetleri’nde önemli komutanlıklara gelen ve ABD'nin işbirliğiyle güçlenen FETÖ’cüler, 15 Temmuz'da bir askeri darbeyle karşı devrimi sonuca ulaştırmak istediler ancak başaramadılar. Darbeye kalkışan FETÖ mensubu asker ve sivil kadroların önünü açan, onları önemli sivil ve askeri görevlere getiren, yargıda etkinleştiren AK Parti iktidarı, bizzat Cumhurbaşkanı Tayyip Erdoğan'ın ağzından ""aldatıldığını"" kamuoyuna açıkladı. Bu gerçek kabul ve ifade edilmesine karşın bugün hâlâ Atatürk’ün, ders kitaplarında, tarihte silikleştirilmesi çabaları sürüyor. FETÖ’den boşalan kamudaki önemli görevleri bu kez başka tarikat ve cemaat mensuplarının paylaştığı da bir sır değil. İmparatorluk, hilafet özlemleri bugün de dile getiriliyor. Oysa Türkiye’yi ileriye götürecek olan Atatürk’ün açtığı yoldan ilerlemesidir. Aksi yönde gidiş Türkiye’yi demokrasiden, laiklikten, bilimden, akıldan, insan haklarından, kadın-erkek eşitliğinden uzaklaştırıp Ortaçağ karanlığına gömmekten başka bir sonuç doğurmaz. Bu nedenle Türkiye Atatürk devrimlerine sahip çıkmalıdır. Atatürk devrimleri ve öğretisi yeni nesillere aktarılmalı, Türkiye aydınlık yolundan dönmemelidir. Atatürk’ün kurduğu Türkiye Cumhuriyeti’nin üzerinde yükseldiği üç temel devrim önce saltanatın kaldırılması, sonra cumhuriyetin ilânı ve ardından halifeliğin kaldırılmasıdır. Cumhuriyetin ilân edilmesi, saltanatın ve halifeliğin kaldırılması siyasal devrimlerdir. Bu üç temel devrimle Türkiye Cumhuriyeti’nin siyasal düzeni belirlenmiştir. Saltanatın kaldırılmasıyla egemenlik Sultan’dan halka geçmiştir. Cumhuriyetin ilânıyla ülkenin laik ve demokratik rejime geçmesi süreci başlatılmıştır. Atatürk, cumhuriyetle demokrasiyi eş anlamlı kullanmıştır. Hilafetin kaldırılmasıyla din ve devlet işleri birbirinden ayrılmış, din siyasetin dışına çıkarılmış ve inanç özgürlüğü güvence altına alınmıştır. Bu devrimlerin yanında, onların içini dolduran ve tamamlayan, hukuk, yazı, dil, genel olarak yaşam tarzı ve kültürle ilgili devrimlerin tümü “Atatürk Devrimi”, “Cumhuriyet Devrimleri” ve “Türk Devrimi” olarak tanımlanır. Bu tamamlayıcı devrimleri anımsayalım: 3 Mart 1924 tarihinde halifeliğin kaldırıldığı gün, Tevhidi Tedrisat Kanunu (Öğrenim Birliği Kanunu) çıkarıldı. Dine göre yapılan eğitime son verildi, bilime ve akıla dayalı eğitime geçildi. Öğrenim Birliği Kanunu ulusal eğitim anlayışını getirdi. Bütün eğitim Eğitim Bakanlığı’nın yetkisine bırakıldı. Medreseler kapatıldı. Medreseler yerine imam hatip okulları ve İstanbul Üniversitesi’nde İlahiyat Fakültesi açıldı. Aynı gün Şeriye ve Evkaf Vekaleti kaldırıldı ve bu bakanlık yerine Diyanet İşleri Başkanlığı kuruldu. Erkan-ı Harbiye Vekaleti kaldırılarak yerine Genelkurmay Başkanlığı kuruldu. Böylece asker ve din adamları siyasetin dışına çıkarıldı. Halifeliğin kaldırılmasından sonra 8 Nisan 1924 tarihine şeriat mahkemeleri kaldırıldı. 30 Kasım 1925 tarihinde tekke, zaviye ve türbeler kapatıldı. 17 Şubat 1926 tarihinde İsviçre’den alınan Medeni Kanun çıkarıldı. 4 Ekim 1926 tarihinde Medeni Kanun’la birlikte, Ticaret Kanunu, Borçlar Kanunu ve Ceza Kanunu yürürlüğe girdi. Medeni Kanun’un yürürlüğe girmesinin en önemli yönü kadın erkek eşitliğini büyük ölçüde sağlamış olmasıdır. Medeni Kanun’dan önce kadın ikinci sınıf görülürdü. Erkekler dört kadınla evlenebilirdi. Mirasta erkekler tam hisse alırken kadınlar yarım hisse alırdı. Ancak iki kadının tanıklığı bir erkeğin tanıklığına eşit sayılırdı. 9 Ağustos 1928 tarihinde harf devrimi yapılacağı açıklandı. 1 Kasım 1928 tarihinde Harf Kanunu çıkarıldı. Türkçe alfabeye geçildi. Türkiye’nin önüne aydınlık bir yol açan Atatürk’ün hayata geçirdiği bu devrimlerdir. Türkiye bu devrimlere sahip çıkmalı ve gelecek nesillere aktarmalıdır.",https://halktv.com.tr/makale/ataturk-devrimleri-887235
Fikret Bila,Yoksulluk öldürüyor,13 Kasım 2024 Çarşamba 05:00,"YÖN/FİKRET BİLÂ İzmir’in Selçuk ilçesinde en küçüğü 1, en büyüğü 5 yaşında olan beş çocuk elektrik sobasından çıkan yangın sonucu dumandan boğularak can verdiler. Bütün Türkiye’yi sarsan bu facia yürekleri dağladı. Anne Melisa Sinem Akcan hurda toplamaya çıkmadan önce çocukları üşümesin diye elektrik sobasını yakmış, çocuklar dışarı çıkmasın veya dışarıdan giren olmasın diye kapıyı kilitlemişti. Eve döndüğünde yangınla ve beş çocuğunun cansız bedenleriyle karşılaştı. Baba Hakan Akcan'ın ise cezaevinde olduğu öğrenildi. Ev bir barakaydı. Beş çocuğun ölümüne neden olan yoksulluktur. Bir barakada barınabilen, geçinmek için çocuklarını evde bırakıp sabaha doğru hurda toplamaya çıkmak zorunda olan bir annenin beş çocuğunu bu şekilde kaybetmesi Türkiye’nin ayıbıdır. Bu üzücü olay iktidarın bir türlü görmek istemediği yoksulluğu Türkiye’nin yüzüne vurmuştur. Bu facia ilk değil. Maalesef son da olmayacak. Yoksulluktan, soğuktan, hastalıktan çocuk ölümlerine çok kez tanık olduk. Ülke kaynaklarını yandaş şirketlere ve iktidar kadrolarına aktarmaktan vazgeçmeyen iktidar yoksulları umursamadı. Seçimden seçime dağıttığı kolilerle, öbür dünya vaatleriyle oylarını aldı. Yoksullukla mücadele diye bir konusu hiç olmadı. Hayatını derin yoksullukla mücadeleye adamış bir isim olan Hacer Foggo beş çocuğun hayatını kaybetmesiyle ilgili olarak şu mesajı paylaştı: ""…Çünkü anne çocuklarını yokluğun kol gezdiği bir evde bırakıp hurda toplamaya gitmiş. Muhtemelen topladığı hurdayı satıp yiyecek alacak. 20 yıldır böyle hikayelere tanığım. Hiçbir şey değişmiyor. Bu çocukların da annenin de hayatı bir hiç. Çünkü görünmezler, yoksulluğu bir gıda kartından, bir koli erzaktan, bir 'seçimden' ibaret sanan bir politika anlayışı var. Hiçbir kamu kurumu bu durumla yüzleşmiyor."" Yoksulluk Türkiye’nin gündemine bir türlü giremiyor. Çünkü iktidar her defasında yapay gündem yaratmayı başarıyor. Bu kez ortalığa terör korkusu salarak, ekonomik krizin, geçim derdinin, yoksulluğun gündem olmasını önledi. Yarattığı beka sorunu algısıyla, muhalefet partilerinin, toplumun tüm kesimlerinin iktidarın arkasında birleşmesi çağrısında bulundu. Ekonomik krizi “dışarıdan ekonomimize yapılan saldırılar”a bağladı. Yoksulluğu ağzına bile almadı. 21. yüzyılı “Türkiye Yüzyılı” ilân etti! Lider ülke olmakla övündü! “Oyun kurucu Türkiye” sloganları attı. Bütün bu çabalara karşın beş çocuğun feci ölümü gerçeği iktidarın da yüzüne çarptı. Bu iktidarın yoksuldan, emekçiden yana tercih kullandığı hiç görülmedi. Bütün uğraşı yandaşı şirketler ve iktidar kadrolarını zenginleştirmekti. Hazine kaynaklarını bu şekilde sıfırladı. Vatandaşın cebinden alıp zenginin cebine aktardı. Bugün de aynı hazırlık içinde. Asgari ücreti artırmayarak en alttaki gelir grubunu açlığa mahkum etti. Bunu da “enflasyonun düşürmek için asgari ücreti düşük tutmalıyız” diye akla zarar bir yaklaşımla izah etmeye çalıştı. Kâr marjlarını, yüksek fiyatları sınırlamayan iktidar, asgari ücreti sınırlayarak ekonomik krizi yine vatandaşın cebinden çözmeye çalışıyor. Bu beş yavrunun ölümünün sorumlusu yoksulluk, yoksulluğun sorumlusu da bu iktidardır.",https://halktv.com.tr/makale/yoksulluk-olduruyor-887775
Fikret Bila,Mustafa Kemal'in askerleri,20 Kasım 2024 Çarşamba 05:00,"Fikret Bila Mezuniyet töreninde resmi andı içtikten sonra 2016’da değiştirilen eski metni de okuyan ve sözlerini “Mustafa Kemal’in askerleriyiz” diye bitiren teğmenler hakkında soruşturma açıldı. Eski andı içiren, Kara Harp Okulu’nu birincilikle bitiren Teğmen Ebru Eroğlu’nun da aralarında bulunduğu bazı teğmenler Türk Silahlı Kuvvetleri’nden (TSK) ihraç edilmeleri için Yüksek Disiplin Kurulu’na verildiler. Bugün görev yapan komutanların da okuduğu eski andı okumak veya “Mustafa Kemal’in askerleriyiz” demek neden suç olsun? TSK’nın her mensubu kendini Mustafa Kemal’in askeri olarak tanımlar, öyle hisseder. Bu sadece TSK’da değil toplumda da gelenek haline gelmiş bir ifadedir. Yoldan birini çevirip “kimin askerisiniz” diye sorsanız “Mustafa Kemal’in askeriyim” yanıtını alırsınız. Ayrıca yıllarca mezuniyet törenlerinde okunmuş bir andı okumak neden suç olsun? Milli Savunma Bakanlığı, yaptığı açıklamada sorunun okunan metnin içeriği değil, teğmenlerin emre uymaması olduğunu açıkladı. Resmi mezuniyet töreni bittikten sonra, mezun olmanın heyecanıyla, teğmenlerin kendi aralarında eski andı okumaları neden disiplinsizlik olsun? Cumhurbaşkanı Tayyip Erdoğan, “bu kılıçlar kime karşı çekildi” diye sorarak teğmenlerin cezalandırılacağı mesajını vermişti. Kılıçların ant metninde de ifade edildiği gibi Türkiye’yi işgal etmeye kalkacak düşmana karşı çekildiği zaten belli. Teğmenlerin okuduğu eski anda bakalım: “Ant içeriz ki; laik demokratik Türkiye Cumhuriyeti'nin bağımsızlığına, ülkenin bölünmez bütünlüğüne, yüce Türk ulusunun namus ve şerefine, aziz vatanın bir karış toprağına uzanacak eller, karşısında bizi bulacak ve kılıçlarımız daima keskin ve hazır olacaktır. Bizler Türk istikbalinin evlatlarıyız; şerefimizle doğduk, şerefimizle yaşayacak ve şerefimizle öleceğiz.” Bu metinde rahatsızlık yaratacak bir ifade yok. Yıllarca mezuniyet törenlerinde okunmuş bir metin. Bu metni okuduktan sonra teğmenlerin “Mustafa Kemal’in askerleriyiz” demeleri bir geleneği yerine getirmekten başka ne anlam taşıyabilir? Elbette TSK’nın askerleri örnek aldıkları Atatürk’ün askerleridir. Başka kimin askeri olacaklar? Tabii TSK mensubu olup da Mustafa Kemal’in askeri olmayanları da gördük. TSK’da Ergenekon, Balyoz ve Askeri Casusluk davalarıyla Atatürk’e, Cumhuriyet’in temel niteliklerine bağlı komutanların tasfiye edilip yerlerine FETÖ’cülerin atandığı biliniyor. FETÖ’cü komutanların 15 Temmuz darbe girişimleri henüz belleklerde taze. FETÖ’cülerin darbe girişimini yine Atatürk’e bağlı askerlerin bastırdığını da unutmamak gerekir. TSK’nın kendini özenle koruması gerekenler FETÖ’cü veya başka tarikatlara bağlı olanlardır. Ancak iktidar, teğmenlere karşı takındığı sert tavrı, amiral üniformasının üzerine cübbe giyip, başına takke takıp tarikat toplantısına giden amirale göstermedi. Bu amiralin hakkında açılan soruşturma sümen altı edildi, geciktirildi. Bu süre içinde amiral normal yollardan emekli edildi, özlük hakları tanındı. TSK’dan atılmadı. Bu iki farklı tutum iktidarın zihniyetini göstermesi bakımından büyük önem taşıyor.",https://halktv.com.tr/makale/mustafa-kemalin-askerleri-889738
Fikret Bila,İktidarın Öcalan ısrarı,29 Kasım 2024 Cuma 05:00,"MHP Lideri Devlet Bahçeli, yaklaşık bir ay önce, partisinin grup toplantısında terör örgütü PKK’nın kurucusu Abdullah Öcalan’a, “Meclis’e gelsin, DEM Parti grubunda konuşsun, örgütü lağvettiğini açıklasın” dedi. İzleyen haftalarda yapılan MHP grup toplantılarında da bu çağrısının arkasında olduğunu söyledi. Öcalan’ın Meclis’e gelip konuşma yapması fikri tepki gördü. Atatürk’ün Gazi Meclisi’nde Öcalan’ın konuşma yapamayacağı vurgulandı. Bazı milletvekilleri “buna izin vermeyiz, Meclis’te konuşma yapması için bizim cesedimizi çiğnemeniz gerekir” şeklinde sert açıklamalar yaptılar. Bahçeli bu hafta yapılan MHP grup toplantısında bu kez başka bir çağrı yaptı. DEM Parti’nin İmralı’yla görüşmesini istedi. DEM Parti eş başkanları da Öcalan’la görüşmek için Adalet Bakanlığı’na başvurdular. Bahçeli’nin Öcalan çağrısı konusunda görüş belirtmeyen Cumhurbaşkanı Tayyip Erdoğan, bu hafta grup toplantısında bu konuda ilk kez konuştu. Bahçeli’nin cesur bir adım attığını, aralarında görüş ayrılığı olmadığını söyledi. Böylece Bahçeli’nin Öcalan ve DEM Parti çağrılarına sahip çıktı. Ancak Erdoğan “gördüğümüz tablodan memnun değiliz” diyerek konunun muhataplarından gelen mesajlardan memnun olmadığını da duyurdu. İktidar Öcalan üzerinden bir politika geliştirmeye kararlı görünüyor. Anlaşılıyor ki Öcalan’ın Meclis’e getirilmesine toplumun birçok kesiminden gelen tepki üzerine, bu formül yerine DEM Parti’nin Öcalan’la görüşmesi formülü gündeme getirildi. Adalet Bakanlığı’nın izin vermesinden sonra DEM Parti yetkilileri Öcalan’la görüşecek. Birinci açılım sürecinde de o zamanki adıyla HDP yetkilileri sık sık Öcalan’la İmralı’da görüşmüş ardından Kandil’e gitmişler, bir mekik politikası izlenmişti. Bu çağrıyla ilgili olarak Erdoğan’ın “tablodan memnun değiliz” sözleri önemli. Demek ki bazı temaslar yapıldı yapılıyor. Erdoğan’ın bu sözleri iktidarın Öcalan veya DEM Parti’den beklediği yanıtları alamadığı şeklinde yorumlanabilir. Öcalan’ın böyle bir çağrıyı sadece İmralı’dan çıkıp ev hapsine geçmesi karşılığında yapması ne kadar mümkün henüz bilinmiyor. Çünkü PKK’nın başka talepleri de söz konusu. Örneğin Güneydoğu’da yerel bir Meclis kurulması ve bölgeyi bu Meclis’in yönetmesi talebi var. Adı konmamış bir federasyon isteği bu. Ayrıca Kürtçe’nin resmi dil olarak kabul edilmesi talebi de söz konusu. Bu taleplerin iktidar tarafından kabul edilmesi mümkün görünmüyor. Erdoğan’ın yansıttığı rahatsızlığın nedeni de bu olabilir. Ayrıca iktidarın sadece Öcalan’ı tek muhatap olarak görmesi, eski HDP’nin genel başkanı Selahattin Demirtaş’ı ise devre dışı bırakması da DEM Parti içinde tartışma konusu. Bölgedeki gelişmeler dikkate alındığında Suriye’nin kuzeyinde ABD himayesinde devletçik ve ordu kuran PKK-PYD’nin, Öcalan’ın çağrısıyla silah bırakıp bu yapılaşmadan vazgeçmesi pek olası değil. PKK şu anda ABD’nin himayesinde Suriye’de devlet kurmakla meşgul. Bu nedenle süreci durdurup, silahları gömmesini beklemek gerçekçi değil. İktidarın bu adımının iç politikayla ilgili amacının ise DEM Parti’yi yanına çekip Erdoğan’a dördüncü kez cumhurbaşkanlığı yolunu açacak yeni anayasaya destek olmasını sağlamak olarak dillendiriliyor. “Öcalan ve DEM Parti bunu yaparsa neler karşılığında yapar” sorusunun yanıtı önemli. Çünkü halkın tutumunu belirleyecek olan bu yanıt olacaktır.",https://halktv.com.tr/makale/iktidarin-ocalan-israri-892392
Fikret Bila,"Fiyatlar düşmüyor, artıyor",04 Eylül 2024 Çarşamba 05:00,"Türkiye İstatistik Kurumu (TÜİK) Ağustos ayı itibariyle yıllık enflasyonun yüzde 51.97 olduğunu açıkladı. Enflasyon Araştırma Grubu’na (ENAG) göre ise yıllık enflasyon yüzde 90.35 oranında. İstanbul Ticaret Odası’nın (İTO) hesabına göre ise yıllık enflasyon yüzde 71 olarak gerçekleşti. Her ay olduğu gibi ortaya üç farklı oran çıktı. Hangi oran gerçeği yansıtıyor? Bu soruyu tam olarak yanıtlamak mümkün değil. Ancak TÜİK’in enflasyonu olduğundan düşük gösterdiği konusunda yerleşmiş bir kanı var. Vatandaş bunu zaten yaşayarak biliyor. Yıllık enflasyon oranının düşmesi elbette fiyat artışlarının durduğu veya düştüğü anlamına gelmiyor. Yıllık enflasyonun düşmesinin anlamı fiyatlardaki artış hızının düşmesi. Fiyatlar düşmüyor, artmaya devam ediyor. Bunun da anlamı hayat pahalılığının artarak devam ettiği. Bir anne, Halk TV’deki sokak röportajında, yaşadığı enflasyonu şöyle anlatıyor: ""Çocuk için okul alışverişini yapamıyoruz. Çok pahalı. Bir okul çantasını dün 900 liraya aldık. Üç çocuk var. Hepsinin ihtiyaçlarını nasıl alacağız bilmiyorum. Geçen sene 50-100 liraya aldığımız bu sene 900 lira almış.” Bir büyükanne ise şöyle diyor: “İki torunum var. Biri ortaokulda biri ilkokulda. İkisinin de anne ve babası çalışıyor ama asgari ücretle çalıyorlar. Evleri kira. 13 bin lira kira veriyor biri. Aldığı asgari ücret 17 bin 2 lira. 13 bin lira kiraya gidince geri kalanla nasıl geçinecek?” Vatandaş gerçek enflasyonu yaşıyor. O nedenle TÜİK’in yaptığı açıklamaların vatandaş için bir önem ve geçerliliği yok. Eylül ayında okullar açılacağı için vatandaşı vuran eğitim masraflarındaki artış oldu. Üniversite eğitiminin ücretlerindeki artış yüzde 227 oldu. Orta öğretimdeki artış yüzde 91 oranında. Okul öncesi eğitimde artış yüzde 87’yi buldu. Kiralardaki artış yüzde 121 düzeyinde. Kuzu etinde yüzde 93 fiyat artışı var. Hastane fiyatlarındaki artış ise yüzde 78. Tabii elektrik ve doğal gaza sık sık gelen zamları da unutmamak gerekir. Bu fiyat artışlarına karşı ücretler yeterli düzeyde artırılmadı. Asgari ücret 17 bin 2 lirada sabit tutuldu. Ocak 2024’te açıklanan asgari ücret çoktan eridi. En düşük emekli maaşı ise 12 bin 500 lira. Fiyat artışları karşısında en düşük emekli aylıkları da çoktan sıfırlandı. Bu koşullarda “enflasyonu düşürüyoruz, vatandaş rahat edecek” demek vatandaşla alay etmektir. Daha önceki yazılarımda da vurguladığım gibi iktidar enflasyonu vatandaşın ücretini düşük tutarak düşürmüş olacak. Enflasyonu böyle düşürmek, doktorun hastanın ateşini onu öldürerek düşürmesiyle aynı anlama gelir.",https://halktv.com.tr/makale/fiyatlar-dusmuyor-artiyor-866998
Fikret Bila,CHP’nin atması gereken adımlar,26 Ağustos 2024 Pazartesi 05:00,"Yerel seçimlerden birinci parti çıkmayı başaran CHP iktidar yolunda önemli bir fırsat yakaladı. CHP, 2019 yerel seçimlerinde de büyük bir başarı sağlamış, İstanbul, Ankara, İzmir, Adana, Mersin başta olmak üzere sosyal belediyecilik hizmetleriyle halkın desteğini büyütmeyi başarmıştı. Ancak bu başarıyı 2023 cumhurbaşkanlığı ve milletvekili seçimlerine yansıtmayı başaramadı. 14-28 Mayıs 2023 seçimlerini kaybeden CHP, 31 Mart 2024 yerel seçimlerini kazandı. CHP’nin bu başarıyı önümüzdeki genel seçimlere taşıyabilmesi için atması gereken adımlar var. Bunların başında parti içi demokrasiyi yerleştirmek geliyor. Eylül başında yapılacak Tüzük Kurultayı bu adımın atılması için büyük fırsat oluşturuyor. CHP, Tüzük Kurultay’ında adayların belirlenmesi konusunda önseçimi esas yöntem haline getirmeli. Adayların merkezden belirlenmesi uygulamasına son vermelidir. Sadece partiye büyük katkısı olacağı düşünülen uzmanlar için Genel Başkan ve Genel Merkez yönetimine yüzde 5 oranında bir kontenjan hakkı tanınabilir. CHP, Bülent Ecevit’in liderliğinde 1970’li yıllarda bu yöntemi uygulamış ve büyük başarılar elde etmiştir. Bugün de CHP’nin adaylarını CHP üyeleri belirlemelidir. Prof. Dr. Hurşit Güneş’in son günlerde sık sık vurguladığı gibi partinin Merkez Yönetim Kurulu (MYK) genel başkanın atamasıyla değil Parti Meclisi tarafından seçilerek oluşturulmalıdır. Genel Merkez yönetimi atamayla değil seçimle belirlenmelidir. CHP’nin, iktidar yürüyüşünü güçlendirmesi için, “CHP Nasıl İktidar Olur?” kitabımda detaylı olarak incelediğim gibi atması gereken adımların başında işçi sınıfı ve yoksul kesimle bütünleşmesi gerekiyor. CHP, sadece iyi eğitimli, meslek sahibi, büyük kentlerde ve kıyı kentlerinde yaşayan beyaz yakalıların partisi olmak yetinmemeli, Toplumsal Hareket Sendikacılığı’na öncülük ederek işçi sınıfı ve yoksul kesime ulaşmalıdır. DİSK’in Araştırma Dairesi’nin saptamalarına göre Türkiye’deki işçilerin sadece yüzde 11’i sendikalı ve sadece yüzde 7’si toplu sözleşmeden yararlanabiliyor. İşte bu nedenle CHP sendikalaşma politikasını esas almalı. Sendikacılığın sadece belli sürelerde işverenle toplu sözleşme masasına oturmaktan çıkarılması için Toplumsal Hareket Sendikacılığı’nın hayata geçirilmesine öncülük etmeli. Prof. Dr. Sencer Ayata’nın CHP Genel Merkezi’ne sunduğu raporlarda vurguladığı gibi Toplumsal Hareket Sendikacılığı, öz itibariyle toplumsal muhalefetle bütünleşmiş sendikacılığı ifade ediyor. Toplumsal muhalefetin desteğini kazanan, onunla bütünleşen ve birlikte mücadele veren sendikacılık anlayışıyla CHP sendikalaşmanın yaygınlaşmasını sağlayabilir. CHP, Bülent Ecevit’in “ekonomik demokrasi” olarak tanımladığı kooperatifleşmeyi yönettiği belediyeler eliyle teşvik ederek yoksul kesimi üretime katabilir. İzmir, İstanbul ve Ankara belediyelerinde bunun başarılı örnekleri hayata geçirildi. Bu uygulama diğer CHP’li belediyelerde de zaman yitirilmeden yaygınlaştırılmalıdır. CHP’nin atması gereken bir diğer adım partiyi kadınlara ve gençlere daha fazla açmasıdır. 1989 yılında Berlin Duvarı’nın yıkılmasından ve 1991 Sovyetler Birliği’nin dağılmasından sonra Avrupa’da gerileyen sosyal demokrat partiler kadın ve gençlik hareketlerini sahiplenerek yeniden güçlenmeyi ve iktidar olmayı başardılar. Alman Sosyal Demokrat Partisi (SPD) 2007’de hazırladığı Hamburg Programı’nda kadın hareketine bakışını “Gender Mainstreaming” kavramıyla öne çıkardı. Bu kavramın anlamı; toplumsal cinsiyet eşitliğinin tüm politika ve programlara yerleştirilmesi, hayatın tüm alanlarının toplumsal cinsiyet eşitliğine göre yeniden düzenlenmesi. Türkiye’nin toplumsal cinsiyet eşitliği sorununu ağır yaşayan bir ülke olduğu düşünülürse CHP’nin bu konuyu neden öncelemesi gerektiğini daha iyi anlaşılır. CHP’nin partiyi açması ve söz sahibi yapması gereken bir kesim de kuşkusuz gençler. CHP toplumsal dinamizmi artırmak için genlik kollarına önem vermeli. Gençlik dernekleri ve hareketleriyle bütünleşmelidir. CHP’yi geleceğe taşıyacak olan gençlerdir. CHP zaman yitirmeden bu politikaları hayata geçirmelidir.",https://halktv.com.tr/makale/chpnin-atmasi-gereken-adimlar-864642
Fikret Bila,Vergi değil haraç,14 Ekim 2024 Pazartesi 05:00,"İktidar, kredi kartı limiti 100 bin lira veya üzeri olan vatandaşlardan 750 lira vergi almaya hazırlanıyor. İktidar sözcülerine göre bu vergi bütçeye değil Savunma Sanayi Fonu’na aktarılacakmış. Neresinden bakarsanız bakın tam bir garabet. Böyle bir verginin dünyada örneği yok. Vergilendirme ilkelerine aykırı. Bu nedenle alınacak 750 liraya vergi demek mümkün değil. Harç demek de mümkün değil. Olsa olsa “haraç” denilebilir. Vergi nelerden alınır? Gelirden alınır. Malvarlığından alınır. Harcamalardan alınır. Peki kredi kartı limitinden alınır mı? Alınamaz. Çünkü kredi kartı limiti, bankanın size hesap kesim tarihine kadar tanıdığı bir borçlanma olanağıdır. Eğer kullanırsanız, mevcut gelirinizden ödeyeceğiniz bir borçtur. Ek malvarlığı değildir. Vergilendirilecek bir harcama da değildir. Kredi kartından harcama yapan vatandaş aldığı mal veya hizmetin üzerindeki vergiyi de kredi kartından zaten ödemiş olur. Peki 750 lira bir harç mıdır? Harç da değildir. Harç, devletin yaptığı veya yetkilendirdiği kurumların hizmet niteliğindeki işlemlerinden alınır. “Kredi Kartı Limiti Vergisi” iktidar açısından bir çelişki de barındırıyor. İktidar vergi kaçırmayı önlemek için ödemelerin kredi kartıyla veya IBAN numarasına havale yapılarak ödenmesini istiyor. Bu nedenle 7 bin liranın üzerindeki ödemelerin nakit olarak yapılmasını yasaklamayı düşünüyor ki ödemeler kayda girsin, vergiden kaçırılmasın. Belli tutarın üzerindeki ödemelerde hem kredi kartı kullanılmasını teşvik edecek hatta zorunlu kılacaksınız hem kredi kartı limitinden vergi alacaksınız! Bu ciddi bir çelişkidir. Kredi kartı limitinden alınacak vergi, vergilendirmenin genellik ilkesine de aykırıdır. Vergilendirmede genellik ilkesi herkesin mali gücüne göre vergi ödemesidir. Kredi kartı limiti 100 bin lira olandan vergi almak, 99 bin lira olandan almamak bu ilkeye aykırıdır. Kredi kartı vergisi “adem-i tahsis” ilkesine de aykırıdır. Adem-i tahsis ilkesi belli vergilerin belli harcamalara tahsis edilememesi ilkesidir. Vergiler bütçede toplanır ve bütçede öngörülen harcamalar için kullanılır. “Şu vergiyi şu harcamaya tahsis ediyorum” demek bütçe ilkelerine de aykırıdır. Bu nedenle ek bir gelire, ek bir malvarlığına dayanmayan “kredi kartı limiti vergisi” vergi değil, harç değil, haraçtır",https://halktv.com.tr/makale/vergi-degil-harac-878941
Fikret Bila,ABD Suriye’den çekilir mi?,08 Kasım 2024 Cuma 05:00,"Cumhuriyetçilerin adayı Donald Trump, dört yıl aradan sonra ikinci kez ABD Başkanı seçildi. Trump, demokratların adayı Kamala Harris karşısında önemli bir farkla kazandı. Kuşku yok ki Trump’ın yeniden başkan olması ABD’nin iç politikasını olduğu kadar dış politikasını da etkileyecektir. Trump’ın, el atacağı konuların başında Rusya-Ukrayna savaşının geleceği tahmin ediliyor. Trump’ın ABD’nin Ukrayna’ya yaptığı askeri yardımı kesebileceği, en azından azaltacağı beklentiler arasında. Bu nedenle Trump’un seçilmesine üzülenlerin başında Ukrayna lideri Zelenski geliyor. Trump’ın seçilmesine Putin’in sevindiğini tahmin etmek zor değil. Sevinenlerden birinin de İsrail Başbakanı Netanyahu olduğu açık. Trump ilk başkanlık döneminde hep İsrail’in arkasında durmuş, desteğini ABD Büyükelçiliği’ni Tel Aviv’den Kudüs’e taşıyacak noktaya kadar vardırmıştı. Netanyahu, Trump’ın güçlü desteğiyle Lübnan’a ve Suriye’nin güneyine doğru genişlemeye, İran’a daha sert müdahaleler yapmaya, Büyük İsrail projesine hız vermeye yönelecektir. Tabii Trump’ın yeniden başkan seçilmesinin ABD-Türkiye ilişkilerini nasıl etkileyeceği de çok önemli. Trump’ın ilk başkanlık döneminin özellikle sonlarına doğru Türkiye-ABD ilişkilerinin iyi gittiği söylenemez. Türkiye ile ABD arasında ilk kriz Rahip Brunson konusunda çıkmıştı. ABD vatandaşı Rahip Brunson Türkiye’de casusluk yaptığı suçlamasıyla tutuklanmıştı. ABD Başkanı Trump, Brunson’un hemen serbest bırakılmasını istemiş aksi halde Türkiye’ye yaptırımlar uygulanacağını açıklayarak, Ankara’ya baskı yapmayı sürdürmüştü. Brunson serbest bırakıldı. Trump, Cumhurbaşkanı Tayyip Erdoğan’la konuşup anlaştıklarını belirterek Erdoğan’a teşekkür etti. İkinci kriz, Suriye iç savaşı nedeniyle Türkiye’nin hemen sınırının altında, Suriye topraklarında, güvenli bölge oluşturmak amacıyla Ekim 2018’de başlattığı Barış Pınarı Harekâtı nedeniyle patladı. Trump, Türkiye’nin harekatı genişletmesine ve Suriye topraklarında daha derin bir güvenlik koridoru oluşturmasına karşı çıktı. Cumhurbaşkanı Erdoğan’a ağır mesajlar gönderdi. Amerika’nın Hasımlarıyla Yaptırımlar Yoluyla Mücadele Yasası (CAATSA) yaptırımları uygulamaya konuldu. Bir başka kriz konusu ise Türkiye’nin Rusya’dan S-400 savunma sistemi alması oldu. ABD, Türkiye’yi ortak yatırımcısı olduğu F-35 savaş uçağı projesinden çıkardı. Türkiye’nin projeye ödediği 1,4 milyar dolar geri verilmediği gibi F-35 uçakları da verilmedi. Trump’ın ikinci kez başkan seçilmesiyle dillendirilen soruların başında “ABD Suriye’den çekilir mi?” sorusu geliyor. Trump’ın ABD’nin dış askeri operasyonlarına karşı olduğu, içe dönük politikalar izleyeceği, Suriye’den de çekilebileceği tahminleri yapılıyor. Trump’ın böyle bir politika değişikliğine gitmesi kolay değil. ABD, Suriye’nin kuzeyinde PKK/PYD’ye bir devletçik kurdurdu. Bu devletçiğe bir ordu da oluşturuyor. PKK-PYD mensuplarına askeri eğitim ve teçhizat veriyor. Amaç Suriye’nin kuzeyinde Arap olmayan bir devlet daha oluşturmak ve İsrail’e yardımcı olmasını sağlamak. Suriye’nin kuzeyinde kurulan devletçiliğin Kuzey Irak’la birleşmesi ve Batı’da Akdeniz ulaşacak bir koridor oluşturulması ABD’nin amaçları arasında. Bu nedenle Trump’ın yakın gelecekte Büyük Ortadoğu Projesi’ne (BOP) ve Büyük İsrail hedefine hizmet edecek Suriye’nin kuzeyindeki operasyonu durdurması ve Suriye’den çekilmesini beklemek pek gerçekçi görünmüyor.",https://halktv.com.tr/makale/abd-suriyeden-cekilir-mi-886432
Fikret Bila,İmamoğlu ve Yavaş hedefte,15 Kasım 2024 Cuma 05:00,"İktidar, İstanbul Büyükşehir Belediye Başkanı Ekrem İmamoğlu’nu ve Ankara Büyükşehir Belediye Başkanı Mansur Yavaş’ı hedef alan hamlelerine devam ediyor. İmamoğlu’nu ve Yavaş’ı yargı ve İçişleri Bakanlığı üzerinden kıskaca almaya çalışıyor. Bu iki isim neden hedefte? Nedeni çok açık; İmamoğlu ve Yavaş, Cumhurbaşkanı Tayyip Erdoğan’a karşı cumhurbaşkanlığı seçimini kazanma şansı en yüksek iki isim. Bu nedenle iktidar İmamoğlu’na ve Yavaş’a belediyelerin harcamaları üzerinden itibar suikastı yapmaya çalışıyor. İmamoğlu’nun hakkında açılan “ahmak davası” nedeniyle aldığı mahkumiyet ve siyaset yasağı kararı istinaf mahkemesinde bekletiliyor. Eğer iktidarın işine gelirse İmamoğlu’nun siyaseten yasaklanması bir olasılık. Bu dosya Demokles’in kılıcı gibi İmamoğlu’nun üzerinde sallandırılıyor. Cumhuriyet Bayramı kutlamaları nedeniyle Ankara Büyükşehir Belediyesi’nin düzenlediği konserlerde sanatçılara, ekiplerine ve sahne kurulumuna harcanan paralar nedeniyle savcılık soruşturma açtı ve İçişleri Bakanlığı müfettiş göndererek inceleme başlattı. Hemen ardından İstanbul Büyükşehir Belediyesi’ne de inceleme başlatıldı ve müfettiş gönderildi. Ardından CHP’li Beykoz Belediyesi’ne harcamaları nedeniyle müfettiş gönderildi, inceleme başlatıldı. Hakkında soruşturma açılan, inceleme başlatılan AK Partili belediye yok. Bu da çok açık gösteriyor ki bu incelemeler müfettiş göndermeler siyasi amaçlı. CHP Lideri Özgür Özel’de dün yaptığı basın toplantısında AK Partili belediyelerin yaptığı konser ve benzeri organizasyonlar için ödediği paraların CHP’li belediyelerden çok daha fazla olduğunu liste halinde açıkladı. Özel, CHP’li belediye başkanları için “onlara kendi namusumla kefilim” diyerek sahip çıktı. İktidar, devlet gücünü kullanarak İmamoğlu’nu ve Yavaş’ı baskılamaya, ikisinden birinin Cumhurbaşkanı Erdoğan’ın karşısına CHP’nin tek adayı olarak çıkmasını önlemeye çalışıyor. İmamoğlu da Yavaş da diğer CHP’li büyükşehir belediye başkanları gibi halka hizmet götürmekte çok başarılı oldular. Sosyal harcamalarla düşük gelir gruplarının ihtiyaçlarını karşıladıkları gibi, iş bulmalarına, meslek edinmelerine yardımcı oldular. Pandemi boyunca illerinde,ilçelerinde evlere kadar hizmet götürdüler. Deprem bölgesinde çok önemli hizmetler yaptılar. Vatandaşın memnuniyeti bu isimlerin 2019 gibi 2023 yerel seçimlerinde de yeniden belediye başkanı seçilmeleriyle tescillendi. Bu iki ismin de CHP’nin cumhurbaşkanı adayı göstereceği isimlerin başında gelmesi iktidarı rahatsız ediyor. İstanbul, Ankara ve Beykoz belediyelerine müfettiş gönderilmesi ve inceleme başlatılmasının en önemli nedeni de bu gerçek. Oysa İstanbul Büyükşehir Belediyesi de Ankara Büyükşehir Belediyesi de sürekli denetleniyor. Başkanlar aralıksız denetimi “her odadan bir müfettiş çıkıyor” diye ifade ediyorlar. Ancak bugüne kadar bulunan bir yasa dışı ödeme, bir yolsuzluk yok. Buna karşın iktidar cumhuriyeti kutlama konserlerini bahane ederek yeniden soruşturma ve inceleme başlattı. Belediyeler zaten rutin şekilde denetleniyor. Yerel yönetimlerin denetimi 5018 sayılı Kamu Mali Yönetim ve Kontrol Kanunu’na göre yapılıyor. Bu Kanun’a göre belediyelerde iki tür denetim gerçekleştiriliyor: İç ve dış denetim. İç denetim, belediyelerin bünyesindeki denetim organları tarafından yapılıyor. Dış denetim ise belediyelerin harcama ve hesaplarının Sayıştay tarafından, mali işler dışındaki işlemelerinin ise İçişleri Bakanlığı ve yargı tarafından denetlenmesini ifade ediyor. Belediyeler rutin olarak zaten yoğun bir denetim altında. Bu nedenle iktidarın soruşturma ve inceleme yoluyla kurduğu baskının nedeni CHP’li belediyelerin harcamaları değil, İmamoğlu ve Yavaş’ın cumhurbaşkanlığı seçimini kazanma şanslarının çok yüksek olmaları ve Cumhuriyet’i yüz binlerce vatandaşla birlikte coşkuyla kutlamaları.",https://halktv.com.tr/makale/imamoglu-ve-yavas-hedefte-888412
Fikret Bila,İki tehdit,09 Aralık 2024 Pazartesi 05:00,"Suriye Devlet Başkanı Beşar Esad’ın ülkesini terk ettiği duyuruldu. Esad rejimine muhalif güçler Şam’a girdi. Suriye’de de BAAS rejimi ve Hafız Esad’la başlayıp Beşar Esad’la devam eden 53 yıllık dönem bitti. Suriye’de Esad’ın devrilmesi ABD, İngiltere ve İsrail’in uygulamaya geçirdiği Büyük Ortadoğu Projesi’nin (BOP) sonucudur. Irak’tan sonra Suriye de İsrail için tehdit olmaktan çıktı ve Büyük İsrail Projesi’nin önündeki bir engel daha kalktı. Yeni Suriye’nin şekillenmesinde en fazla söz sahibi olacağı anlaşılan iki yapı gelecekte Türkiye için iki tehdit oluşturacak nitelikte. Bunlarda biri ABD tarafından kurulan ve himaye edilen PKK-YPG-PYD devletçiği diğeri de 11 günde Şam’a ulaşan El Kaide ve El Nusra’nın devamı olan radikal İslamcı Heyet Tahrir el-Şam (HTŞ) örgütüdür. Şeriatçı olan bu örgüt de PKK-YPG gibi ABD tarafından himaye edilen, donatılan ve eğitilen bir örgüttür. İki örgüt de laik, demokratik, hukuk devleti olan Türkiye ile sorunludur. PKK terör örgütü Atatürk’ün kurduğu Türkiye Cumhuriyeti’nin ulus devlet ve üniter devlet yapısına karşıdır. Bu terör örgütünün nihai amacı Suriye, Irak, İran ve Türkiye’den koparılacak dört parçayı birleştirip Büyük Kürdistan devletini kurmaktır. Bu hedefin iki ayağı yine ABD ve İsrail desteğiyle tamamlanmıştır. Kuzey Irak’ta Kürt özerk bölgesi kurulduktan sonra, Suriye’nin kuzeyinde de PKK-YPG devletçiği kurulmuş, ABD desteği ve eğitimiyle bir ordu da oluşturulmuştur. Tarihin cilvesine bakın ki baba Hafız Esad’ın, Türkiye’ye karşı koruyup desteklediği PKK terör örgütü Türkiye’yi bölememiş ama himayesinde olduğu Suriye’yi bölmüştür. Şimdi hedef İran, sonrasında da Türkiye’dir. HTŞ de Türkiye ile sorunlu bir yapıdır. Bu örgüt de diğer radikal İslamcı örgütler gibi Türkiye’nin laik niteliğine karşıdır. Türkiye’nin Suriye ile olan 910 kilometrelik sınırının doğusunda PKK-YPG-devletçiliği, batısında ise radikal İslamcı HTŞ yapılanması söz sahibidir. HTŞ hakim olduğu bölgede bir Afganistan oluştururken, PKK-YPG kendi devletçiğini kurmuştur. Suriye’de yaşanan, emperyalist bölüşüm savaşıdır. İç savaş süresince Esad Rusya’nın ve İran’ın desteğiyle ayakta kalabilmiştir. Ancak Rusya’nın asıl askeri gücünü Ukrayna savaşına ayırması, İsrail’in Hizbullah ve HAMAS’a ağır darbeler indirmesi Esad’ı zayıflatmıştır. Rusya, Esad’a daha fazla destek vermek yerine Tartus ve Lazkiye’deki üslerini korumak ve Doğu Akdeniz’de kalabilmek için ABD ile anlaşmayı yeğlemiştir. Türkiye’de iktidar yanlıları Esad’ın devrilmesine, HTŞ’nin Şam’a girmesine seviniyor. Bunun nedeni kuşkusuz Türkiye’de iktidarın laiklik ilkesine soğuk, İslamcı hareket ve örgütlere sıcak bakmasıdır. Türkiye’nin güneyinde PKK-YPG ve radikal İslamcı HTŞ’nin devletleşmesi Türkiye açısından sevinilecek bir durum değildir. Her ikisinin de laik, demokratik, üniter, ulus devlet nitelikleri taşıyan Türkiye Cumhuriyeti’ne karşı olduğu unutulmamalıdır. Tabii yeni Suriye’yi kurduktan sonra ABD ve İsrail’in hedefinde İran ve Türkiye olacağı da unutulmamalıdır.",https://halktv.com.tr/makale/iki-tehdit-895315
Fikret Bila,Yeni Süreç Sonuç Verir mi?,25 Ekim 2024 Cuma 05:00,"MHP Lideri Devlet Bahçeli’nin, terör örgütü lideri Abdullah Öcalan’a “Meclis’e gelsin DEM grubunda konuşsun, terörün bittiğini, örgütün lağvedildiğini haykırsın” çağrısı ve bu çağrıya verilen yanıtlar tartışılıyor. Tartışmalardan biri 2009-2015 yılları arasında AK Parti iktidarının Kandil ve Öcalan’la yürüttüğü “açılım, çözüm süreci”ne en sert muhalefeti yapan Bahçeli’nin, bugün Öcalan’ı Meclis’te konuşmaya davet edecek kadar neden değiştiği. MHP çevrelerinden, Bahçeli’nin “terörün sonlandırılması PKK’nın lağvedilmesi” amacıyla konuştuğu yanıtı veriliyor. Buna karşın yanıtı aranan iki soru var. Bahçeli, Suriye’de ABD kontrolünde devletleşme ve ordulaşma sürecini öncelemiş terör örgütü PKK’nın uzunca süredir Türkiye’de terör saldırısı yapmadığı bir dönemde bu konu niye gündeme geldi? Öcalan, Bahçeli’nin istediği gibi bir çağrı yapsa, Kandil buna uyar mı, terörü sonlandırır PKK’yı dağıtır mı? ABD, “madem Öcalan PKK’yı lağvetti, o halde biz de Suriye’nin kuzeyinde kurduğumuz PKK-PYD devletçiliğini dağıtalım ben de Suriye’den çekileyim” der mi? Bu sorulara olumlu yanıt vermek çok zor. Bahçeli’nin açıklamasından bir gün sonra iki PKK’lı terörist Türkiye Uzay ve Havacılık Sanayi AŞ’ye (TUSAŞ) terör saldırısından bulundu. İki terörist bir intihar saldırısı yaptılar. TUSAŞ’tan sağ çıkamayacaklarını biliyorlardı. Nitekim etkisiz hale getirildiler. Ancak 4’ü TUSAŞ görevlisi biri gasp ettikleri taksinin şoförü olmak üzere 5 vatandaşımızı şehit ettiler; 22 vatandaşımızı yaraladılar. Şehitlerimize Allah’tan rahmet, yaralılarımıza acil şifalar diliyorum. Bu saldırı önceden planlanmış olsa da Bahçeli’nin çağrısına Kandil’in terörle karşılık verdiği ve vereceği anlamına geliyor. Nitekim Kandil sözcüleri Bahçeli’nin çağrısından sonra “Kararı Öcalan değil biz veririz” açıklaması yaparak yeni bir sürece katılmayacaklarını duyurmuş oldular. Bahçeli, “Adres Kandil ve Edirne değil İmralı’dır” diyerek Kandil’deki terör örgütü karargahını ve Edirne Cezaevi’nde yatan Selahattin Demirtaş’ı devri dışı bırakırken, Demirtaş, demokratik bir süreç izin inisiyatif alırsa Öcalan’ın arkasında olacaklarını açıkladı. DEM Parti Bahçeli’ye olumlu yanıt verdi. Eş Genel Başkan Tülay Hatimoğulları, partisinin grup toplantısında Bahçeli’ye şu yanıtı verdi: ""Kürt sorununun çözüm yolu, yöntemleri ve muhatapları bellidir. Ortadoğu'da ve Türkiye'de barışın muhatabı İmralı'da ağır tecrit altında bulunan Sayın Abdullah Öcalan'dır. Bir başlangıç olacaksa tecrit derhal kaldırılmalıdır. Onurlu bir barış için inisiyatif almaya hazırız."" Bahçeli’ye Öcalan’dan da yanıt geldi. Yeğeni DEM Milletvekili Ömer Öcalan, İmralı’da Abdullah Öcalan’la görüştü. Ömer Öcalan, Abdullah Öcalan’ın Bahçeli’ye verdiği yanıtı şöyle açıkladı: “Bu ziyaret aile görüşmesi kapsamında gerçekleşti. Sayın Öcalan görüşmede genel siyasi gelişmelere ilişkin değerlendirmelerde bulunarak kamuoyuna şu mesajın iletilmesini istedi: ‘Tecrit devam ediyor. Koşullar oluşursa bu süreci çatışma ve şiddet zemininden hukuki ve siyasi zemine çekecek teorik ve pratik güce sahibim.’ MHP’li yetkililer Bahçeli’nin çağrısının yeni bir “açılım, çözüm süreci” olmadığını söyleseler de gelen yanıtlara bakıldığında yeni bir süreçten söz etmek mümkün. Yanıtlara bakarsak, DEM ve Demirtaş’ın Öcalan’ın başlatacağı sürece destek verecekleri anlaşılıyor. TUSAŞ’a yapılan saldırı ise Kandil’in ve Suriye’de PKK-PYD devletçiliği kuran ABD’nin bu sürece katkı vermeyeceğini gösteriyor. Türkiye’de muhalefet partilerinin verdiği tepki dikkate alınırsa Öcalan’ın Meclis’e getirilip konuşma yapmasına olanak sağlanması da pek mümkün görünmüyor. Böyle bir girişime sadece muhalefet partileri değil toplumdan da çok büyük tepki geleceği bugünden belli. Bu koşullarda Bahçeli’nin Öcalan çağrısının iç politikadaki amacının Cumhurbaşkanı Tayyip Erdoğan’ın yeniden seçilmesini sağlamak için DEM parti tabanına sıcak mesajlar vermek olduğu görüşü hızla yayılıyor. İktidar ise İsrail’in Lübnan’a saldırılarından hareketle Türkiye’nin hedef olduğunu vurgulamaya devam ediyor. Bu nedenle “iç cepheyi güçlendirelim, bir olalım, birlik olalım” çağrılarıyla muhalefeti arkasında sıralamayı ve dolayısıyla erken seçim taleplerini gündemden düşürmeyi hedefliyor. Terör saldırısının PKK’lı teröristler tarafından TUSAŞ gibi milli savunma sanayinin en önde gelen kurumuna karşı iç cepheyi güçlendirici etki yaratması doğaldır. Ancak bu Öcalan’ın Meclis’te konuşturulmasının onaylanacağı anlamına gelmez. Bahçeli’nin çağrısı ve Öcalan’ın verdiği olumlu yanıttan sonra sürecin nasıl ilerleyeceğini göreceğiz. Tabii Öcalan’ın, Bahçeli’nin önerdiği gibi bir çağrı yapması karşılığında ne isteneceği de önemli? Böyle bir açıklama sadece Öcalan’ın ev hapsine çıkarılması karşılığında mı yapılacak yoksa anayasa değişikliği dahil başka talepler de olacak mı? Bunu zamanla anlayacağız. Koşullar 2009-2015 dönemine göre çok değişti. Öcalan söyledi diye PKK’nın kendini lağvetmesini, Kandil’in, Suriye’nin kuzeyindeki PKK devletçiğinin dağılmasını beklemek çok gerçekçi görünmüyor. DEM Parti’nin ne karşılığında iktidarın yeni anayasasına destek vereceği de tartışılması gereken ayrı bir konu.",https://halktv.com.tr/makale/yeni-surec-sonuc-verir-mi-882225
Fikret Bila,Hedefte Türkiye Var,30 Eylül 2024 Pazartesi 05:00,"İsrail, Lübnan’a saldırılarını sürdürüyor. HAMAS Lideri Haniye’den sonra Hizbullah’ın Lideri Nasrallah’ı öldürdü. Beyrut’u bombalamaya devam ediyor. Askeri uzmanlar, bu aşamadan sonra İsrail’in Lübnan’ın güneyini işgale yöneleceğini tahmin ediyorlar. Sonra da Suriye’nin güneyine ilerleyeceği öngörüsünü dillendiriyorlar. Askeri uzmanların tahminleri Büyük Ortadoğu Projesi’nin (BOP) hedefleriyle uyumlu. ABD, Ortadoğu ve Kuzey Afrika’da 22 ülkenin sınırlarının değiştirileceğini ilân ederek dünyaya duyurduğu BOP’u adım adım uyguluyor. Bu projenin temel hedefini, ABD’nin emperyalist yayılmacılığı anlamına geldiği gibi İsrail’in daha da büyümesi ve etrafında güvenlik çemberi oluşturması diye de tanımlayabiliriz. ABD, 11 Eylül saldırısını bahane ederek önce Afganistan’ı işgal etti, Rusya’ya karşı desteklediği El Kaide’yi, Taliban’ı Afganistan’ın ve bölge ülkelerinin başına belâ ettikten sonra çekildi. Afganistan’ı Taliban’a teslim etti. Ardından “Saddam’ın nükleer silahları var” bahanesiyle bu ülkeyi de işgal etti. Saddam’ı devirdi. Irak’ı ikiye böldü. Kuzey Irak’ta Barzanilerin yönetiminde fiilen bağımsız bir devlet kurdu. Irak’ı mezhepler üzerinden iç savaşa sürükledi. Aynı planı Suriye’de de uyguladı. İç savaş bahanesiyle Suriye’nin kuzeyini işgal etti. Bu ülkeyi de ikiye böldü. Kuzeyinde PKK’ya bir devlet ve bir ordu kurdu. Türkiye’nin sınırına çok yakın bölgede PKK’nın yönettiği bir Kürt devleti var. Böylece bölgede İsrail’e tehdit olabilecek Irak ve Suriye’yi zayıflatarak bir tehdit olmaktan çıkardı. Suriye’den sonra sıranın İran’da olduğu anlaşılıyor. ABD ve İsrail İran’ı da bölmeyi amaçlıyor. İran Kürdistanı’nın ve Güney Azerbaycan’ın İran’dan kopması BOP’un hedeflerinden biri. ABD bir yandan Büyük İsrail’i kurmaya çalışırken diğer yandan da PKK’nın da hedefi olan “Büyük Kürdistan”ı oluşturmak için çaba harcıyor. Suriye’nin kuzeyinde kurduğu PKK devletinin önce Kuzey Irak’la birleşmesini sonra da Batı’ya Akdeniz’e doğru genişlemesini sağlamayı hedefliyor. Böylece oluşturulacak Arap olmayan bir devletin İsrail için güvenlik oluşturacağını hesap ediyor. İsrail’in Lübnan’ın ve Suriye’nin güneyine doğru genişlemesi Kuzey’de ABD’nin koruması altındaki PKK devletçiği ile yakınlaşmasını sağlayacaktır. Böylece devreye Büyük İsrail’den sonra Büyük Kürdistan projesi girecektir. PKK’nın Büyük Kürdistan Devleti projesi, bu devletin Irak, Suriye, İran ve Türkiye’den koparılacak topraklar üzerinde kurulmasını öngörüyor. Bu tablo İran’dan sonra hedefin Türkiye olacağını gösteriyor. BOP’un hedefi açıkça dünyaya ilân edilmişken, Türkiye’nin bir süre de olsa BOP’un eşbaşkanlığıyla övünmesi gerçeğin görülmediği anlamına geliyordu. Ankara’nın İran’dan sonra hedefin Türkiye olduğu gerçeğini bugün de gördüğünü söylemek pek mümkün değil. Öyle olsaydı Suriye iç savaşı çıktığında Esad’ı devirip yerine bir İslam devleti kurmayı amaçlayan Müslüman Kardeşler’in peşinden gitmezdi. Türkiye’de iktidar Esad’ın devrildiği günleri beklerken, ABD Suriye’nin Kuzeyi’ni işgal etti ve bir PKK devletçiliği kurdu. Bölgedeki Arap halkı da Türkiye’ye gönderdi. Türkiye de bunu memnuniyetle kabul etti. Türkiye’ye milyonlarca Suriyeli’nin getirilmesi ilerde demografik yapıyı bozacaktır. BOP’un Türkiye’nin iç çatışma yaşaması, bölünmesi hedefime hizmet edecektir. Daha yeni yeni ABD’in Suriye’nin kuzeyinde PKK’ya verdiği desteği eleştiriyor. Oysa yapması gereken, tehlikeyi zamanında görmek ve ABD’yi yapabildiği kadar engellemekti.",https://halktv.com.tr/makale/hedefte-turkiye-var-874764
Fikret Bila,Parlamenter Sisteme Dönüş,02 Ekim 2024 Çarşamba 05:00,"Meclis açıldı. Yeni yasama yılı başladı. Cumhurbaşkanı Tayyip Erdoğan ve TBMM Başkanı Numan Kurtuluş’un sözlerinden iktidarın yeni anayasa önerisini gündeme getirmeye hazırlandığı anlaşılıyor. İktidarın hazırladığı yeni anayasa önerisinin içeriği henüz kamuoyuna yansımadı. Ancak Cumhur İttifakı’nın cumhurbaşkanlığı-hükümet sisteminden memnun olduğu ve demokratik parlamenter sisteme dönmeyi düşünmediği biliniyor. Türkiye’de uygulanan sistem başkanlık sistemi tanımına da tam uymuyor. Kendine özgü bir sistem. Cumhurbaşkanlığı-hükümet sisteminde örneğin ABD’deki başkanlık sistemi gibi denge denetleme kurumları yok. Meclisin etkin bir denetim işlevi söz konusu değil. Güvenoyu, gensoru gibi denetim araçları kaldırıldı. Milletvekillerinin soru önergelerine tatmin edici yanıtlar verilmiyor. Muhalefetin araştırma önergeleri de peşinen reddediliyor. Türkiye’deki sistemde parlamenter sistemin denetim kurumları bulunmadığı gibi başkanlık sisteminin denetim organlarından söz etmek de mümkün değil. Bütün yetkiler Cumhurbaşkanı’nın elinde toplanmış durumda. Oysa demokratik çoğulcu parlamenter sistem dünyada en iyi işleyen sistem olarak biliniyor. Türkiye’nin de yeniden demokratik çoğulcu parlamenter sisteme geçmesi en doğru yol olur. Bu konuda başta CHP olmak üzere muhalefet partilerinin çabalarını artırmaları gerekiyor. Örneğin 6’lı Masa’yı oluşturan partilerin hazırladıkları ve kamuoyuna açıkladıkları anayasa değişikliği paketi yeniden gündeme getirilebilir. Bu pakette; kuvvetler ayrılığı ilkesine dayalı, denge ve denetleme kurulları güçlendirilmiş, insan onurunu, ifade ve basın özgürlüğünü, hukukun üstünlüğünü esas alan bir sistem öngörülüyordu. CHP’nin iktidarın yeni anayasa önerisinin karşısına bu paketi koymasında yarar var. TBMM Başkan Vekili ve CHP Denizli Milletvekili Gülizar Biçer Karaca da dünkü Cumhuriyet gazetesindeki yazısında Türkiye’nin demokratik parlamenter sisteme neden geçmesi gerektiğini ortaya koymuştu. Karaca bugünkü sistemin sakıncalarını şöyle sıralıyordu: “Seçim süreçlerini ve hukukun üstünlüğünü zayıflatan rejim, demokratik gerilemeye neden oluyor. Ekonomik eşitsizlikler, sosyal adaletsizlikler derinleşiyor. Sermayenin çıkarlarını korumak için emekçilerin hakları gasp ediliyor, sendikal faaliyetler baskı altına alınarak emekçilerin örgütlenme gücü zayıflatılıyor.” Karaca, demokratik çoğulcu parlamenter sisteme neden ihtiyaç olduğunu da şöyle aktarıyordu: “Demokratik parlamenter sistem, halkın iradesi ve denetiminin etkin bir şekilde yer aldığı bir yapıyı benimsiyor. Yasama organı güçlü bir denge-denetleme mekanizmasına sahip olduğunda, yürütme üzerinde kontrolü sağlıyor. Bu sistemde başbakan ve kabine, güvenoyuna tabi ve yasama organına hesap vermek zorunda olduğundan yönetimde şeffaflık artıyor. Demokratik değerler korunuyor.” Karaca’nın bu değerlendirmeleri isabetli. Türkiye’nin sorunlarını demokratik parlamenter sistem içinde çözmesi çok daha kolay. İktidarın yeni anayasa önerisinin karşısına CHP, demokratik çoğulcu parlamenter sisteme dönüş önerisiyle çıkmalı.",https://halktv.com.tr/makale/parlamenter-sisteme-donus-875352
Fikret Bila,Alım gücü eriyor,04 Aralık 2024 Çarşamba 05:00,"Türkiye’de vatandaşın en önemli sorunu hayat pahalılığı. Yüksek enflasyon nedeniyle vatandaşın alım gücü her gün azalıyor. Açıklanan resmi enflasyon oranıyla vatandaşın yaşadığı pahalılık birbirinden çok farklı. TÜİK, yıllık enflasyon oranını yüzde 47 olarak açıkladı. Her zaman olduğu gibi ENAG’a göre enflasyon çok daha yüksek. Yıllık yüzde 86. TÜİK’in açıkladığı enflasyon oranının önemi ücretlerin bu orana göre belirlenecek olması. Bu nedenle asgari ücret ve diğer ücretlere yapılacak zammın yüzde 22-25 düzeyinde olması bekleniyor. Daha yüksek oranlardan da söz ediliyor, yüzde 30-35 gibi. Son kararı Cumhurbaşkanı Tayyip Erdoğan verecek. Ücretlere yüzde 35 oranında zam yapılsa bile düşük ve sabit gelirlilerle yoksul vatandaşın geçinmesi mümkün değil. Sadece gıda ürünlerinde yıllık fiyat artışı geçinmenin ne kadar zor olduğunu ortaya koymaya yeter. Dünya gazetesinde yer alan habere göre Birleşik Kamu-İş Konfederasyonu Ar-Ge birimi KAMUAR'ın araştırmasına göre gıda fiyatlarındaki artış yıllık yüzde 82’ye ulaştı. KAMUAR’ın Ankara'daki marketlerden derlediği ve halkın en fazla tükettiği 64 temel gıda maddesinden oluşan bir gıda sepetini esas alarak hazırladığı gıda fiyatları endeksinin Kasım 2024 sonuçları açıklandı. Buna göre gıda fiyatlarında ekim ayında yeniden başlayan yükseliş trendi kasım ayında hızlanarak devam etti. Son 54 aydır aralıksız olarak artan gıda fiyatlarında kasım ayında bir önceki aya göre yüzde 6,9 oranında artış yaşandı. Yılın geride kalan on bir aylık döneminde yüzde 57,3 oranında artan gıda fiyatlarında son bir yıllık dönemde ise yüzde 67,1 oranında artış yaşandı. KAMUAR'ın araştırmasına göre gıda fiyatlarında bir önceki 12 aylık ortalamalara göre son 12 aylık dönemdeki artış ise yüzde 82 olarak gerçekleşti. Bu veriler, ENAG’ın açıkladığı enflasyon oranının daha gerçekçi olduğunu gösteriyor. Değişik gıda ürünlerinde yıllık artışlar şöyle gerçekleşti: Yıllık ortalama fiyat artışı ekmek, un, bulgur, makarna fiyatlarında yüzde 50,8, et-balık fiyatlarında 72,7, süt ve süt ürünleri ile yumurta fiyatlarında yüzde 49,5 oldu. Ortalama fiyatlara göre yağ fiyatları yüzde 75,6, meyve fiyatları yüzde 111,3, sebze fiyatları ise yüzde 210,2 oranında arttı. Bakliyatta yıllık ortalama fiyatlar bir önceki 12 aylık ortalamalara göre yüzde 55,8, diğer gıda fiyatları ise yüzde 66,1 oranında zamlandı. Söz konusu habere göre TÜİK'in en son açıkladığı tüketim harcamalarıyla ilgili istatistiklere göre en zengin yüzde 20'lik kesim tüketim harcamalarının yüzde 14,5'ini, en yoksul yüzde 20'lik kesim ise yüzde 36,6'sını gıda için yapıyor. Yoksullar her geçen yıl gelirinin daha büyük bir kısmını gıdaya ayırmak zorunda kalıyor. Dolayısıyla gıda fiyatlarında yaşanan kesintisiz artış en fazla sabit gelirli ve yoksul kesimleri etkiliyor. Bu koşullarda asgari ücretin 17 bin liradan 22 bin liraya veya 25 bin liraya çıkarılması halinde bile vatandaşın ay sonunu borçlanmadan getirmesi mümkün değil. Özellikle kirada oturan ve çocuk okutan aileler için borçlanmadan geçinmek olanaksız. İktidarın enflasyonla mücadele yöntemi olarak vatandaşın alım gücünü düşürmeye yönelmesi geçim sorununu daha da büyütüyor. Oysa enflasyonla mücadele için atılması gereken ilk adım kamu harcamalarının kısılması olmalıydı. İktidar mensupları şatafat içinde yaşamlarını kamu kaynaklarıyla sürdürüyorlar. Hiçbir kamu kurumunda özellikle yöneticiler için yapılan harcamalarda tasarruf yok. İktidarın müsrifliğinin yarattığı enflasyonun cezasını vatandaş çekiyor.",https://halktv.com.tr/makale/alim-gucu-eriyor-893857
Fikret Bila,Mansur Yavaş doğru yapıyor,27 Eylül 2024 Cuma 05:00,"Ankara Büyükşehir Belediye Başkanı Mansur Yavaş, cumhurbaşkanlığı adaylığıyla ilgili tartışmalara nokta koydu. Doğru da yaptı. CHP’nin Tüzük Kurultayı’ndan bu yana gündeme getirilen iddiaları yalanlayan Yavaş, adaylıkla ilgili tartışmaların iktidarın işine yaradığını vurgulayarak partisinde bu tartışmayı sürdürenleri de uyarmış oldu. Bir süredir Mansur Yavaş ile İstanbul Büyükşehir Belediye Başkanı Ekrem İmamoğlu arasında cumhurbaşkanlığı adaylığı konusunda rekabet yaşandığı, Yavaş’ın adaylıkta kararlı olduğu, partisi aday göstermezse istifa edip İYİ Parti’den veya bağımsız olarak cumhurbaşkanı adayı olacağı söylenip yazılıyordu. Yavaş, meslektaşlarımızın sorusu üzerine, bu haberlerin bilgiye dayanmadığını, CHP’yi karıştırmak veya gündeme gelmek isteyenlerin çıkardığı söylentiler olduğunu vurguladıktan sonra şöyle devam etti: “İstifa etmeye hiç niyetim yok. Böyle bir şey nereden çıkıyor? Şimdiye kadar bunu aklınıza getirecek bir şey duydunuz mu benden? İl başkanımız burada. Her yerde beraberiz. Olmayan bir şeyi ispat etmek zorunda bıraktırıyorlar bizi. Bu çok saçma bir şey.” Yavaş cumhurbaşkanlığı adaylığıyla ilgili olarak da şu değerlendirmeyi yaptı: “Sayın İmamoğlu veya benim ağzımdan hiçbir şey çıkmadığı halde, 'kulis bilgisi' adı altında hem hükümeti eleştirip hem de hükümete hizmet edecek gereksiz tartışmalar yaptırıyorlar, gündemi unutturuyorlar. Şu anda ülkenin tek bir gündemi var; emeklilerin durumu, yaklaşan kış şartları, gıdaya erişimdeki zorluk, bir yandan üreticilerin ürettiğini satamaması, diğer yandan dar gelirlilerin alışveriş yapamaması. Ama bazı şahısların kişisel kariyerleri ya da kendilerini gündeme getirmek için bu şekildeki beyanlarını anlamak mümkün değil. Biz her zaman söyledik, partimiz aday gösterirse aday oluruz. Gündemde bunun haricinde konuşacak başka bir şey yok. Türkçe konuşuyoruz ve açık konuşuyoruz. Onun haricinde söylenen sözlerin hiçbir kıymeti harbiyesi yoktur.'' Yavaş’ın aldığı bu net tutum CHP’de adaylık tartışması konusunu gündeme tutmaya çalışanları boşa çıkarmış oldu. Yavaş’ın, İmamoğlu hakkındaki “ahmak davası”yla ilgili sözleri de önemliydi. Yavaş bir hukukçu olduğunu anımsatarak bu davanın hiç açılmaması gerektiğini, hukuki değil siyasi bir dava olduğunu, beraat kararı beklediğini söyledikten sonra İmamoğlu’na yasak getirilmesi konusunda da şu önemli bilgiyi verdi: “Biz 11 büyükşehir belediye başkanı kendi aramızda konuşuyoruz. İktidar böyle devam ederse hep birlikte belediye başkanlığını bırakmayı da konuştuk.” İmamoğlu’na yasak getirilmesi halinde CHP’li büyükşehir belediye başkanlarının görevlerini toplu olarak bırakmaları önemli bir eylem biçimi. CHP yönetimi böyle bir karar verirse siyaseti önemli ölçüde etkileyecek ve iktidarı sıkıştıracak sonuçlar doğurabilir. Yavaş, belediye başkanları olarak belediye hizmetlerine odaklanmalarının doğru olduğunu ve bu anlayışla çalışacağını da sözlerine ekledi. Yavaş’ın verdiği bir diğer önemli bilgi de devlet okullarının temizliğine yardımcı olmak için harekete geçtikleri bilgisiydi. Ankara’da bine yakın okul olduğunu, bu okulların temizliği için hijyen malzemesi göndereceklerini duyurduklarını söyledi. Yavaş, bu duyurudan sonra 600’ü aşkın okulun başvuruda bulunduğu ve bu okullara hijyen malzemesi gönderecekleri bilgisini de paylaştı. Devlet okullarında sınıfların, koridorların, tuvaletlerin pis olduğu, temizlik görevlisi bulunmadığı ve okul idarelerinin velilerden temizlik yapmalarını istedikleri biliniyor. Yavaş’ın bu sorunun çözümünde belediye olarak harekete geçmesi, Milli Eğitim Bakanlığı’nın yapması gerekeni belediye olarak üstlenmesi örnek bir kamu hizmeti anlayışıdır. Yavaş’ın bu hizmeti diğer belediyelere de önek olmalıdır. CHP’nin; adaylık, İmamoğlu-Yavaş çekişmesi gibi tartışmaları sonlandırıp yönettiği belediyeleri halka hizmete daha çok yönlendirmesi önümüzdeki cumhurbaşkanlığı ve milletvekilliği seçimlerini kazanma olasılığını daha da artıracaktır.",https://halktv.com.tr/makale/mansur-yavas-dogru-yapiyor-873920
Fikret Bila,İYİ Parti'nin Siyasi Yelpazedeki Yeri,10 Haziran 2024 Pazartesi 05:00,"Cumhur İttifakı’na muhalefet etmek üzere MHP’den ayrılan Meral Akşener ve arkadaşlarının kurduğu İYİ Parti’nin hedefi merkez sağdaki boşluğu doldurmaktı. Akşener, liderliğini inşa ederken partisini merkez soldaki CHP ile işbirliği yaparak iktidarı değiştirecek bir konuma yönlendirdi. Bu doğru politikanın sonuçlarını hem 2018 milletvekili seçimlerinde hem de 2019 yerel seçimlerinde aldı. Akşener, partinin vitrinindeki ülkücü ağırlığını da azaltarak merkez sağa doğru yola çıktı. Ancak yolda yön değiştirdi. Önce 6’lı Masa’dan kalkarak ve sert bir konuşma yaparak Cumhur İttifakı’nın ekmeğine yağ sürdü. Sonradan masaya dönse de verdiği hasar ağırdı. 6’lı Masa’nın cumhurbaşkanı adayı Kemal Kılıçdaroğlu’nun seçimi kaybetmesinde Akşener’in verdiği hasar da önemli bir faktör oldu. Akşener yön değişikliğini daha da ileri götürdü. 2024 yerel seçimlerinde CHP’li belediye başkanlarının karşısına adaylar çıkararak yine Cumhur İttifakı’na yarayacak bir politika izledi. Yerel seçim başarısızlığından sonra İYİ Parti Genel Başkanlığı’nı bırakmak zorunda kaldı. Genel başkanlıktan ayrıldıktan sonra kamuoyunun karşısına çıkmadı. Bir süre sonra Cumhurbaşkanı Tayyip Erdoğan’la yaptığı görüşmede, Saray’da birlikte fotoğraf verdi. Bu fotoğraf Akşener’in Erdoğan’ın yanında konumlandığı biçiminde yorumladı. Erdoğan ve Bahçeli’ye muhalefet etmek üzere yola çıkan Akşener, siyasi yolcuğunda yön değiştirerek Cumhur İttifakı’nın yanında yer aldı. Akşener’in yerine İYİ Parti Genel Başkanı seçilen Müsavat Dervişoğlu liderliğinde partinin siyasi yelpazede nereye oturacağı merak konusu. Dervişoğlu, AK Parti’nin yanında yer almayacaklarını kesin bir dille ifade etti. Akşener’in Erdoğan’la görüşmesi ve birlikte fotoğraf vermesini onaylamadığı anlamına gelecek değerlendirmeler de yaptı. Akşener-Erdoğan fotoğrafından sonra İYİ Parti’nin geleceğine ilişkin tartışmalar alevlendi. İYİ Parti’den bazı milletvekillerinin AK Parti’ye geçecekleri haberleri yayıldı. Milletvekili sayısının Meclis’te grup kurmak için gerekli olan sayının altına ineceği, İYİ Parti’nin dağılacağı yorumları da yapıldı. Yolda yön değiştirerek partisini başarısızlığa uğratan Akşener’in bundan sonra İYİ Parti tabanında ne kadar etkili olacağı tartışılıyor. Bu etkinin boyutlarını belirleyecek en etkili faktör kuşkusuz Dervişoğlu ve yönetiminin başarısına bağlı. Dervişoğlu, İYİ Parti’yi, kurulduğu günlerde olduğu gibi Cumhur İttifakı’na karşı başarılı bir muhalefet partisine dönüştürmeyi başarırsa Akşener’in etkisi çok zayıf kalacaktır. Dervişoğlu’nun bunu başarması, İYİ Parti’yi kuruluş ayarlarına döndürüp siyasi yelpazede merkez sağa oturtmasına bağlı. Merkez sağda hâlâ büyük bir boşluk var. Merkez sağa güvenilir bir parti yerleşmedikçe AK Parti’deki merkez sağ oyların kopması çok kolay olmayacaktır Cumhur İttifakı’nın Türkiye Cumhuriyeti’nin kuruluş değerlerine verdiği hasarın onarılması, demokratik, laik, hukuk devletinin yeniden inşa edilmesi geniş bir toplumsal uzlaşmayla mümkün olabilir. Bu uzlaşmayı sağlayacak olan da merkez solda CHP ve merkez sağda güçlenecek bir partinin koalisyonudur.",https://halktv.com.tr/makale/iyi-partinin-siyasi-yelpazedeki-yeri-841876
Fikret Bila,Meral Akşener Neden Başarılı Olamadı?,10 Nisan 2024 Çarşamba 05:00,"Süleyman Demirel’in DYP’si ve Turgut Özal’ın ANAP’ı siyaset sahnesinden silindikten sonra merkez sağda büyük bir boşluk oluştu. Merkez sağ seçmen Tayyip Erdoğan’ın liderliğindeki AK Parti’yi destekledi. Başlangıçta merkez sağı da kapsayan, Milli Görüş gömleğini çıkarmış, Türkiye’yi Avrupa Birliği’ne (AB) tam üye yapmayı hedeflemiş, bunu sağlamasa bile AB değerleriyle yola devam etmeyi taahhüt etmiş olan AK Parti tek başına iktidar oldu. AK Parti 2002-2007 yılları arasındaki iktidarını, “daha fazla demokrasi, daha fazla özgürlük, hukukun üstünlüğü, yolsuzlukla, yoksullukla, yasaklarla mücadele” söylemiyle sürdürdü. Ancak 2007’den sonra AK Parti giderek siyasal İslamcı bir kimliğe büründü. Demokratik, laik, sosyal hukuk devleti yerine dini devletin ve toplumun merkezine yerleştirme adımları atan AK Parti AB hedeflerinden de değerlerinden da uzaklaşarak otoriter bir yönetim oluşturdu. Cumhurbaşkanlığı hükümet sistemiyle de bütün yetkilerin Cumhurbaşkanı Tayyip Erdoğan’ın elinde toplandığı ve giderek otoriterleşen bir iktidara dönüştü. Bunun sonucu olarak, FETÖ’yle işbirliği içinde, “üçlü vesayeti kaldırıyorum” diyerek Türk Silahlı Kuvvetleri’nde (TSK) Emniyet teşkilatında ve yargıda yaptığı operasyonlar sonrasında devleti de parti- devlete dönüştürdü. Başta laiklik olmak üzere Atatürk ilkelerini, Türkiye Cumhuriyeti’nin Anayasa’da yazılı niteliklerini, kadın-erkek eşitliğini, İstanbul Sözleşmesi’ni rafa kaldıran AK Parti İslamcı kimliğini güçlendirdi. Bu süreçte MHP’nin AK Parti’ye destek vermesine karşı çıkan Meral Akşener bu parti içinde verdiği mücadele iktidar gücüyle engellenince aynı görüşe sahip arkadaşlarıyla birlikte İYİ Parti’yi kurdu. Başlangıçta ülkücü kimliği ön planda bir parti yönetimi kuran Akşener daha sonra İYİ Parti’yi merkez sağa yerleştirmek amacıyla vitrine merkez sağ kimlikleriyle tanınan siyasetçileri yerleştirdi. Bu sürede iktidar tarafından seçimlere sokulmak istenmeyen Akşener, dönemin CHP Lideri Kemal Kılıçdaroğlu’yla işbirliğine yönelip, bu partiden aldığı milletvekilleriyle seçime girmeyi garantiledi ve 2018 seçimlerine katılarak siyasette varlık göstermeyi başardı. Bir yandan liderliğini inşa ederken bir yandan partisini kurumlaştırmaya çalışan Akşener, 2019 yerel seçimlerinde CHP ile birlikte Millet İttifakı içinde girdiği seçimlerde başarılı oldu ve merkez sağa doğru ilerledi. CHP’yle birlikte hareket ettiği bu süreçte Türkiye’de, bir merkez sol-merkez sağ koalisyonuyla AK Parti’nin tahrip ettiği değerleri hayata geçirerek Türkiye’yi yeniden inşa etmek, demokratik, laik, sosyal hukuk devletini ve parlamenter sistemi yeniden kurmak yönünde önemli bir umut yarattı. Ancak Akşener, partisini merkez sağa yerleştirmek ve büyütmek konusunda başarılı olamadı. 2023 Cumhurbaşkanlığı seçimi öncesinde CHP’li belediye başkanları Ekrem İmamoğlu veya Mansur Yavaş’ın aday olmasını isteyen ve Kılıçdaroğlu’nun aylığına karşı çıkan Akşener, 6’lı Masa’dan kalktı. Çok ağır sözlerle Masa’yı eleştirdi. Tabanının kafasını karıştırdı. Ancak İmamoğlu ve Yavaş’ın cumhurbaşkanı yardımcısı olması önerisini kabul ederek yeniden Masa’ya döndü. Döndü ama testi kırılmıştı. 6’lı Masa’nın cumhurbaşkanlığı ve milletvekili seçimlerinden yenilgiyle çıkmasından sonraki süreçte ise Akşener partisini CHP karşıtlığına yerleştirdi. AK Parti iktidarına karşı değil CHP’ye karşı politika izlemeye başladı. Yerel seçimlere kendi adaylarıyla girmeye karar vererek iktidarın işini kolaylaştıracak bir çizgide politika yaptı. Partisini merkez sağa yerleştirme hedefini rafa kaldırdı, yeniden Türk milliyetçiliği alanına döndü ve tahmin ettiğimiz gibi 31 Mart Yerel Seçimleri’nden partisini küçülterek çıktı. 14 Mayıs 2023 seçimlerinde yüzde 9,9 olan oyu, 31 Mart 2024 yerel seçimlerinde yüzde 4,9’a kadar geriledi. Bu sonuçtan sonra da CHP’ye yüklenmeye devam eden Akşener, bir zamanlar cumhurbaşkanlığı adayı olmadılar diye 6’lı Masa’yı dağıttığı İmamoğlu ve Yavaş’ı, isimlerini vermeden “hırsız” olmakla suçlayacak kadar ağır ithamlarda bulundu. İYİ Parti’nin yerel seçimlerdeki başarısızlığı, Akşener’e, partisinin seçimli olağanüstü kurultayını toplama kararı aldırdı. Akşener, alınan başarısız sonucun bedelini üstlenerek genel başkanlığa aday olmayacağını da kamuoyuna duyurdu. Partililerin ısrarıyla yeniden aday olur mu olmaz mı tabii ki bilinmez. Daha önce örneği yaşandı. Eğer Akşener aday olmayacaksa ve İYİ Parti yeni bir genel başkan seçerse bugüne kadar izlediği politikaları mercek altına almalıdır. Yeni yönetim İYİ Parti’yi merkez sağda konumlandırmak üzere yeniden demokratik, laik, sosyal hukuk devletini inşa etmeyi hedefler ve muhalefete değil iktidara muhalefet ederse yeniden büyüme şansını yakalayabilir.",https://halktv.com.tr/makale/meral-aksener-neden-basarili-olamadi-823213
Fikret Bila,İnsan Hayatının Ucuzluğu,15 Temmuz 2024 Pazartesi 05:00,"Türkiye’de en ucuz şey insan hayatı. Yağmur sonrası İzmir’in Alsancak semtinde caddeden karşıya geçmeye çalışan Özge Ceren Deniz elektrik akımına kapılarak can verdi. Onu kurtarmak isteyen İnanç Öktemay da aynı şekilde hayatını kaybetti. 21. yüzyılda, İzmir gibi bir büyük kentte, kentin göbeği sayılacak bir semtte, yağmur suyunda elektrik akımına kapılıp can vermek nasıl izah edilebilir? Türkiye’de insan hayatı bu kadar ucuz olabilir mi? Evet maalesef bu kadar ucuz. Bu ucuzluk nereden kaynaklanıyor? Elbette ihmalden. Sorumluluk taşıyıp bunun gereğini yerine getirmeyen görevlilerden. Elektrik Mühendisleri Odası İzmir Şubesi’nin oluşturduğu teknik heyetin ilk saptamaları “sokakta trafo merkezlerinden dağıtım panosuna giden kablolarda izolasyon hatası olduğu” şeklinde. Savcılığın başlattığı soruşturmada 29 kişinin gözaltına alındığı da açıklandı. Elbette sorumlular tek tek saptansın ve yargı önünde hesap versinler. Ancak bu Ceren’i ve İnanç’ı geri getirmeyecek. Önemli olan dağıtım panosuna giden kablolardaki izolasyon hatasının çok önceden saptanması ve giderilmesiydi. İşin çok daha vahim tarafı yağmur yağdığında bu caddede elektrik kaçağı olduğunun beş sene önce saptanmış ve haber yapılmış olmasıdır. Buna karşın, bir önlem alınmamış, arızanın giderilmemiş olması izah edilemez. Bu durum ihmali de aşan bir vurdumduymazlıktır. İnsan hayatını hiçe saymaktır. Ege Telgraf gazetesinden Umutcan Akkaş yıllar önce bu caddedeki elektrik sorununu haber yapmış. ‘’Çözüm için illa biri mi ölmeli’’ manşeti ile yaptığı haber dikkate alınmamış. Meslektaşımız Akkaş, bu caddede yine yağmur sonrasında bir köpeğin elektriğe kapılarak öldüğü haberine de yer vermiş. Sorumluları uyarmış. Ancak kimse kılını kıpırdatmamış. Nitekim olay sonrasında caddedeki esnaflar bu sorunun yıllardır sürdüğünü, yetkililere başvurduklarını ancak kimsenin ilgilenmediğini de söylediler. Uyarılara, başvurulara karşın bu elektrik arızasının giderilmemesi gösteriyor ki Ceren ve İnanç bir kaza nedeniyle hayatlarını kaybetmediler. Göz göre göre cinayete kurban gittiler. Yıllardır bilinen bir elektrik arızasının giderilmemesi başka türlü izah edilemez. Bu nedenle bu vurdumduymazlığı gösteren, insan hayatını hiçe sayan hangi kurumlar ve kişilerse bunun hesabını yargıya vermelidirler. İster belediye, ister bakanlık, ister özel elektrik şirketi olsun sorumluluk değişmez. Bu cinayet unutulmamalı, unutturulmamalıdır. Yargı sorumluların kim olduğuna bakmadan bunun hesabını sormalıdır.",https://halktv.com.tr/makale/insan-hayatinin-ucuzlugu-852415
Fikret Bila,CHP’nin Tarihi Başarısı,03 Nisan 2024 Çarşamba 05:00,"CHP yerel seçimlerde tarihi bir başarı kazandı. AK Parti ise tarihi bir yenilgi yaşadı. CHP beklentisinin de üzerinde oy patlaması yaparak 11 olan büyükşehir belediye sayısını 14’e ve kazandığı il sayısını da 39’a yükseltti. Bu iller arasında AK Parti ve MHP’nin kalesi sayılan Adıyaman, Kütahya, Afyon gibi iller Bursa, Balıkesir gibi CHP’nin onyıllarca seçim kazanamadığı kentler de var. Bu tablo, yerel seçim sonuçlarının, önümüzdeki dönem cumhurbaşkanlığı ve genel seçimler konusunda da mesajlar verdiğini gösteriyor. Bu mesajların ilki Cumhurbaşkanı Tayyip Erdoğan ve AK Parti’nin sandıkta yenilmez olmadığıdır. Seçmen sandıktan on yıllar sonra CHP’yi birinci parti, AK Parti’yi de ikinci parti olarak çıkardı. Yerel seçim sonuçları, 14-28 Mayıs 2023 tarihlerinde yapılan cumhurbaşkanlığı ve genel seçimlerde kaybolan, iktidarın değişebileceği umudunu yeniden yeşertti. Bu seçimlerde CHP’nin tarihi bir başarı kazanmasının, iktidarın ise tarihi bir yenilgi yaşamasının birçok nedeni var. Ancak en etkili faktörün iktidarın kötü ekonomi yönetimi ve onun yol açtığı hayat pahalılığı olduğu söylenebilir. Mayıs 2023 seçimleri öncesinde, muhalefetin vaatlerini hayata geçirerek asgari ücreti artıran, emekli maaşlarını yükselten, emeklilikte yaşa takılanların sorununu çözen, seçimden sonra ekonominin düzeleceğini, enflasyonun düşeceğini söyleyerek umut veren iktidarın, yerel seçimler öncesinde bunun tam tersini yapması ve söylemesi hezimete uğramasının temel nedenidir. Cumhurbaşkanlığı seçimi ve genel seçimleri kazandıktan sonra enflasyonun yükselmeye, dolayısıyla geçim zorluğunun artmaya devam etmesi, iktidar ve yandaşları şatafat içinde yaşarken “emeklilere para yok,” “asgari ücret yılda bir kez artacak,” “yerel seçimden sonra zamlar yağmur gibi yağacak, vergiler artacak” gibi mesajlar seçmenin iktidarı cezalandırmasına, CHP’yi ise umut haline getirmesine neden oldu. Bunun yanı sıra iktidarın kayırmacılığa devam etmesi, Suriyelilere kendi vatandaşlarından daha fazla olanak sunması, yandaş şirketlere Hazine’den kaynak aktarmaya devam etmesi, kendileri söz konusu olduğunda israftan kaçınmaması, emeklilere, emekçilere üstten bakmayı sürdürmesi, haksızlık, hukuksuzluk, yargının siyasallaşması gibi faktörler de seçmenin iktidarı inişe geçirmesinde etkili oldu. Bundan sonra önemli olan CHP’nin elde ettiği tarihi başarıyı iyi yönetmesi ve iktidar olmasıdır. CHP’nin yeni kazandığı belediye yönetimlerini devraldıktan sonra zaman yitirmeden halkın beklediği iyileştirmeye yönelik hizmetleri uygulamaya koyması ve sonra da iktidarı erken seçime zorlaması gerekir. Yerel seçim sonuçlarının verdiği mesajlardan biri de Erdoğan’ı İstanbul’da üç kez sandıkta yenen Büyükşehir Belediye Başkanı Ekrem İmamoğlu’nun cumhurbaşkanlığı yolunun iyice açılmasıdır. İmamoğlu’nun bu başarıdan sonra CHP’nin cumhurbaşkanı adayı olması olasılığı çok güçlenmiştir. Aynı iddiayı Ankara Büyükşehir Belediye Başkanlığı’nı ikinci kez, üstelik yüzde 60 oyla kazanan Mansur Yavaş da taşıyabilir. Daha önceki açıklamalarında “İmamoğlu’yla ortak hedeflerimiz var” diyen Özgür Özel’in uzlaştıkları görev bölüşümü gereği CHP Genel Başkanlığı’nı sürdürmesi de daha kolay olacaktır. CHP’nin elde ettiği tarihi başarıyı iyi yöneterek iktidara gelmesinin önkoşulu, bölünmeden, bütünlüğünü koruyarak erken seçime ulaşmasıdır. Bu süreçte CHP Genel Başkanı Özgür Özel, İstanbul Büyükşehir Belediye Başkanı Ekrem İmamoğlu ve Ankara Büyükşehir Belediye Başkanı Mansur Yavaş’ın uyumlu biçimde çalışmalarıdır. Bu üçlünün uyum içinde diğer CHP’li belediye başkanlarına da örnek olacak şekilde halktan yana uygulamaları yaygınlaştırmaları halinde CHP’nin iktidara gelmesi çok daha kolay olacaktır.",https://halktv.com.tr/makale/chpnin-tarihi-basarisi-821069
Fikret Bila,Önceki yıllarda yayımlanan tasarruf genelgelerine ne oldu?,15 Mayıs 2024 Çarşamba 05:00,"İktidarın “tasarruf” diye diye yeri göğü inlettiği önlemler, çıka çıka düşük dereceli memurların kullandığı servis otobüslerinin kaldırılması, ailece kurumun kampında yaz tatili yapmalarının yasaklanması oldu. Hazine ve Maliye Bakanı Mehmet Şimşek’in açıkladığı tasarruf önlemlerinde gerçek israfı önleyecek, Hazine kaynaklarının çarçur edilmesinin önüne geçecek, kayırmacılığı durduracak, gelecek kuşaklardan bile alınacak vergilerle yaptıkları işin maliyetinin 4-5 kat üzerinde yandaş şirketlere ödenecek Hazine garantilerini ortadan kaldıracak bir önlem yok. Köprü yapanlara, on binlerce araç geçmiş gibi gerçek araç sayısının çok üzerinde araç geçmiş gibi ödeme yapılıyor, yapılacak. Çok az sayıda yolcunun kullandığı havaalanlarını milyonlarca yolcu kullanmış gibi ödeme yapılıyor, yapılacak. Şehir hastanelerini yapan şirketlere hasta garantisi olarak ödeme yapılıyor, yapılacak. Kamuda yönetici olanların şatafatlı, lüks yaşamları devam edecek. İktidar mensuplarının eşe dosta dağıttıkları “bankamatik memurluğu” devam ediyor, edecek. Önemli görevlerdeki yöneticiler şehir içinde ayrı şehir dışında ayrı makam araçları kullanmaya devam ediyorlar, edecekler. Tasarruf önlemlerine bakalım: Kamuya 3 yıl boyunca yeni personel ancak emekli olanların sayısı kadar alınacak. Uzaktan çalışma modelleri geliştirilecek. Toplu taşıma olan yerlerde kamuda personel servisi kaldırılacak. 3 yıl süreyle yeni hizmet binası alımı ve yapımı durdurulacak. Yeni bina kiralanmayacak. Yeni lojman ve sosyal tesis alımı/yapımı yasaklanacak. Şimşek’in açıkladığı bu tasarruf önlemlerinin Türkiye’nin bütçe açığını kapatması, Hazine’nin gerçekten tasarruf etmesi mümkün mü? Elbette değil. Bu önlemlerle yapılacak tasarruf 100 milyar veya biraz üzerinde olacak. Oysa sadece 2024 yılı bütçesi için öngörülen açık 2 trilyon 552 milyar lira. Bu durumda 100 milyarlık tasarruf devede kulak bile sayılmaz. Dişin kovuğunu doldurmaz. Olan gariban memurun servis otobüslerine, yılda bir hafta kamu kurumu tesislerindeki tatiline olur. O kadar. Kaldı ki bu tasarruf genelgesi yeni bir uygulama da değil. Hemen her yıl tasarruf genelgesi yayımlanır. Cumhurbaşkanlığı hükümet sistemine geçildiğinde “Cumhurbaşkanlığı genelgesi” eski sistemde ise “Başbakanlık genelgesi” adı altında birçok genelge yayımlandı. O genelgelerde de benzeri önlemler vardı. Örnek vermek gerekirse: Cumhurbaşkanlığının, 30 Haziran 2021 tarihli ve 2021/14 sayılı genelgesinde benzer hükümler var. Kamu kurumlarının yurt içinde ve dışında hiçbir suretle hizmet binası, lojman, kamp, sosyal tesis ve arazi almayacakları ve inşa edemeyecekleri yazıyor. Zorunlu haller dışında araç alamayacakları ve kiralamayacakları hükmü var. İhtiyaç fazlası olan veya ekonomik ömrünü tamamlamış olan araç ve malzemelerin satılacağı hükmü de bulunuyor. Benzer hükümleri taşıyan daha eski tarihli Başbakanlık tasarruf genelgeleri de var. O zaman şu soruyu sormak gerekiyor: Önceki yıllarda yayımlanan tasarruf genelgelerine ne oldu? Sorunun yanıtı da belli: Demek ki eski tarihli tasarruf genelgeleri uygulanmadı ki bugün Bakan Şimşek bir tasarruf genelgesi daha açıkladı. Bu genelgenin uygulanıp uygulanmayacağı veya ne kadarının uygulanacağı da belli değil. Ancak şurası açık ki bu genelge uygulansa bile Türkiye’nin ihtiyacı olan tasarrufun sağlanması mümkün değil. Bütçe açığıyla tasarruf edilecek tutar arasında dağlar kadar fark var.",https://halktv.com.tr/makale/onceki-genelgelere-ne-oldu-833673
Fikret Bila,Türkiye'nin Gerçek Gündemi: Geçim Derdi,01 Temmuz 2024 Pazartesi 05:00,"CHP’nin, Gebze’de düzenlediği “geçinemiyoruz” mitingi Türkiye’nin gerçek gündemidir. İktidarın bu gerçeği perdelemek için yapay gündem yaratma çabaları sonuçta gerçeği gizlemeye yetmiyor. Halkın büyük çoğunluğunun temel sorunu geçim sıkıntısı. İşin kötü tarafı iktidardan gelen sinyaller geçim sıkıntısının önümüzdeki dönemde daha da artacağı yönünde. İlk işaret, iktidarın asgari ücrete Temmuz’da zam yapılmayacağını açıklaması. Asgari ücret yılda iki kez artırılıyordu. İktidar bu uygulamaya son verdi ve artık yılda bir kez artırılacağını duyurdu. 2024 Ocak ayında belirlediği 17 bin 2 liralık asgari ücret yıl boyunca aynı kalacak. Bunun anlamı, Türkiye’de çalışanların yüzde 60’ının enflasyon altında ezileceği ve yaşam standardının düşeceğidir. Türkiye’de çalışanların yüzde 50’si asgari ücret alıyor. Asgari ücretin biraz üzerinde maaş alanlar da hesaba katıldığında bu oran yüzde 60’a çıkıyor. Daha kötü bir durum en az maaşı alan emekliler için de geçerli. En düşük emekli maaşı 10 bin lira. İktidarın bu maaşı ne kadar artıracağı da belli değil. Enflasyonla mücadeleyi “maaşları durdurma” olarak anlayan iktidardan yüksek bir artış beklemek de gerçekçi değil. Eskiden en düşük emekli maaşı asgari ücretin bir buçuk katı olurdu. İktidar, en düşük emekli maaşını, düşüre düşüre asgari ücretin neredeyse yarısına kadar indirdi. Asgari ücret ve en düşük düzeyde emekli maaşı alanların geçinmeleri mümkün değil. Bu nedenle CHP’nin “geçinemiyoruz” mitingi düzenlemesi çok isabetli. İktidar TÜİK’in açıkladığı enflasyonu esas alarak işçi, memur ve emekli maaşlarını artıracak. Bu durum, gerçek enflasyona göre değil iktidarın işine gelen enflasyona göre artış yapılacak demektir. TÜİK Haziran ayına göre enflasyon oranı olarak ne açıklayacaksa verilecek artış buna göre yapılacak. ENAG’ın yıllık enflasyonu yüzde 122 olarak açıkladığı düşünülürse iktidarın yapacağı maaş artışı gerçek enflasyonun çok altında kalacak. İktidarın Türkiye’yi sürüklediği ağır ekonomik krizin göstergeleri 22 yıl öncesinin göstergeleriyle karşılaştırıldığında zaten açığa çıkıyor. Emekli Amiral Türker Ertürk’ün internet sitesinde yayımladığı gibi göstergeler karşılaştırıldığında ortaya çıkan tablo şöyle: Bülent Ecevit’in başbakan olduğu 2002 yılında dış borç 130 milyar dolar. Benzinin litresi 1,48 lira. 1 dolar 1,50 lira. 1 euro 1,66 lira. 1 sterlin 2,18 lira. Gram altın 17,03 lira. Çeyrek altın 32 lira. Cumhurbaşkanı Erdoğan’ın 22 yıldır yönettiği Türkiye’de 2024 yılında dış borç 677 milyar dolar. Benzinin litre fiyatı 42, 40 lira. 1 dolar 32,74 lira. 1 euro 35,10 lira. 1 sterlin 41, 39 lira. Gram altın 2 bin 450 lira. Çeyrek altın 4 bin 73 lira. Türkiye ekonomisinin 22 yılda nereden nereye geldiğini bu tablo gösteriyor. Ayrıca iktidarın Merkez Bankası rezervlerini satarak kuru baskıladığı da biliniyor. Bu baskılama kaldırılırsa döviz kurunu tutmak mümkün olmayacak. Türk Lirası bugünden çok daha fazla değer yitirecek. Enflasyonun maliyet ve yüksek kârlardan kaynakladığını kabul etmeyen iktidar asgari ücreti sabitleyip diğer ücretleri enflasyonun çok altında artırarak krizin tüm faturasını yine gariban halka kesecek. Bu nedenle CHP “geçinemiyoruz” mitinginde olduğu gibi geçim sıkıntısının Türkiye’nin temel sorunu olduğunu hiç unutturmamalı, iktidarı bu konuda sıkıştırmaya devam etmelidir.",https://halktv.com.tr/makale/turkiyenin-gercek-gundemi-gecim-derdi-848085
Fikret Bila,Türkiye’nin Çıkış Yolu,08 Mayıs 2024 Çarşamba 05:00,"Türkiye Cumhuriyeti, 100 yaşını kutlarken kazanımlarını hızla kaybediyor. Ağır bir ekonomik krizin yanı sıra demokrasi, laiklik, insan hakları, hukukun üstünlüğü gibi cumhuriyetin temel niteliklerinden uzaklaşarak az gelişmiş ülkeler ligine doğru hızla ilerliyor. Türkiye’nin böyle bir sürece girmesin nedeni AK Parti iktidarının, özellikle 2007 yılından sonra cumhuriyetin kazanımlarını rafa kaldırıp dini değerlere dayalı bir yapı kurmaya yönelmesidir. Eğitim sistemini bilime değil inanca dayalı hale getiren, kamu kurumlarında liyakat yerine sadakati esas alarak dinci bir kadrolaşmaya giden, tarikatlar, cemaatler eliyle devlet yönetmeye kalkan iktidar Türkiye’yi Avrupa Birliği (AB) değerlerinden ve tam üyelik hedefinden hızla uzaklaştırıyor. Türkiye’nin nasıl bir ülkeye dönüştüğünü, Dr. Mahfi Eğilmez, Yeni Ekonomi kitabında şöyle özetliyor: “Türkiye Cumhuriyeti yüzüncü yılını tamamlayıp ikinci yüzyıla geçerken elde; çürümüşlük, görgüsüzlük, ahlaksızlık, liyakate değil sadakate göre yürütülen berbat bir atama sistemi, adam kayırma, sefalette büyük artış, kara para aklama, dolandırıcılık, mafya ve terörün zirve yaptığı bir yapı var. Bu yapı, toplumu eğitimden spora, adaletten maliyeye, istatistik toplamadan basına, televizyonlardan sendikalara kadar her yanı sarmış durumda. Her alanda mantar gibi türeyen tarikatlar ve benzeri oluşumlar, bilime dayalı yaklaşımlar yerine inanca dayalı yaklaşımları dayatıyor.” (s.160) Eğilmez, toplumun önemli bir bölümünün yapılan binalara, yollara, köprülere, otomobillere, insansız hava araçlarına bakarak Türkiye’nin geliştiğini düşündüğünü ancak bunun yanıltıcı olduğunu da şöyle ifade ediyor: “Oysa gelişme yalnız yatırımlarla değil daha iyi bir demokrasiyle, insan haklarına ve hukuka daha fazla saygıyla, inanca göre değil bilime göre verilen eğitimle orta sınıfı güçlendirerek olur.” Eğilmez’in saptamaları Türkiye’nin gerçek görünümünü ve temel sorunlarını çok iyi ortaya koyuyor. Türkiye; uyuşturucu baronlarının, mafya liderlerinin cirit attığı, İstanbul’da çatıştığı, bu camiaya mensup bazılarının taşınmaz satın alarak Türk vatandaşı olduğu bir ülkeye dönüştü. “Sığınmacı” adı altında milyonlarca Suriyeli, Afgan, Afrikalının doldurulduğu, bazı yerleşim birimlerinde demografik yapının bozulduğu, Türklerin azınlığa düştüğü bir süreç yaşanıyor. Bu süreç ileriki yıllarda çok daha ağır sorunlara yol açacaktır. Her şeye rağmen Türkiye’nin bu karanlık tablodan bir çıkış yolu bulacak birikimi var. Eğilmez’in şu saptaması çıkış yolunu da gösteriyor: “Türk toplumunun tümüyle bu düzene teslim olmamasının tek nedeni Atatürk devrimlerinin hâlâ ayakta duran insanlara yol göstermeye devam etmesidir.” Türkiye’nin bu karanlık tablodan çıkışı ancak yeniden Atatürk’ün aydınlattığı yola girmesiyle mümkün olabilir. Bu konuda topluma öncülük etmesi gereken kurucu parti olan CHP’dir. Atatürk, çağdaş Türkiye cumhuriyetini CHP eliyle kurmuştur. İlke ve devrimlerini CHP eliyle hayata geçirmiş, ülkenin en ücra köşelerine kadar taşımıştır. CHP’nin onlarca yıl sonra yerel seçimlerden birinci parti olarak çıkması bu gidişi durdurmak ve geri çevirmek için önemli bir umut yaratmış durumdadır. CHP bu bilinç ve sorumlulukla hareket ederek, Atatürk ilke ve devrimlerine, başta demokrasi, laiklik ve bilime dayalı eğitime sahip çıkarak Türkiye’ye çıkış yolunu göstermelidir. Demokratik, laik, sosyal hukuk devletini yeniden inşa etmek birinci hedefi olmalıdır. CHP, toplumsal muhalefete de öncülük ederek, Türkiye’yi dini değerlerle yönetilen az gelişmiş ülkeler grubundan yeniden çağdaş ülkeler topluluğuna doğru yöneltmek için yoğun çaba harcamalıdır.",https://halktv.com.tr/makale/turkiyenin-cikis-yolu-831493
Fikret Bila,Türkiye'yi Değiştirecek İki Sorun,03 Haziran 2024 Pazartesi 05:00,"İktidarın isteyerek yarattığı iki sorun Türkiye’yi olumsuz yönde değiştirecek öneme sahip. Milli Eğitim Bakanı Yusuf Tekin’in yürürlüğe soktuğu yeni eğitim müfredatı ve sığınmacı-göçmen sorunu. İki sorun da iktidar eliyle bilinçli olarak yaratıldı. İktidarın “Türkiye Yüzyılı Maarif Modeli” diye sunduğu yeni müfredat Türkiye’nin laik ve bilimsel temelli eğitimini, din ağırlık bir eğitim sistemine dönüştürüyor. Atatürk ve laiklik başta olmak üzere cumhuriyetin devrimleri ve değerleri eğitim sisteminin dışına çıkarılırken, tarikat ve cemaatlerin istediği gibi din ağırlıklı bir eğitim modeli kuruluyor. Eğitimde dinselleştirme bütün hızıyla sürüyor. İktidar, eğitimi değiştirerek dindar ve kindar bir nesil yetiştirmenin peşinde. Bu süreç kuşkusuz Türkiye’nin toplum yapısını değiştirerek çağdaş ülkeler topluluğundan daha fazla koparacaktır. Bu konuda ilk uyarı ANKA’ya değerlendirme yapan Eğitim-Sen’in Kurucu Genel Başkanı ve CHP eski Milletvekili Yıldırım Kaya’dan gelmişti. Kaya, yeni müfredatın, AKP ideolojisine uygun insan tipi yetiştirme aşamalarından biri olduğunu vurgulamış ve şu değerlendirmeyi yapmıştı: “Yeni müfredat eğitim devrimlerini tümden yok etmeye yönelik hazırlanmış bir müfredattır. Anlaşılan o ki cemaat ve tarikatların görüş ve önerileri doğrultusunda hazırlanmıştır.… Bilimden kopuk; matematiği, fiziği, kimyayı, biyolojiyi, felsefeyi dışlayan, ağırlıklı olarak ‘dini’ referans alan bir eğitim sistemi Türkiye Cumhuriyeti’nin geleceğini karartır.” Yıldırım Kaya, “Cumhuriyet alerjisi olanlar, Türkiye Cumhuriyeti’nin ikinci yüzyılında hazırladıkları müfredatta Cumhuriyet demekten yine imtina etmiştir” vurgusu da yapmıştı. Kaya’nın dikkati çektiği gibi Milli Eğitim Bakanlığı okullarında laiklik ilkesiyle bağdaşmayan uygulamalar hızla yaygınlaşmaya başladı. Bu eğitim sistemi Türkiye’nin, laik, demokratik, hukuk devleti niteliklerini fiilen rafa kaldıracaktır. Türkiye’yi değiştirecek ikinci önemli sorun sığınmacı-göçmen sorunudur. İktidar Türkiye’yi bilinçli şekilde bir sığınmacı deposuna çevirdi. Dünyada en çok sığınmacı-göçmen kabul eden ülke Türkiye. Türkiye yolgeçen hanı gibi. İktidar ülkeyi Suriyeli, Afgan, Afrikalı göçmenlerle doldurdu. Sayılarının 13 milyon olduğu tahmin ediliyor. Bu politika Türkiye’nin nüfus yapısını değiştirecektir. Türkiye’de, Avrupa’da birçok ülkenin nüfusundan fazla sığınmacı-göçmen var. İktidar getirdiği bu göçmenlere hızla vatandaşlık veriyor, oy kullandırıyor. Kendi vatandaşına sağlamadığı olanakları sığınmacı-göçmenlere sağlıyor. Sığınmacı-göçmenlerin nüfus artış oranı yüzde 5,3 düzeyinde. Türkiye’nin yüzde 1,5. Bu süreç, ileriki yıllarda birçok yerleşim biriminde demografik yapıyı değiştirecek. İktidarın Türkiye’ye getirdiği sığınmacı-göçmenlerin büyük çoğunluğu siyasal İslamcı. Demografik yapının bu şekilde bozulması laik yaşam tarzına tehdit oluşturacak ve toplumsal yapı da bozulacaktır. Başta CHP olmak üzere laik, demokratik, hukukun üstünlüğüne dayalı, anayasal sistemle sorunu olmayan partilerin öncelikle bu iki konuyu gündemden düşürmemesi gerekir.",https://halktv.com.tr/makale/turkiyeyi-degistirecek-iki-sorun-839768
Fikret Bila,Siyasi Tasfiye,20 Mayıs 2024 Pazartesi 05:00,"İktidar yargı eliyle asker, sivil bürokraside ve siyasette kadro tasfiyesini temel politika haline getirdi. Bu tasfiye politikası iktidarın atadığı, FETÖ’cü oldukları sonradan anlaşılan savcılar ve yargıçlar eliyle açılan davalarla başladı. Türk Silahlı Kuvvetleri’ndeki (TSK) tasfiye süreci 2007 yılında açılan Ergenekon davasıyla başladı. Balyoz ve Askeri Casusluk davalarıyla devam etti. Bu davalar sonucunda iktidarın çalışmak istemediği komutanlar tasfiye edildi. Yerlerine yine FETÖ’cü oldukları 15 Temmuz 2016’daki darbe girişimiyle ortaya çıkan komutanlar atandı. TSK’nın 26. Genelkurmay Başkanı İlker Başbuğ da iki yıla yakın cezaevinde tutuldu. Çok sayıda general ve amiral de cezaevine konuldu. Görevlerinden ve meslekten ayrılmak zorunda bırakıldı. Ta ki 15 Temmuz darbe girişimine kadar. Bu girişimden sonra cezaevinde tutulan komutanların suçsuzluğu kabul edildi ve serbest bırakıldılar. Ancak TSK’dan, mesleklerinden tasfiye edilmiş de oldular. Aynı süreç emniyette ve yargıda da yaşandı. Tarikatlara, cemaatlere yakın oldukları için göreve getirilen asker, sivil kadrolar 15 Temmuz’dan sonra ya yurtdışına kaçtılar ya da cezaevine girdiler. Ancak yerlerine yapılan atamalar yine iktidara, cemaatlere, tarikatlara yakın isimler oldu. Yine siyasi davalarda yargı iktidarın beklentilerine uygun kararlar almaya devam etti. Tasfiye süreci son dönemde siyasette devam ediyor. Gezi davasıyla, muhalif birçok isim hakkında mahkûmiyet kararları verildi. Anayasa Mahkemesi ve AİHM kararları uygulanmadı. Siyasette kadro tasfiyesinin bir diğer örneğini Kobani davası oluşturuyor. Mahkeme Kobani davası sanıklarından, başta eski HDP eş başkanları Selahattin Demirtaş ve Figen Yüksekdağ olmak üzere birçok isme çok ağır cezalar verdi. Aynı mahkemenin, 6-8 Ekim 2014 olaylarında, Türkiye’nin vicdanını sızlatan Yasin Börü ve 6 kişinin öldürülmesi suçlamasından Demirtaş ve arkadaşları hakkında beraat kararı vermesi dikkat çekiciydi. Bu beraat kararına karşın 42 yıl, 32 yıl, 23 yıl gibi ağır hapis cezalarının verilmesi hukukçular ve siyasiler arasında tartışmalara neden oldu. Eğer temyiz aşamasında bu cezalar Yargıtay tarafından da onanırsa ceza alan isimler bir daha siyaset yapamayacak, tasfiye edilmiş olacaklar. İktidarın çözüm süreci döneminde muhatap aldığı ve süreci birlikte yürüttüğü eski HDP’nin önde gelen isimleri siyaset dışına itilmiş olacak. Ayrıca Anayasa Mahkemesi’nin önünde bekleyen HDP’nin kapatılması davası da var. Bazı hukukçular Kobani davasıyla ilgili mahkeme kararlarının kapatma davasını da etkileyebileceği görüşünü dile getiriyorlar. Demirtaş ve arkadaşları hakkında verilen mahkûmiyet kararlarının HDP’nin kapatılması davasında kanıt olarak görülebileceği dillendiriliyor. HDP’nin kapatılması halinde ise Kobani davası sanığı olmayan eski HDP ve bugün DEM Parti yönetiminde olan başka isimlere de siyaset yasağı gelebileceği görüşü hakim. Süreç böyle gelişirse iktidar HDP ve DEM Parti’nin önde gelen birçok ismini siyasetten tasfiye etmiş olacak. Sözünü ettiğimiz siyasi davalar eliyle yapılan ve yapılacak olan tasfiye iktidarın 31 Mart 2024 yerel seçiminden sonra dillendirdiği yumuşama, normalleşme söylemiyle uyuşmayan bir tablo yaratıyor. Türkiye’de siyasetin normalleşmesi için öncelikle yargının tarafsızlığının ve bağımsızlığının tam olarak sağlanması gerekiyor. Yargının siyasallaşması sorununu başta CHP olmak üzere muhalefet partileri gündemden düşürmemeli.",https://halktv.com.tr/makale/siyasi-tasfiye-835422
Fikret Bila,Vakit Geç Olmadan!,03 Temmuz 2024 Çarşamba 05:00,"İktidar Kayseri’de yaşanan olaylar üzerinde düşünmeli. Bir Suriyeli’nin akrabası olduğu belirtilen küçük yaştaki çocuğa tecavüz ettiği haberleri Kayseri halkında infiale yol açtı. Suriyelilere ait işyerleri ve araçlar yakıldı. “Mülteci istemiyoruz” sloganları atıldı. Ertesi gün Adana’da, Gaziantep’te, Antalya’da, Konya’da da vatandaşlar ellerinde Türk bayraklarıyla “Ne Mutlu Türküm Diyene” sloganı atarak Suriyelilerin yaşadığı mahallelere doğru yürüyüşe geçtiler. Cumhurbaşkanı Tayyip Erdoğan’ın, Suriye iç savaşı başladıktan sonra “Katil Esad” dediği Devlet Başkanı Beşar Esad’la görüşebileceği yönünde mesajlar vermesinden sonra da olaylar çıktı. Sınırın Suriye tarafında Türkiye’nin kontrol ettiği bölgede Özgür Suriye Ordusu’na (ÖSO) mensup gruplar Türk TIR’larına saldırdılar. Türk bayraklarını indirdiler ve yaktılar. Kayseri’de ve diğer illerde yaşanan olaylar Suriyeli sığınmacılar konusunda halkta biriken tepkinin dışa vurumuydu. Öncelikle tepki gösteren vatandaşlara yapılması gereken telkin sağduyulu davranmalarıdır. Bu tür olaylarda kışkırtıcıların tuzağına düşmemek gerekir. Linç girişiminde bulunmak ağır bir suçtur. Yakmak, yıkmak, şiddet kullanmak çözüm değildir. Vatandaş suç işleyen sığınmacılar sorununun çözümünü güvenlik güçlerine ve yargıya bırakmalı, tahriklere kapılmamalıdır. İktidarın ülkeye milyonlarca Suriyeli sığınmacı doldurmasının yanlış bir politika olduğunu ve bunun ileride çok önemli toplumsal ve kültürel çatışmalara yol açabileceği çok kez yazıldı, söylendi. İktidar, muhalefetin, gazetecilerin, yazarların, bilim insanlarının bu yöndeki uyarılarını dikkate almadı. Çoğunluğu şerait yanlısı, laiklik karşıtı, radikal İslamcı, eli silahlı Suriyeliler Türkiye’ye alındı ve yerleştirildi. İllerde, sınıra yakın büyük ilçelerde gettolar oluştu. Türkiye’de, resmi kaynaklara göre 4,5 milyon, diğer kaynaklara göre 10 milyonun üzerinde, büyük çoğunluğu Suriyeli sığınmacı var. 10 milyondan fazla sığınmacı sayısı Türkiye nüfusunun yüzde 8.5’ine tekabül ediyor. Bu çok yüksek bir oran. Türkiye bu oranda sığınmacıyı kabul edecek ekonomik, siyasi ve kültürel yapıya sahip değil. Bu sayıda Suriyeli sığınmacının Türkiye’nin özellikle sınıra yakın yerleşim yerlerinde demografik yapıyı bozacakları çok açık. Bilim insanlarının da açıkladığı gibi Suriyelilerin doğum oranı 5,3 iken Türklerde bu oran 1,5 düzeyinde. Bu gerçek dikkate alındığında 10 yıl, 20 yıl sonra birçok yerleşim yerinde Suriyeli nüfus, Türk nüfusundan fazla olacak. Böyle bir gelişmenin toplumsal, siyasal ve etnik gerginliklere yol açmaması mümkün değil. Bugün yaşadığımız sorun iktidarın yanlış dış politikasının bir sonucu. Dış politikadaki yanlış, iktidarın, Atatürk’ün “Yurtta barış, dünyada barış” ilkesini esas alan Türk dış politikasını pasif bularak değiştirmesidir. Atatürk’ün “Arapların iç çatışmalarına taraf olmayın” vasiyetini hiçe sayarak Suriye’de iç savaşın fiilen tarafı olmasıdır. Meşru Suriye yönetimiyle temas kurmak yerine, ÖSO’yu desteklemek, eğitmek, donatmaktır. ÖSO’ya Kuva-ı Milliye’ye payesi vermektir. ÖSO’yu Esad rejimini yıkıp yerine İslamcı bir rejim kurması için desteklemektir. Kayseri ve diğer illerde yaşanan olaylar iktidarın Suriye ve Suriyeli sığınmacı politikasının iflas ettiğini gösteriyor. İktidar, vakit geç olmadan, CHP’nin de önerdiği gibi, Esad yönetimiyle görüşerek sığınmacıların ülkelerine gönderilmelerini sağlamalıdır.",https://halktv.com.tr/makale/vakit-gec-olmadan-848552
Fikret Bila,Türkiye’ye Tehdit,31 Mayıs 2024 Cuma 05:00,"ABD, Suriye’yi bölme faaliyetlerini sürdürüyor. Suriye’nin kuzeyinde, koruma altına aldığı PKK-PYD terör örgütüne bir devletçik kurdurdu. Irak gibi Suriye’de de bir “Kuzey Suriye” yönetimi oluşturuyor. PYD, 11 Haziran’da bölgede seçim yapılacağını duyurdu. Böylece ABD, kurdurduğu devletçiliğe meşruiyet kazandırmak istiyor. Emekli Tuğgeneral Dr. Naim Babüroğlu bu gelişmeye dikkati çekerken Yeniçağ’daki “Türkiye’nin Tehlikeli Yolculuğu” başlıklı yazısında şu değerlendirmeyi yaptı: “Suriye'de PKK/PYD terör örgütü, ABD'nin isteği ve desteğiyle, 11 Haziran 2024'te işgal ettiği bölgede sözde yerel seçim yapmayı planlıyor. PKK’nın meşruluğunun bu seçimle kazanılması hedefleniyor. ABD, böylece Türkiye'yi bölecek, Yüzyılın Projesi’nde önemli bir adımı daha atmış olacak.” Türkiye PYD’nin seçim kararına çok sert tepki gösterdi. Milli Güvenlik Kurulu (MGK) bildirisinde Suriye’nin bölünmesine izin verilmeyeceği, askeri güç kullanma imasını da içeren ifadelerle vurgulandı. Suriye’nin bölünmesi ve kuzeyinde bir PKK devletçiği kurulması ABD’nin Büyük Ortadoğu Projesi’ne (BOP) ve terör örgütü PKK’nın “Büyük Kürdistan Devleti” projesine uygun ilerliyor. ABD, BOP projesiyle 22 devletin bölüneceğini, sınırlarının değişeceğini açıklamıştı. Suriye’de bu projeyi uyguluyor. PKK terör örgütü de Irak, İran, Suriye ve Türkiye’den koparılacak parçaları birleştirip “Büyük Kürdistan Devleti” hedefine doğru yol alıyor. Babüroğlu’nun sık sık dikkati çektiği gibi Türkiye, Suriye’nin parçalanmasını hedefleyen ABD ile işbirliği yaptı. Suriyeli muhalifleri destekledi. Böylece, ABD’nin hedefinin Suriye ayağı da tamamlanmış oldu. Babüroğlu, Suriye’den sonra ABD’nin hedefinde İran ve Türkiye’ye olduğunu da sık sık anımsatıyor. Türkiye, yanı başındaki bu tehlikeyi görmediği gibi Suriye’nin parçalanması için başlatılan iç savaşa dolaylı olarak katkı verdi. Esat rejimine karşı savaşan radikal İslamcı grupları destekledi. Esat yönetimi yerine Müslüman Kardeşler’in iktidarı alması için çaba gösterdi. Ancak amacına ulaşamadı. Esat, büyük hasar alsa da ayakta kaldı. İktidar, desteklediği ancak savaşı kaybeden radikal İslamcı Suriyelileri Türkiye’ye soktu. Sayıları milyonlarla ifade edilen Suriyeliler kimlerdir, ne iş yaparlar bunu bilen de yok. Bir yandan Esat karşıtlarını desteklemek, bir yandan Türkiye’yi Araplaştırmak politikası izliyor. Bu politika, Türkiye’nin demografik yapısı, ulusal birliği ve toprak bütünlüğü için çok önemli riskler barındırıyor. İktidar Suriye’nin bölünmesinin ve kuzeyinde bir PKK-PYD devleti kurulmasının Türkiye için oluşturduğu riskin yeni farkına varmış gibi görünüyor. Oysa bu tehdidin oluşmasında, iktidarın izlediği yanlış Suriye politikasının da büyük katkısı var. Türkiye bu yanlış politikadan bir an önce vazgeçmelidir. Esat’ın devrilmesi yerine Müslüman Kardeşler’in iktidara gelmesi için izlenen politika Suriye’nin fiilen bölünmesi ve kuzeyinde Türkiye’ye tehdit oluşturan bir yapının kurulmasıyla sonuçlandı. Bu tehdide karşı Türkiye’nin Şam yönetimiyle ilişkilerini normalleştirmesi ve Suriye’nin bölünme sürecinin durdurulması için işbirliği yapması gerekir. Rafa kaldırılan Adana Mutabakatı’nın güncellenerek güçlendirilmesi, terörle mücadelede uygulamaya konulması Türkiye’nin ulusal çıkarlarının bir gereğidir. Bu politika değişikliği zaman yitirmeden uygulamaya konulmalıdır.",https://halktv.com.tr/makale/turkiyeye-tehdit-838845
Fikret Bila,"İktidar Fakiri Daha Fakir, Zengini Daha Zengin Yapacak!",10 Mayıs 2024 Cuma 05:00,"Merkez Bankası Başkanı Fatih Karahan yılın ikinci enflasyon raporunu açıkladı. Karahan, yıl sonu enflasyon beklentisini yüzde 36’dan yüzde 38’e yükseltti. Bir önceki Merkez Bankası yönetimi 2024 yıl sonu enflasyon beklentisini yüzde 8,8 olarak belirlemişti. İki beklenti arasında uzaktan yakından bir alaka yok. Merkez Bankası’nın enflasyon tahminleri uzun yıllardır gerçekten çok kopuktu. Hemen her yıl yıllık enflasyon hedefi olarak yüzde 5 belirlenirdi. Yeni yönetim ise 2024 yılı beklentisini önce yüzde 33, sonra yüzde 36 ve dün de yüzde 38’e çıkardı. Tabii bu tahminler TÜİK’in enflasyon hesaplamalarına göre yapılıyor. Ancak TÜİK’in enflasyon hesabı için kullandığı ürün ve hizmet sepetinde hangi ürünlerin ve hizmetlerin yer aldığı açıklanmıyor. Bu durum, hem TÜİK rakamları hem de Merkez Bankası tahminleri konusunda güvensizlik yaratıyor. Ayrıca Merkez Bankası’nın yaptığı tahminleri tutturamamış olması bu güvensizliği artırıyor. Merkez Bankası 2023 yıl sonu enflasyon beklentisini yüzde 22,3 olarak belirlemişti ancak yüzde 64,77 olarak gerçekleşti. 2024 yılı için Karahan’ın açıkladığı yüzde 38’lik enflasyon tahmininin tutması da çok zor görünüyor. Yıllık enflasyon şu an yüzde 69,8 düzeyinde. Karahan, Mayıs ayı için enflasyonun rekor kıracağını yüzde 70-75’e ulaşacağını ifade etti. Yılın ikinci yarısında baz etkisiyle enflasyon oranındaki yükseliş düşük çıkabilir. Ancak baz etkisine karşın yıllık yüzde 38 beklentisini yakalamak çok kolay değil. Tabii bütün bunlar TÜİK’in rakamlarına göre. ENAG’ın rakamlarına göre ise enflasyon yüzde 120’nin üzerinde. Karahan’ın açıklamalarında dikkati çeken bir ifade de “iç talebin zayıflayacağını düşünüyoruz” İfadesi. Yılın ikinci yarısında iç talep zayıflayacak ve bu da enflasyonun aşağı çekilmesini sağlayacak. İç talebin zayıflatılması yoluyla enflasyonun düşürülmesinin halk için, özellikle dar ve sabit gelirliler için anlamı daha da fakirleşmedir. İç talep, fiyatlar artarken ücretlerin sabit kalması veya enflasyon oranının altında artırılması anlamı taşır. Ücretlerin sabit kalması veya çok az artması eskiden satın aldığınız mal ve hizmetleri satın almaktan vazgeçmemizi gerektirir. Bu da iç talebi zayıflatır ve fiyatlardaki artış hızı talep düştüğü için yavaşlar. Dar ve sabit gelirlerinin yaşam düzeyi düşer. Bu kesim yoksullaşırken, yoksul kesim açlığa doğru itilir. İktidarın enflasyonla mücadele için uygulayacağı yöntem bu. Her zaman yaptığı gibi. Ücretleri enflasyonun çok altında belirleyerek talebi, dolayısıyla yaşam standartını düşürerek faturayı halka çıkarmak. Bu, IMF’nin uyguladığı, klasik enflasyonla mücadele yöntemidir. Merkez Bankası Başkanı Karahan’ın yaptığı açıklamaların özeti, iktidarın adı konmamış bir IMF programını uygulayıp, fakiri daha fakir, zengini daha zengin yapacağıdır. İşçiler, işçi emeklileri, memurlar, memur emeklileri, en düşük düzeyde maaş alan emekliler, dul ve yetim aylığıyla geçinenleri daha zor bir hayat bekliyor. İktidar enflasyonu dizginlemek için gözünü halkın cebine dikmiş durumda.",https://halktv.com.tr/makale/fakirlesme-mesaji-832156
Fikret Bila,Enflasyon Aldatmacası,05 Temmuz 2024 Cuma 05:00,"İktidarın açıkladığı enflasyon rakamlarıyla halkın yaşadığı enflasyonun uzaktan yakından alakası yok. İktidar gerçek enflasyonu açıklamıyor. Enflasyonu düşük açıklıyor. Çalışanların ve emeklilerin maaşını da açıkladığı bu gerçek dışı enflasyon oranını esas alarak artırıyor. Türkiye İstatistik Kurumu’na (TÜİK) göre yıllık enflasyon yüzde 71,6 oranında. ENAG’a göre ise yıllık enflasyon yüzde 113 düzeyinde. İktidar 6 aylık enflasyonu yüzde 24,7 olarak açıkladı. Emekli maaşlarına bu oranda zam yapılacak. En düşük emekli maaşı 10 bin lira, asgari ücret de 17 bin 2 lira olarak kalacak. Bu durumda kök maaşı 10 bin liranın altında olan emekliler yine 10 bin lira almaya devam edecekler. Kök maaşları yüzde 24,7 artırıldığında 10 bin lirayı bulmayan emeklilerin maaşı 10 bin lirada kalacak. Bu durumdaki emeklilerin sayısının 4 milyona yakın olduğu açıklandı. Bu rakamın biraz üzerinde emekli maaşı alanların maaşı da çok az artmış olacak. İktidar, bu politikasıyla göz göre göre emekçilerin ve emeklilerin çoğunluğunun enflasyon altında ezilmelerine neden oluyor. Bunu ekonomik krizden kurtulmanın yolu olarak görüyor. Asgari ücret alanlarla kök maaşı 10 bin liranın altında alanların maaşında bir artış yapılmıyor ama fiyatlardaki artış sürüyor. Akaryakıt, alkol ve tütün ürünlerine yüzde 19.49 oranında ÖTV artışı yapıldı. Vergi artışı nedeniyle benzinin fiyatı 2.21 lira, motorin fiyatı 2.07 lira artacak. Akaryakıttaki bu artışlar girdi ve nakliye maliyetlerini de artıracağı için bütün ürünlerin fiyatı da yükselecek. İktidar kısa süre önce elektriğe yüzde 38 zam yapmıştı. Kirada yüzde 25 sınırı kaldırıldı. Doğalgaz desteği de uzatılmadı. İktidar enflasyon düşük gösterilsin diye elektriğe yaptığı zammı, enflasyon rakamının açıklanmasının sonrasına bırakmıştı. Memur ve memur emeklisine gelince. Memur-Sen’in açıkladığı veriler şöyle: Memur ile memur emeklisi için enflasyon farkı yüzde 8.46 oldu. Bu yılın ikinci yarısında memur ile memur emeklisine yüzde 10 oranında toplu sözleşme zammı da verilecek. Toplu sözleşme ve enflasyon farkı ile birlikte memur ile memur emeklisinin maaş ve aylıklarında toplam yüzde 19.31 oranında artış olacak. Görüldüğü gibi memur ve memur emeklisinin maaşına yapılacak zam da gerçek enflasyonun çok altında. TÜİK’in açıkladığı enflasyon oranına göre emekçi ve emeklilerin maaşlarına yapılacak zammın çok düşük kaldığı ve 4 milyon emeklinin maaşlarında artış olmayacağı, asgari ücretin yükseltilmeyeceği anlaşılınca, DİSK, TÜRK-İŞ ve HAK-İŞ başkanları basına kapalı olarak bir toplantı yaptılar. Üç konfederasyonun yakında ortak bir açıklama yapacakları bilgisi de kamuoyuna duyuruldu. Konfederasyonların yapacağı açıklamanın iktidarın tutumunu değiştirmeyeceği açık. CHP’nin ve işçi sendikalarının daha etkili muhalefet yapmaları gerekir.",https://halktv.com.tr/makale/enflasyon-aldatmacasi-849286
Fikret Bila,Emekliler Sokağa İndi,27 Mayıs 2024 Pazartesi 07:08,"Emekliler haklarını aramak için dün 81 ilde sokağa indiler. Ankara Tandoğan meydanında da CHP’nin Büyük Emeklilik Mitingi yapıldı. CHP’nin emeklilerin sorunlarına karşı kulağını tıkayan iktidar karşısında emekli mitingi düzenlemesi ve konuyu gündemde tutması bütün kamuoyunda destek gördü. Emekli maaşının hesaplanmasında uygulanan maaş bağlama oranını neredeyse yarı yarıya düşüren AK Parti iktidarı, Türkiye’yi sağlanan sosyal haklar konusunda da Avrupa sonuncusu yapmış durumda. Uluslararası Çalışma Örgütü’ne (ILO) göre Türkiye, sosyal koruma ve harcamaların milli gelire oranı sıralamasında Avrupa’da sonuncu. Sosyal harcamalar, başta yaşlılık olmak üzere; sağlık hizmetleri ve gelir güvencesine erişim, işsizlik, hastalık, maluliyet, işyerinde yaralanma, çocuklu aileler için doğum veya haneye temel geliri sağlayan kişinin kaybedilmesi hallerini kapsıyor. TÜİK ise sosyal korumayı alanlarını şöyle sıralıyor: Hastalık, sağlık bakımı, engellilik, yaşlılık, dul ve yetimler, yardıma muhtaç aileler, çocuklar, işsizler ve konutu olmayan vatandaşlar. Türkiye’de emeklilerin nüfusa oranı artarken emeklilerin milli gelirden aldığı pay ise düşüyor. Avrupa Birliği İstatistik Ofisi’nin verilerine göre emekli maaşlarının gayrisafi yurt içi hasılaya (GSYH) oranında Türkiye, 36 Avrupa ülkesi içinde sondan ikinci sırada. Emekli/yaşlı ve dul/yetim maaşlarının GSYH’den aldığı pay Türkiye’de yüzde 6,1 olurken Avrupa Birliği (AB) ortalaması yüzde 13 oldu. AB İstatistik Ofisi’nin verilerine göre emekli/yaşlı ve dul/yetimin dahil olduğu emekli maaşlarında GSYH’den en çok pay alan ülke yüzde 17,2 ile İtalya. Ardından Yunanistan (yüzde 16,6) Avusturya (yüzde 15,4) ve Fransa (yüzde 14.4) geliyor. Emeklilerin GSYH’den en düşük pay aldığı ülke ise yüzde 4 ile İrlanda. Türkiye yüzde 6,1 ile sondan ikinci. Türkiye, 237 euro ortalama emekli maaşıyla Avrupa ülkeleri arasında sondan ikinci sıraya düşmüş durumda. Sonuncu sırada 224 euro ortalama emekli maaşıyla Bulgaristan bulunuyor. Türkiye’de özellikle kirada oturan emeklilerin geçirmesi mümkün değil. Özellikle asgari ücretten az emekli maaşı alanların çocuklarından, akrabalarından destek almadan yaşamlarını sürdürmeleri de mümkün değil. Emeklilerin büyük çoğunluğu fiyatlar düşer umuduyla pazar yerlerine akşam saatlerinde gitmeyi tercih ediyor. Yaşı ve sağlığı uygun olanlar ise iş arıyor. Ankara Tandoğan meydanında dün söz alan emekli sendikalarının ve derneklerinin yöneticileri, yaşları ileri olmasına karşın 80 yaşındaki emeklilerin bile bekçilik yapmak üzere iş aradıklarını duyurdular. Kürsüye çıkan ve ev hanımı olduğunu söyleyen Aysel Teke babasından kalan 4 bin lira maaşla geçinmeye çalıştığını ancak geçinemediğini söyledi. Geçimini ancak çocuklarından, akrabalarından, komşularından gelen yardımlarla sağlayabildiği haykırdı. Emekli olmak bir haktır. Anayasasında “sosyal devlet” yazan bir ülkede emeklilerin geçim sıkıntısı çekmesi, geçinmek için yeniden çalışmak zorunda kalması kabul edilebilir bir durum değil. İşçilerin, memurların, küçük esnafın 40-45 hatta 50 yıl çalıştıktan sonra emekli ikramiyeleriyle bir ev alamamaları, emekli maaşlarıyla geçinememeleri, iş aramaları, çocuklarının, akrabalarının, komşularının eline bakmaları Türkiye için utanç verici bir durumdur. Bu durumdan kuşkusuz iktidar sorumludur. Türkiye’yi sosyal hizmetler alanında Avrupa sonuncusu kurumuna düşüren, yandaş şirketlerin vergi borçlarını silerken, dolaylı vergilerle dar ve sabit gelirli vatandaşını ezen iktidarın tercihi zenginden yanadır. Zengini daha zengin, fakiri daha fakir yapan ekonomi ve maliye politikasıyla bu iktidarın emekçi ve emeklilerin sorununu çözmesi mümkün değildir.",https://halktv.com.tr/makale/emekliler-sokaga-indi-837667
Fikret Bila,Emekli Mitingi,24 Mayıs 2024 Cuma 05:00,"CHP, İstanbul’da, öğretmenler için düzenlediği mitingden sonra yarın da Ankara’da emekliler ve emekçiler için miting düzenleyecek. Emekliler, emekçiler, atanmayan öğretmenler CHP’nin en çok sahip çıkması gereken kesimlerin başında geliyor. Emeklilerin maaşları enflasyon karşısında her yıl geriliyor. Türkiye, Avrupa ülkeleri arasında en düşük emekli maaşı veren ikinci ülke. En düşük emekli maaşı veren ülke ise Bulgaristan. Euro News’un haberine göre Almanya’da ortalama emekli maaşı Türkiye’nin 7 katı. Son on yılda Avrupa’da emekli maaşları artarken, Türkiye’de yüzde 34 geriledi. Lüksemburg’da emekli 2 bin 734 euro, Norveç’te 2 bin 448 euro, Avusturya’da bin 996 euro, Almanya’da bin 552, Türkiye’de ise 237 euro. Türkiye’de emekli maaşlarının giderek düşmesinin en önemli nedenlerinden biri de AK Parti iktidarının emekli maaşı bağlama oranını düşürmüş olması. Maaş bağlama oranının düşürülmesiyle en düşük emekli maaşı uzun süredir asgari ücretin altında. Yine Euro News’ta yer alan haberine göre 2003 yılında en düşük işçi emekli maaşının asgari ücrete oranı 1.47'ydi. İşçi emeklisi asgari ücretten yüzde 47 daha fazla maaş alıyordu. 2023 yılında ise bu oran 0.71’e geriledi. 2024 yılında 0.61’e düştü. En düşük işçi emeklisi maaşı asgari ücretten yüzde 39 daha düşük. Bu oran 2011 yılından bu yana her sene kademeli olarak düşüyor. En düşük memur emeklisi maaşı ise 2003 yılında asgari ücretin 1,87 katıydı. Bu oran ilk kez 2023 yılında 1’in altına düşerek 0.86 oldu. En düşük memur emeklisi maaşı ilk kez asgari ücretin altına indi. 2024 yılında ise bu oran 0.80’a geriledi. En düşük memur emeklisi maaşı asgari ücretten yüzde 20 daha düşük hale geldi. Şimdi ölçü alınan asgari ücrete bakalım. Asgari ücret 2024 yılı için 17 bin 2 lira olarak belirlendi. TÜRK-İŞ ise 2024 Nisan ayı için yaptığı hesaplamada dört kişilik ailenin açlık sınırını 17 bin 725 lira olarak belirledi. Asgari ücret açlık sınırının altında kaldı. TÜRK-İŞ’in dört kişilik aile için Nisan 2024’te belirlediği yoksulluk sınırı ise 57 bin 736 lira. En düşük emekli maaşı ise 10 bin lira. Dul ve yetimlerin aldıkları emekli maaşı ise 10 bin liranın da altında. Bu durumda, 10 bin lira maaş alan emeklinin ve 10 bin liranın altında dul ve yetim aylığı alanların geçinmeleri mümkün değil. En düşük emekli aylığı CHP’nin talep ettiği gibi asgari ücrete çıkarılsa bile bugünkü hayat pahalılığı karşısında 17 bin 2 lira ile de geçinmek mümkün değil. TÜRK-İŞ’in Ankara’da yaptığı araştırmaya göre et fiyatlarındaki artış devam ediyor. Et ürünlerinin fiyatları Nisan ayında artış gösterdi. Dana eti geçen aya göre 52 lira artış göstererek ortalama 523 liradan, kuzu eti ise ortalama 734 TL liradan satılıyor. Süt, yoğurt ve peynir fiyatlarında da artış sürüyor. Bu fiyatlar karşısında düşük emekli maaşı alanlarla dul ve yetim maaşı alanların sağlıklı beslenmeleri mümkün değil. Emeklilerin geçinebilmesi için öncelikle yapılması gerekin maaş bağlama oranlarının yeniden yükseltilmesidir. “Büyük Emekli Mitingi” düzenleyerek isabetli bir karar alan CHP’nin emeklilere bağlanan maaş oranının yükseltilmesinde ısrarlı girişimlerde bulunması gerekir. CHP, maaş bağlama oranının yeniden yükseltilmesini talep etmesinin yanında asgari ücretin yılda bir kez artırılması kararına da ısrarlı karşı çıkmalıdır. Emekli ve emekçi kesimin geçinebilecek bir ücrete ulaşmasının başka yolu yoktur.",https://halktv.com.tr/makale/emekli-mitingi-836832
Fikret Bila,Emekli Nasıl Geçinecek?,17 Temmuz 2024 Çarşamba 05:00,"Türkiye aylardır emekli maaşlarını konuşuyor. Cumhurbaşkanı Tayyip Erdoğan yaptığı ilk açıklamada asgari ücrete zam yapmayacaklarını, emekli maaşlarını artıracak para da kalmadığını söylemişti. Başta CHP olmak üzere muhalefet partileri ve sendikalar büyük tepki gösterdiler. CHP, asgari ücretin Temmuz ayında da artırılması, ayrıca en düşük emekli maaşının da asgari ücret düzeyine çıkarılması talebini sık sık dillendirdi. Kamuoyundan gelen baskı üzerine bazı iktidar sözcüleri en düşük emekli maaşının bir miktar artırılabileceğini, ancak asgari ücretin yükseltilemeyeceğini açıkladılar. Bu açıklamalar ve tepkiler haftalardır gündemde. Önce 10 bin lira olan en düşük emekli maaşının 11 bin 500 liraya, 12 bin liraya ve 12 bin 500 liraya çıkarılması seçeneklerinin masada bulunduğu açıklaması geldi. AK Parti Meclis Grup Başkanı Abdullah Güler en düşük emekli maaşına 2 bin lira zam yapılmasının kararlaştırıldığını açıkladı. Asgari ücrete zam yapılmayacağını tekrarladı. Bu açıklama üzerine yine CHP, muhalefet partileri ve sendikalar tepki gösterdiler. Üç büyük sendika konfederasyonu DİSK, TÜRK-İŞ ve HAK-İŞ başkanları bir araya geldiler. Bir hafta sonra ortak açıklama yaptılar. Talepleri kabul edilmezse ortak eylem de yapabileceklerinin sinyalini verdiler. Sonuçta son kararı Cumhurbaşkanı Erdoğan’ın vereceği belirtildi. Nihayet dün Güler, en düşük emekli maaşının 10 bin liradan 12 bin 500 liraya çıkarılmasını öngören yasa teklifinin Meclis’e verildiğini bir basın toplantısıyla duyurdu. Sanki 2 bin lira ile 2 bin 500 lira arasında çok büyük fark varmış gibi. Emekli 10 bin liraya geçinemez ama 12 bin 500 liraya geçinebilirmiş gibi. Tabii emekli 12 bin 500 liraya geçinemez. Bırakın en düşük emekli maaşıyla geçinmeyi asgari ücretle de geçinilmiyor. En düşük emekli maaşı asgari ücret kadar bile değil. Bu rakamlar düşük emekli maaşı alanları yoksulluğa hatta açlığa mahkûm etmektir. Bu maaşı alacak emeklilerin bugüne kadar olduğu gibi bundan sonra da varsa çocuklarından, akrabalarından, çevrelerinden yardım almadan bir ayı çıkarmaları mümkün değil. Özellikle kirada oturan emekliler açısından hiç mümkün değil. Asgari ücret bile açlık sınırının altındayken, 12 bin 500 lirayla insanların geçinmesini beklemek izah edilemez. Bu rakamlar açıkça iktidarın, yarattığı ekonomik krizin faturasını yine emekçi ve emeklilerin sırtına yüklediğinin kanıtıdır. Büyük kentlerde kiralar kenar mahallelerde bile 10 bin liradan başlıyor. TÜİK’in açıkladığı fiyatlarla market fiyatları birbirini tutmuyor. TÜİK’e göre dana etinin kilogramı 433 lira, koyun eti 518 lira, tavuk 101 lira, sucuk 468 lira, günlük süt 29,7 lira, yoğurt 39,5 lira, beyaz peynir 147,7 lira. Aylık 12 bin lira alan bir emekli TÜİK’in bu fiyatlarıyla bile geçinemez ki market fiyatları bu rakamlardan da yüksek. Marketlerde dana eti 615 lira, koyun eti 790 lira, tavuk 114 lira, sucuk bin 34 lira, günlük süt 56,8 lira, yoğurt 85,5 lira, beyaz peynir 341 lira. Asgari ücreti artırmayan ve en düşük emekli maaşını 12 bin 500 lira olarak belirleyen iktidar mensupları bu maaşlarla geçinmeye çalışsınlar bakalım geçinebiliyorlar mı?",https://halktv.com.tr/makale/emekli-nasil-gecinecek-852917
Fikret Bila,Yumuşamaya Ne Oldu?,17 Haziran 2024 Pazartesi 05:01,"CHP Lideri Özgür Özel’in Cumhurbaşkanı Tayyip Erdoğan’ı ziyaretiyle başlayan “normalleşme, yumuşama” sürecine MHP Lideri Devlet Bahçeli’nin gösterdiği sert tepki sonuç vermiş gibi görünüyor. Bahçeli, CHP’nin normalleşme, AK Parti’nin yumuşama dediği süreci, partisine karşı bir operasyon olarak gördükleri ve “MHP engel görünüyorsa” Cumhur İttifakı’ndan çekilebilecekleri mesajını vermişti. Bahçeli ayrıca, AK Parti ile CHP arasında kurulacak geniş bir ittifakın MHP’nin samimi dileği olduğunu da eklemişti. CHP lideri Özel ise Bahçeli’nin bu çıkışına, “Cumhur İttifakı’ndan memnun değilse, bizim ittifakımıza gelebilir, bizim ittifakımızın adı Türkiye İttifakı’dır” karşılığını vermişti. Özel’e yanıt ise Cumhurbaşkanı Erdoğan’dan geldi. Erdoğan, Özel’e şu yanıtı verdi: “Bizim iade-i ziyaretimizi demek ki hazmedemediler. Eğer bu iade-i ziyaretimizi CHP'nin başındaki arkadaş hazmedebilseydi bu tür bir açıklamayı yapmaya gerek duymazdı."" MHP Genel Başkanı Devlet Bahçeli'nin açıklamalarını yorumlayan Erdoğan, ""Konuyu bu şekilde kapatmış olması gayet isabetlidir"" ifadelerini de kullandı. Bu sözler Erdoğan’ın Bahçeli’nin restine karşı rest çekmeyi düşünmediğini gösteriyor. Erdoğan’ın CHP Lideri Özel’le ilgili söylemini değiştirdiği de anlaşılıyor. Yerel seçimden önce “Özgür efendi” diye hitap eden Erdoğan, yerel seçimden sonra CHP Lideri’ne “Özgür Bey, Sayın Özel” diye hitap etmeye başlamıştı. CHP Genel Merkezi’ne iade-i ziyarette bulunmuştu. Erdoğan’ın, Bahçeli’den gelen tepkiden sonra Özel için “CHP’nin başındaki arkadaş” ifadesini kullanması dikkati çekti. Erdoğan’ın CHP lideri Özel’le geliştirdiği diyalog, İYİ Parti eski Genel Başkanı Meral Akşener’i kabul etmesi “Cumhur İttifakı dağılıyor, Erdoğan MHP yerine yeni ortaklar arıyor” gibi değerlendirmelere neden olmuştu. Ancak Erdoğan’ın Bahçeli’yi destekleyen Özel’i eleştiren sözlerinden anlaşılıyor ki Cumhur İttifakı’nın dağılması söz konusu değil. Erdoğan, Bahçeli’yle yola devam etmeye kararlı. MHP’nin iktidardan ayrılmasını göze alması mümkün değil. Bu durumda Erdoğan’ın “yumuşama” dediği sürecin iktidarın tutumunda bir değişikliğe yol açmasını beklemek de gerçekçi değil. Özel’in de “normalleşme” dediği bu süreçte gölge bakanları bakanlara göndermesi, birlikte toplantılar düzenlemesinden önemli sonuçlar doğması da zayıf bir olasılık. Bayramdan sonra bu konuda beklenen ilk toplantı CHP’nin ekonomi kurmayları Prof. Dr. Yalçın Karatepe, Genel Sekreter Doç. Dr. Selin Sayek Böke ve Prof. Dr. Volkan Demir’in, Hazine ve Maliye Bakanı Mehmet Şimşek’e yapacakları ziyaret. Ekonomiyi 22 yıllık iktidarında ağır bir krize sürükleyen, enflasyona rekor kırdıran, işçiyi, memuru, emekliye geçinemez hale getiren AK Parti iktidarının, CHP heyetinin önereceği politikaları “yumuşama” adına hayata geçirmesini beklemek hayalcilik olur. Adı konmamış bir IMF programını uygulamaya hazırlanan iktidarın, tercihini CHP öneriyor diye sermayeden yana değil emekten yana değiştirip, krizin faturasını zenginleştirdiği kesimlere kesmesini beklemek de hiç gerçekçi olmaz. Anlaşılıyor ki iktidarın “yumuşama” sürecinden beklediği CHP’nin yumuşak muhalefet yapmasından başka bir şey değil. Nitekim Mehmet Şimşek’ten gelen ilk mesajlar krizin faturasının yine işçi, memur ve emekliye kesileceğini gösteriyor, Şimşek’in sık sık verginin tabana yayılacağından söz etmesi bu kesimin zaten ağır olan vergi yükünün daha da ağırlaşacağını gösteriyor. En düşük emekli maaşının asgari ücretin çok altında kalması, asgari ücrete yılda iki kez değil bir kez zam yapılacağının açıklanmış olması da aynı anlama geliyor. Bu da gösteriyor ki CHP’nin normalleşmeden anladığıyla, iktidarın yumuşamadan anladığı aynı şey değil. İktidarın bildiğini okumaya devam edeceği anlaşılıyor.",https://halktv.com.tr/makale/yumusamaya-ne-oldu-844002
Fikret Bila,Halkçı Modeller,08 Temmuz 2024 Pazartesi 05:00,"İktidarın yarattığı ekonomik krizin vatandaş üzerindeki yükünü azaltmanın yolu CHP’li belediyelerin uyguladıkları halkçı modelleri yaygınlaştırmaktır. İktidar krizden çıkabilmek için vatandaşın yükünü daha artırmaya, cebinden daha fazla para almaya hazırlanıyor, Geçim sorunu bir numaralı sorun. Eskiden orta sınıf geçimini sağlar, dışarıda ailece yemek yiyebilirdi. Bu artık büyük kentlerde mümkün değil. Fiyatlar fırlamış durumda. Marketten alışveriş yapmak lüks hale geldi. İktidar, yarattığı krizi aşmak için ücretleri enflasyonun çok altında artırmaya hazırlanıyor. Asgari ücret ve en düşük emekli aylığı ise sabit kalacak. Bu koşullarda CHP’li belediyelerin geliştirdiği halkçı uygulamalara daha fazla ihtiyaç olacak. Örneğin İstanbul Büyükşehir Belediye Başkanı Ekrem İmamoğlu’nun başlattığı “kent lokantalarının” sayısı artıyor. Kent lokantalarını diğer CHP’li belediyeler de hızla uygulamaya sokmalı. Keza Ankara Büyükşehir Belediye Başkanı Mansur Yavaş’ın başlattığı kent marketleri de yaygınlaştırılması gereken bir uygulama. Bu uygulamaların yanı sıra CHP lideri Özgür Özel, emekliler için “emekli halk kart” uygulamasının da başlatılacağını açıkladı. CHP Genel Başkan Yardımcısı ve Ankara Milletvekili Gamze Taşçıer, emekli halk kart uygulamasıyla ilgili olarak ANKA’ya şu bilgileri verdi: “Biz CHP’li belediyeler olarak Sayın Genel Başkanımızın talimatıyla da büyükşehirlerimizde ‘Emekli Kart’ uygulamasını hayata geçireceğiz. Kasaptan alışveriş yapabilecekler, nakdi destekler olacak. Doğalgaz ve suda indirimler olacak. Kendi oturdukları semtlerde esnaftan alışveriş yapmalarını sağlayacak, kolaylaştıracak önlemler olacak. Yani iktidarın o devasa bütçesine karşı belediyelerimiz kısıtlı bütçemize rağmen biz emeklimizin yanındayız diyecek.” Taşçıer, CHP’li belediyelerin sosyal belediyecilik uygulamalarına şu örnekleri de verdi: “Örneğin Ankara Büyükşehir Belediyesi’nde 10 bin liranın altında maaş alan emeklilerimize bin lira destek, aylık 400 lira et yardımı, doğalgaz yardımı gibi birçok yaşamlarını kolaylaştırmaya çalışan destekler yapıldı. Şimdi geldiğimiz noktada kazandığımız birçok belediyede örneğin Üsküdar Belediyesi emeklilere pazar desteğini seçilir seçilmez hayata geçirdi. Denizli Belediyesi emeklilere beş bin lira nakdi destek hayata geçirdi. Bursa Büyükşehir Belediyemiz Kurban Bayramı öncesi iki bin lira emeklilere para yatırdı.” Bu uygulamaların yaygınlaştırılması emekliler başta olmak üzere, işsizler, asgari ücretle çalışanlar için çok önemli bir destek oluşturuyor. CHP’li belediyelerin uyguladığı halkçı ekonomik politikaları, bu iktidarın uyguladığı neo-liberal ekonomi politikalarının alternatifidir. CHP, belediyelerinin uygulamalarından yolu çıkarak iktidara geldiğinde bütün Türkiye’de uygulayacağı kamucu ekonomi projelerini hazırlayıp halka açıklamalıdır. Türkiye’de, bu iktidarın yarattığı ekonomik ve sosyal çöküntüyü onarmanın tek yolu kamucu ekonomi politikaları uygulamaktır. CHP bu hazırlığı yapmalıdır. Belediyeler sadece ekmek ve gıda ürünlerinde değil özellikle vatandaşın bütçesinde önemli yer tutan elektrik, su, ulaşım hizmetlerini daha ucuza sunacak modeller geliştirmelidir. Hayat pahalılığıyla mücadele eden ailelere çocukların okul masraflarını düşürecek katkılar yapmalıdır. Yine sağlık hizmetlerinden daha kolay ve daha ucuz yararlanabilmeleri için de sağlık yardımı uygulamaları genişletilmelidir. CHP’li belediyeler halkçı ekonomi politikalarıyla iktidara alternatif olduklarını bütün alanlarda daha çok ortaya koymalıdır.",https://halktv.com.tr/makale/halkci-modeller-850218
Fikret Bila,MHP’nin Rahatsızlığı,14 Haziran 2024 Cuma 05:00,"MHP Lideri Devlet Bahçeli, yaptığı yazılı açıklamayla iki konudaki rahatsızlığını kamuoyuna yansıttı. Bu konularda biri, siyasi cinayete kurban giden eski Ülkü Ocakları Başkanı Sinan Ateş’in eşi Ayşe Ateş’in, olayın aydınlatılması ve suçluların cezalandırılması için liderlere yaptığı ziyaretler. Diğeri, Cumhurbaşkanı Tayyip Erdoğan’ın “yumuşama”, CHP Lideri Özgür Özel’in ise “normalleşme” dediği süreç. Sinan Ateş’in Ankara’nın göbeğinde öldürülmesinden sonra o zamanki CHP Lideri Kemal Kılıçdaroğlu, Ayşe Ateş ve ailesiyle ilgilenmiş, destek olmaya çalışmıştı. Aynı ilgiyi CHP’nin yine Lideri Özgür Özel’de sürdürdü. Ayşe Ateş’le görüştü. Bununla yetinmedi, Cumhurbaşkanı Erdoğan’a Ateş’le görüşmesi ricasında da bulundu. Cumhurbaşkanı Erdoğan da Ayşe Ateş ve iki kızıyla görüştü. Ayşe Ateş, Erdoğan’la görüşmesinden sonra diğer liderlerle de görüşmelerini sürdürdü. Saadet Partisi Lideri Temel Karamollaoğlu, Memleket Partisi Lideri Muharrem İnce’yi de ziyaret etti. Bahçeli, Ayşe Ateş’in ziyaretlerinden ve Sinan Ateş cinayetinin gündemde olmasından duyduğu rahatsızlığı açıklamasında şöyle ifade etti: “İddianamesi hazırlanan bir cinayet davası üzerinden de Milliyetçi-Ülkücü Hareket’e yönelik itibar suikastının yaygınlaşması, bu suikasta refakat eden kimi isimlerin sürekli parlatılması, dahası kapı kapı gezdirilmesi, ekran ekran dolaştırılması, bir hak ve hukuk arayışından öte iç huzur ve barış ortamını zehirlemeye tam teşebbüstür.” Bahçeli, MHP’nin 1 Temmuz’da yapılacak Sinan Ateş davasının ilk duruşmasında MHP’nin hazır olacağını açıklayarak şöyle dedi: “Karanlık oyunlarla ve bu oyunların figüranlarıyla Türk yargısının huzurunda hesaplaşacaktır.” Eşi siyasi cinayete kurban gitmiş, iki çocuk annesi Ayşe Ateş’in cinayetin aydınlatılması, suçluların bulunması için çaba göstermesi en doğal hakkıdır. Bu Sinan Ateş’in ablası Selma Ateş ve diğer akrabaları için geçerlidir. Bahçeli’nin bu çabalara, temaslara, Ayşe Ateş’in gündemde olmasına itiraz etmesinin nedeni kuşkusuz bu cinayetin Ülkü Ocakları’nı ve MHP’yi yıpratmasıdır. İddianamede yer almasa bile eski bir MHP milletvekilinin ile bazı ülkücülerin adlarının geçmesinin yarattığı bir rahatsızlık var. Bu rahatsızlığın giderilmesinin tek yolu bu cinayetin aydınlatılması ve suçluların yargı önüne çıkarılmasıdır. Bu nedenle Ülkü Ocakları ve MHP’den beklenenin de cinayetin aydınlatılması için çaba göstermeleri olmalıdır. Doğal olan budur. “Yumuşama, normalleşme” sürecine gelince... Bahçeli ve MHP, Erdoğan ve Özel’in dillendirdiği “yumuşama-normalleşme” sürecini “MHP’ye düzenlenen siyasi operasyon” olarak görüyor. MHP Genel Merkezi Bahçeli’nin açıklamasını kamuoyuna duyururken ”Türk siyasetinde Normalleşme ve Yumuşama iddialarıyla Milliyetçi Hareket Partisi’ne düzenlenen Siyasi Operasyonlar” ifadesini kullandı. Bahçeli, açıklamasında dikkati çeken şu ifadeleri kullandı: “Bu kapsamda siparişi yapılan normalleşme ve yumuşama atmosferinin sürdürülebilir hale gelmesinin önünde şayet Milliyetçi Hareket Partisi bariyer olarak telakki ve tarif ediliyorsa, bu konuda da geniş bir ittifak husule gelmişse, bize düşen sorumluluk ülkemiz ve milletimiz uğruna her türlü fedakarlığı göze almak, gereğini ise gönül huzuruyla yapmaktır.” Bahçeli, MHP’nin gerekirse Cumhur İttifakı’ndan çekilebileceğini de şu sözlerle duyurdu: “AK Parti içindeki gayri memnun kesimin devamlı suyu bulandırmasını da dikkate alarak, AK Parti ile CHP arasında geniş tabanlı bir ittifakın vücuda gelmesi, buna da altılı masanın diğer unsurlarının desteği Milliyetçi Hareket Partisi’nin samimi dileği ve temennisidir.” Bahçeli’nin açıklamasında Cumhurbaşkanı Erdoğan’ı özenle AK Parti’den ayrı bir yere koyan şu ifadesi de dikkati çekiciydi: “Cumhurbaşkanımız Sayın Recep Tayyip Erdoğan’ın da şartlar ne olursa olsun sonuna kadar yanında ve arkasında olacağımızı, kesinlikle yalnız bırakmayacağımızı herkes çok iyi bilmelidir.” Bahçeli, Erdoğan’ı ayırıp desteğinin devam edeceğini söylerken, AK Parti içinde CHP ile işbirliği yapılmasını savunanları ve Sinan Ateş cinayetini gündemde tutanları hedef alıyor. Böyle devam ederse “feragat ederiz” diyerek de Cumhur İttifakı’ndan ayrılabilecekleri mesajını veriyor. CHP lideri Özgür Özel ise Bahçeli’nin bu çıkışına üzerinde durulması gereken bir yanıt verdi. Özel şöyle dedi: “Belli ki ittifaklarında sorunlar var. Sayın Bahçeli ittifakından memnun değilse bizim ittifakımıza gelsin, bizim ittifakımızın adı Türkiye İttifakı. Kimse bize ittifak önermesin! Bahçeli memleketi bu hale getirip suç ortağını bize itmesin.” CHP Lideri Özel’in Cumhurbaşkanı Erdoğan’la başlattığı diyalog elbette bir “AK Parti-CHP İttifakı veya Koalisyonu”na dönüşmeyecektir. CHP’den cumhurbaşkanlığı hükümet sistemini koruyacak, hatta güçlendirecek, Erdoğan’ın yeni anayasa için beklediği destek de gelmeyecektir. Erdoğan-Özel diyalogundan ve Sinan Ateş cinayetinin gündemde tutulmasından rahatsız olan MHP’nin Cumhur İttifakı’ndan çekilmesi ve erken seçim talep etmesi gündeme gelebilir mi? Bahçeli’nin Cumhur İttifakı’nı bozacağını ve erken seçim talep edeceğini söylemek için henüz erken. Ancak bu Bahçeli’nin daha önce yapmadığı bir şey de değil.",https://halktv.com.tr/makale/mhpnin-rahatsizligi-843165
Fikret Bila,Emekliler İçin Örgütlü Muhalefet,13 Mayıs 2024 Pazartesi 05:00,"Seçmen, verdiği sözleri tutmayan iktidara yerel seçimlerde iyi bir ders verdi. AK Parti’yi ikinciliğe düşürürken CHP’yi birinci parti yaptı. Sözünü tutmayan iktidarı cezalandırdı. Yerel seçimlerden birinci parti olarak çıkan CHP’nin halkın özellikle ekonomik sorunlarını, örgütlü muhalefet yaparak gündemin ilk sırasına yerleştirmesi gerekiyor. CHP bu yönde önemli kararlar aldı. Öğretmenler ve emekliler için iki miting düzenleyecek. Sorunlarını meydanlarda dillendirerek, iktidarı zorlayacak. CHP bu aktif muhalefet anlayışını sürdürmeli. Atanmayan öğretmenler sorununa çözüm önermeli ve iktidarı bu çözüme zorlama. Aynı şekilde geçinme sorununu da gündemde tutmalı. Emekliler için yapacağı mitinge iyi hazırlanmalı. CHP mitingleri hazırlarken sendikalar ve sivil toplum kuruluşlarıyla birlikte çalışmalı ve onların önerilerini öne çıkarmalı. Örneğin BBC Türkçe’de yer alan haberlere göre Devrimci İşçi Sendikaları Konfederasyonu (DİSK) Genel Başkanı Arzu Çerkezoğlu'nun emekliler konusundaki görüşleri önem taşıyor. Emekliler için sorunun insanca yaşam mücadelesi değil hayatta kalma mücadelesi olduğunu vurgulayan Çekrezoğlu’nun değerlendirmesi şöyle: ""TÜİK verilerinden hareket ettiğimizde dahi emeklilerin ve dar gelirlilerin gıda enflasyonu yüzde 88-113 aralığında hesaplanıyor. Değil büyümeden hak ettikleri payı almak, değil reel geliri korumak, emekliler şu anda en büyük harcama kalemleri olan gıdada bile ciddi kayba uğramış durumdalar."" Emekli Memur Sendikaları Başkanı Ali Küçükösen ise şu değerlendirmeyi yapıyor: ""Emekli kamu görevlileri 20 yıl kadar önce maaşlarına güvenerek ev, araba alabiliyordu. Şimdilerde ise ev kirasını zor ödüyor. Emeklilerin alım gücü sürekli düşmüş ve çalışanlarla arasındaki makas gittikçe açılmıştır."" Küçükkösen, sadece market, ısınma, aidat ve elektrik gibi temel giderlerin dahi 10 bin TL olduğunu vurgulayarak ""Bir de ev kirası verme derdi olan emekliler bu yükün altından nasıl kalksın?"" sorusunu gündeme getiriyor. Yine BBC Türkçe’ye değerlendirme yapan çalışma ekonomisi ve endüstri ilişkileri alanında uzman akademisyen Özgür Müftüoğlu'na göre hükümet, bu asgari ücret ve emekli maaşı planlamasıyla birlikte hem kamu hem de özel sektörün maliyetlerini düşürmeye çalışıyor. Müftüoğlu’nun değerlendirmeleri de şöyle: ""Hükümet küresel rekabet içerisinde yer tutmak, yabancı sermayeyi çekmek, kamu bütçesini dengelemek gibi birtakım hedefleri, emekçilerin sırtından sağlamaya çalışıyor. Fakat hükümetin bu politikası toplumsal olarak büyük bir çöküntüye neden oluyor çünkü insanların harcamaları artarken, geliri düşüyor. Türkiye’nin çok bir bölümünü açlık sınırının bile altında bir yere itip, yoksulluğu derinleştiriyorlar."" CHP; emekçi, emekli, küçük esnafın sorunlarını gündeme taşıyacak mitingleri düzenli aralıklarla gerçekleştirmeli. Bu yolla iktidar üzerinde kuracağı baskı çalışanlar ve emeklilerin sorularının çözümünde en etkili yol olacaktır.",https://halktv.com.tr/makale/emekliler-icin-orgutlu-muhalefet-833117
Fikret Bila,Türkiye’nin İhtiyaç Sıralaması,22 Mayıs 2024 Çarşamba 05:00,"Maslow’un ünlü ihtiyaçlar listesinin başında yemek yemek, su içmek, nefes almak gibi hayatta kalmak için zorunlu olan fizyolojik ihtiyaçlar gelir. İnsan ancak bu ihtiyaçlarını giderdikten sonra ikinci sıradaki ihtiyaçlarıyla ilgilenir. Beden, iş, sağlık güvenliği gibi. Bu ihtiyaçlar da giderilmişse sosyal, kültürel ihtiyaçlarına yönelir. Bu iktidar döneminde Türkiye, Maslow’un ihtiyaçlar listesinin birincisi sırasına takılıp kaldı. Henüz onu aşabilmiş değil. Halkın çok büyük bir bölümünün ihtiyaç listesinin başında geçinebilmek geliyor. Ücretliler, emekliler, küçük esnaf geçinemiyor. Ücretler düşük, enflasyon çok yüksek, dolayısıyla geçim zorluğu ilk sıradaki yerini koruyor. Dolayısıyla Türkiye’nin asıl gündemi hayat pahalılığı ve işsizlik. Hazine ve Maliye Bakanı Mehmet Şimşek’in yaptığı açıklamalar, kamuda göstermelik tasarruf kararları gösteriyor ki halkın büyük bölümü için bu sıralama değişmeyecek. Ancak iktidar yapay gündemle bu sıralamayı değiştirmeye çalışıyor. Örneğin yerel seçimden sonra iktidarın gündeme soktuğu “yeni anayasa ihtiyacı” söylemi. Cumhurbaşkanı Tayyip Erdoğan önceki gün kabine toplantısından sonra yaptığı açıklamada mevcut anayasanın Türkiye’yi taşıyamadığını, Türkiye’nin yeni bir sivil anayasaya ihtiyaç olduğunu tekrar söyledi. Oysa vatandaşın gündeminde anayasaya yok, geçim sorunu var. Vatandaş ihtiyaç listesinin ilk sırasında didinip duruyor. Vatandaşın yeni anayasa ihtiyacıyla ilgisi yok. Türkiye’nin anayasaya sorunu yok mu? Var. Ancak ilk sırada bir ihtiyaç değil. Yeni anayasa ihtiyacı iktidarın ihtiyaç listesinin başında, halkın değil. Neden yeni anayasa ihtiyacı var? İktidara göre “sivil anayasa” gerekiyor. Mevcut anayasayı askeri anayasa olarak görüyor. Oysa askerlerin 1982’de yaptıkları anayasa ile bugünkü anayasanın bir ilgisi yok. 1982 Anayasası tam 21 kez değiştirildi. Askerlerin koyduğu hükümler değiştirildi. Anayasa sivilleşti. Bugünkü anayasanın sorunu sivil olmaması değil, cumhurbaşkanlığı-hükümet sistemi olarak anılan ucube bir sistemi öngörmesi. Güçler ayrılığı ilkesinin rafa kaldırıldığı, bütün yetkilerin cumhurbaşkanında toplandığı bir “tek adam rejimi” yürürlükte. İktidar kendi yaptığı bu anayasaya da uymuyor. Anayasa Mahkemesi ve AİHM kararlarını uygulamıyor. Mevcut anayasaya uymayan iktidarın “yeni anayasa ihtiyacı var” diye ortaya çıkması abes bir durum. Türkiye’nin yeni bir anayasaya ihtiyacı varsa; yeniden parlamenter sistemi öngören, güçler ayrılığı ilkesine dayanan, hukukun üstünlüğünü kabul eden, insan hak ve özgürlüklerini genişleten, demokratik, laik bir anayasaya ihtiyacı var. İktidarın gündeme taşımaya çalıştığı gibi tek adam rejimini daha güçlendirecek, anayasaya aykırı olarak üçüncü kez seçilen cumhurbaşkanının, dördüncü kez aday olmasını sağlayacak bir yeni anayasaya ihtiyacı yok. İktidarın da parlamenter demokrasiyi öngören, güçler ayrılığı ve hukukun üstünlüğüne dayanan bir anayasa talebi yok. Bu nedenle muhalefetin bu tartışmalara girip zaman kaybetmemesi, halkın ihtiyaç listesinin ilk sırasında yer alan geçim sorununu nasıl çözeceği üzerinde çalışması ve halka sunması gerekiyor.",https://halktv.com.tr/makale/turkiyenin-ihtiyac-siralamasi-836112
Fikret Bila,Kılıçdaroğlu: “Bir Kişi İçin Anayasa Yapılmaz”,25 Nisan 2024 Perşembe 11:51,"CHP’nin 7. Genel Başkanı Kemal Kılıçdaroğu, Cumhurbaşkanı Tayyip Erdoğan’ın “yeni anayasaya ihtiyacımız var” sözlerine, “Bir kişi için anayasa yapılmaz” karşılığını verdi. Kılıçdaroğlu, Erdoğan için “Anayasaya uymayan bir insan hangi anayasa değişikliğini yapacak?” diye sordu. Kılıçdaroğlu’na dünkü sohbetimizde, Cumhurbaşkanı Erdoğan’ın CHP Genel Başkanı Özgür Özel’le yapacağı görüşmede yeni anayasa konusunu açacağını söylediğini anımsatarak bu konudaki görüşlerini sordum. AKIL DIŞI Şu değerlendirmeyi yaptı: “Şu anda yürürlükte bir anayasa var. Bu anayasaya darbe anayasası diyoruz. Erdoğan’ın yaptırdığı değişiklikle darbe anayasası yönü daha güçlendi. Şimdi böyle bir anayasaya dahi uymayan birinin ‘yeni anayasa yapacağız’ demesi kadar akıl dışı bir şey yoktur. Mevcut anayasaya uymayan biri neyi değiştirecek? Herhalde cumhurbaşkanlığı yeminini değiştirecek. Tarafsızlık yemini ediyor ya namusu ve şerefi üzerine. Onu değiştirecek herhalde. Anayasa bir kişinin beklentilerine göre değiştirilmez. Erdoğan bunu bir kez yaptı, Türkiye ne hale geldi? Bir kişi için anayasa yapılmaz, yapılamaz.” CHP’Lİ BAŞKANLARA TAVSİYELER Kılıçdaroğlu, CHP yerel seçimlerde gösterdiği başarıdan duyduğu memnuniyeti vurgulayarak, yeni seçilen belediye başkanlarına tavsiyelerde bulundu. Kılıçdaroğlu, yeni seçilen belediye başkanlarının, ikinci, üçüncü kez seçilen CHP’li belediye başkanlarını örnek almalarını isteyerek şöyle konuştu: “İkinci, üçüncü kez seçilen belediye bakanlarımız, başarılı oldukları için yeniden seçildiler. Bu belediye başkanlarımız çok başarılı hizmetler verdiler. Kentlerin yoksul kesimlerine çok iyi hizmetler götürerek sorunlarını çözdüler. Yeni seçilen başkanlarımız da bu belediye başkanlarımızın yaptıklarını, hizmetlerini örnek almalı, onların yolundan gitmelidir.” Kılıçdaroğlu, yeni belediye başkanlarına şu üç konuda tavsiyede bulundu: Şeffaf yönetim, üretime yönelik sosyal yardım, fakir mahallelere kreşler açılması. ŞEFFAF YÖNETİM Yeni seçilen CHP’li belediye başkanlarının en çok dikkat etmeleri gereken konunun “şeffaf yönetim” olduğunu vurgulayan Kılıçdaroğlu şu önerilerde bulundu: “Yeni belediye başkanlarımızın dikkat etmeleri gereken birinci konu şeffaf bir yönetim sergilemeleridir. Belediyenin bütün işleri ve kararları şeffaf olmalıdır. Çünkü kullandıkları paralar halkın parasıdır. Bunu hiç unutmamaları gerekir. Bu nedenle yapacakları ihalelerle ilgili halk bilgilendirilmelidir. İhaleler şeffaf, halka açık şekilde yapılmalıdır. Tıpkı ikinci, üçüncü kez seçilen belediye başkanlarımızın yaptığı gibi ihaleler en küçük kuşkuya yol açmayacak biçimde gerçekleştirilmelidir.” ÜRETİME YÖNELİK SOSYAL YARDIM Kılıçdaroğlu, sosyal belediyecilikte kentlerin yoksul bölgelerine yapılan sosyal yardımların büyük önem taşıdığını ancak bu yardımların üretime yönelik olması gerektiğini şöyle vurguladı: “Yeni seçilen belediye başkanlarımız işe fakir mahallelerden başlayarak, bu mahallelerin temel sorularını çözmeye ağırlık vermeli. Sosyal yardım sadece tüketime yönelik olmamalıdır. Bu yardımların asıl amacı üretim olmalıdır. Bu aynı zamanda iş ve istihdam yaratır. Örneğin sosyal yardım olarak ekmek, domates dağıtmak yerine domates fidesi dağıtmak çok daha uygun olur. Çünkü ihtiyacı olan vatandaş bu domates fidelerini ekerek domates üretir. Hem ihtiyacını karşılar, hem iş sahibi olur hem de gelir sahibi olur. Bu nedenle belediye başkanlarımız, fide, tohum dağıtarak yoksul vatandaşlarımıza iş ve gelir sağlamış olurlar.” KREŞ AÇIN Kılıçdaroğlu, belediye başkalarının öncelikli işinin fakir mahallelere kreş açmaları olduğunu vurgulayarak şu değerlendirmeyi yaptı: “Belediye başkanlarımız fakir mahallelere kreşler açmayı öncelesinler. Çocuğun karnının doymasının yanı sıra müzik dinlemesi, şiir okuması, yaşıtlarıyla sosyalleşmesi çok önemli. Fakir mahallerde anne ve babalar çocuklarına bu olanakları sunamaz. Ancak belediye kreşler açarak sunar. Çocukların böyle yetişmesi anne ve babaları için de önemli sonuçlar doğurur. Bu çocuklar ailelerini de dönüştürürler. Bu nedenle kreşler açmak sadece çocuklara değil anne ve babalara da bir hizmettir.” İNCELEME VE BİLGİLENDİRME Kılıçdaroğlu, CHP’nin belediye çalışmalarını yakından izleyip incelemesinin ve çalışmalar hakkında kamuoyunu bilgilendirmesinin önemi üzerinde de durdu. Bu konudaki görüşlerini şöyle açıkladı: “Yerel Yönetimlerden Sorumlu Genel Başkan yardımcısı belediye çalışmalarını çok yakından izlemeli. İncelemeler yapılmalı. Belediyelerimizin çalışmaları hakkında da kamuoyu sık sık bilgilendirilmeli. Örneğin pandemi sırasında belediyelerimizin yaptıklarını kamuoyuyla paylaşmıştık. Çalışmaları kamuoyuyla paylaşmak gerekir. Öreğin grup toplantılarında yapılanların anlatılması doğru olur. Halk CHP’li belediyelerin çalışmaları hakkında bilgi sahibi olmalı.”",https://halktv.com.tr/makale/kilicdaroglu-bir-kisi-icin-anayasa-yapilmaz-827666
Fikret Bila,Göstermelik Süreç Bitti,28 Haziran 2024 Cuma 05:00,"Cumhurbaşkanı Tayyip Erdoğan’ın, yumuşamadan, normalleşmeden kastının muhalefetin yumuşaması olduğunu daha önce de vurgulamıştım. Nitekim önceki gün Erdoğan bunu söyledi. Erdoğan’a göre normalleşmesi, yumuşaması gereken muhalefetmiş, iktidar değilmiş. İktidar zaten normalmiş! Oysa CHP, Erdoğan’ın tam tersini düşünüyordu. CHP Lideri Özgür Özel’in kastı demokrasilerde olması gerektiği gibi iktidarla muhalefet arasında diyalog kurulması, ulusal çıkarların gerektirdiği konularda temasa geçilmesi, muhalefetin yok sayılmamasıydı. Anormal durumu yaratan iktidardı. İktidar, CHP’yi ve liderini yok sayıyordu. Sürekli kutuplaştırıcı bir yaklaşım içindeydi. CHP’yi PKK terör örgütüyle aynı çizgide göstermeye çalışıyordu. Ortamı sürekli geriyordu. “Bizden olanlar-olmayanlar,” “yerli ve milliler-dış güçlerin işbirlikçileri,” “vatanseverler-vatan hainleri” gibi gerçeğe uymayan suçlamalarla toplumu ikiye bölmeye ve buradan çoğunluk desteğini sağlamaya çalışıyordu. Bu nedenle normalleşmesi, yumuşaması gereken ana muhalefet değil iktidardı. Cumhurbaşkanı Erdoğan, MHP lideri Devlet Bahçeli’nin sert tepki göstermesi üzerine yumuşama sürecinin bittiğini, CHP Lideri Özel’i ağır dille eleştirerek ilân etmiş oldu. Bu süreç zaten göstermelik bir süreçti. Erdoğan’ın normalleşme, yumuşama gibi bir amacı yoktu. CHP Lideri Özel’le diyalog kurmasının amaçlarından biri yerel seçim yenilgisini arka plana itmek için zaman kazanmaktı. Kamuoyuna “kucaklayıcı” lider izlenimi vermekti. CHP içindeki çatlakları büyütmek, rekabeti körüklemekti. Özel’i güçlendirip cumhurbaşkanlığı seçiminde karşısına çıkmasından çekindiği Ekrem İmamoğlu’nun zayıflatmaktı. Bu amaçlarına ulaşamadan Bahçeli’nin set çekmesiyle süreci bitirmek zorunda kaldı. Sürecin zaten göstermelik olduğu CHP’li Yalçın Karatepe’nin Hazine ve Maliye Bakanı Mehmet Şimşek’i ziyaretiyle de belli oldu. Şimşek, Karatepe’nin, asgari ücrete ve emekli maaşlarına enflasyonun üzerinde zam yapılması, çiftçiye destek olunması, vergi adaletinin sağlanması gibi önerilerini reddetti. Bununla da yetinmedi görüşmeden sonra açıklamada bulunan Karatepe’yi “şov” yapmakla suçladı. Erdoğan da Özel’in ve Karatepe’nin açıklamalarını “çiğlik” olarak niteledi. MHP’ye ve Cumhur İttifakı’na övgüler yağdırdı. Bu süreç gösterdi ki iktidarın normalleşme gibi bir niyeti yok. Demokratik kuralları uygulamak, yeniden hukuk devletine dönmek, yargı bağımsızlığını, vergi adaletini sağlamak gibi bir amacı yok. İktidar, yine sermayeden yana politikalar izlemeye, krizin faturasını halka ödetmeye, yargıyı siyasallaştırmaya, toplumu kutuplaştırmaya devam edecek. Yarattığı sorunların sorumluluğunu CHP’ye yüklemeyi de sürdürecek. İktidardan demokratikleşme, normalleşme beklemek gerçekçi değildir. Türkiye’nin bu süreçten kurtulmasının tek yolu iktidar değişikliğidir. Bunun da tek yolu erken seçimdir. CHP erken seçim talebini daha güçlü şekilde gündeme sokmalıdır.",https://halktv.com.tr/makale/gostermelik-surec-bitti-847162
Fikret Bila,Küfe asıl emeklinin-emekçinin sırtında!,22 Temmuz 2024 Pazartesi 05:00,"Cumhurbaşkanı Tayyip Erdoğan, CHP Lideri Özgür Özel’in “en düşük emekli aylığı asgari ücret kadar olmalı” önerisine yanıt verdi. Erdoğan, “biz ekonomik dengeleri gözeterek karar veriyoruz, onların (CHP’nin) sırtında küfe yok” dedi. Cumhurbaşkanı ayrıca yeni yasama döneminde emeklilik düzeninin ele alınacağını da duyurdu. Özel ise iktidara geldiklerinde ilk ay yetişmese bile ikinci ayda en düşük emekli maaşını asgari ücret düzeyine çıkaracaklarını söyledi. Esasen CHP’nin en düşük emekli maaşının asgari ücrete çıkarılması önerisi bile çok yetersiz. Asgari ücret 17 bin 2 lira. Açlık sınırının altında. Açlık sınırı 19 bin lira, yoksulluk sınırı 65 bin liraya çıktı. Asgari ücretle çalışan emekçiler geçinemiyor. En düşük emekli aylığı alanların maaşı 17 bin liraya çıkarılsa da yine geçinemeyecekler. İktidar bu yıl asgari ücretin artırılmayacağını sık sık duyurdu. En düşük emekli maaşını da artırmayacaklarını duyurmuşlardı ama sonradan 2 bin 550 lira kadar artırdılar. Emeklilere yaptıkları gibi asgari ücretlileri de “maaş artmayacak” beklentisine soktuktan sonra az bir artışa razı olmalarını sağlayabilirler. Böyle olsa bile çok az artırılacak asgari ücretle de geçinmek mümkün değil. Türkiye’de asgari ücretin düşük kalmasının, emekli maaşlarının ise düşmesinin nedeni bu iktidardır. AK Parti’nin iktidara geldiği Kasım 2002’den sonra bakıldığında, 2003 yılında en düşük emekli maaşının asgari ücrete oranı 1.47’ydi. En düşük emekli maaşı asgari ücretin yaklaşık bir buçuk katıydı. AK Parti iktidarının 21 yılına gelindiğinde 2023’de en düşük emekli maaşının asgari ücrete oranı 0.71’e düştü. Düşüş 2024 yılında da devam etti. En düşük emekli maaşı asgari ücretin yüzde 61’ne indi. 2024 yılında 0.61’e düştü. Yani en düşük işçi emeklisi maaşı asgari ücretten yüzde 39 daha düşük. Bu oran 2011 yılından bu yana her sene kademeli olarak düşüyor. En düşük memur emeklisi maaşı 2003 yılında asgari ücretin 1,87 katıydı. Bu oran ilk kez 2023 yılında 1’in altına düşerek 0.86’ya geriledi. Neredeyse asgari ücretin iki katı olan en düşük memur emeklisi maaşı da artık asgari ücretin altında. Bu maaşlar gösteriyor ki asıl sırtında küfe olanlar emekçiler ve emekliler. Bugünkü hayat pahalılığı karşısında 12 bin 500 lirayla da 17 in 2 lirayla da geçinmek mümkün değil. Emekli maaşlarındaki düşüşün temel nedenlerinden biri iktidarın 2008 yılında en düşük emekli maaşını belirleyen yasayı değiştirmesi oldu. 2008 yılına kadar en düşük emekli maaşının asgari ücretin yüzde 110’undan aşağı olamayacağı şeklinde yasa hükmü vardı. İktidar 2008 yılında bu yasa hükmünü kaldırdı. Bu tarihten sonra emekli maaşı bağlama oranlarını değiştiren iktidar emekli maaşlarının giderek düşmesine neden oldu. Bu gerçek ortadayken CHP’nin en düşük emekli maaşının asgari ücrete eşitlenmesini önermesi de yetersiz bir öneridir. CHP’nin 2003 yılında en düşük emekli maaşının asgari ücretin 1,5 katı olduğu gerçeğini dikkate alarak, bugün için de bu oranın hayata geçirilmesini istemesi daha gerçekçi olur. AK Parti bu hükmü 2008 yılında kaldırmasaydı bugün en düşük emekli maaşı 25 bin lira olacaktı. 25 bin lira olsa bile, bu maaşla özellikle büyük kentlerde bir ay geçinmek bile çok zor. Bu nedenle CHP daha gerçekçi bir maaş tutarı saptamalı ve iktidara bu konuda baskı yapmaya devam etmelidir.",https://halktv.com.tr/makale/kufe-asil-emeklinin-emekcinin-sirtinda-854469
Fikret Bila,Kayyım Süreci Başladı,07 Haziran 2024 Cuma 05:00,"Yerel seçimlerden sonra iktidar ve ana muhalefet cephesinde bir “normalleşme, yumuşama” söylemi öne çıkarıldı. CHP Lideri Özgür Özel’in Cumhurbaşkanı Tayyip Erdoğan’ı ziyaret etmesi, Erdoğan gelecek hafta Özel’e iade-i ziyarette bulunacak olması bu sürecin ilk adımı olarak gösterildi. Ancak iktidarın tutumunda bir normalleşme, bir yumuşama yok. Anlaşılıyor ki iktidarın normalleşmeden anladığı muhalefetin iktidara karşı yumuşaması. İktidarın aldığı kararları eleştirmemesi hatta desteklemesi. Oysa Türkiye’de anormalliği yaratan iktidar, muhalefet değil. İktidarın Türkiye’yi kutuplaştırma, muhalefeti ötekileştirme politikasından vazgeçmediği ve geçmeyeceği anlaşılıyor. Bunun ilk örneği kayyım sürecinin başlatılmasıyla anlaşıldı. Bir taraftan normalleşme, yumuşama, toplumun her kesimiyle kucaklaşma mesajı veren iktidar diğer taraftan yeni seçilmiş Hakkari Belediye Başkanı Sıddık Akış’ı önce görevden aldı, sonra da gözaltına aldı. Ardından Akış hakkında 10 yıldır sonuçlandırılmayan davayı mahkeme bir celsede sonuçlandırıp 19 yıla mahkûm etti. Hakkari Valisi’ni de kayyım olarak belediye başkanlığına atadı. Cumhurbaşkanı Erdoğan da kayyım atamaların devam edeceği mesajını verdi. Anlaşılıyor ki Hakkari’den sonra başka illere de kayyım ataması yapılacak. Kayyım yönetimi normal bir yönetim değil. Olağanüstü hal yönetimi. Akış hakkında 10 yıldır sonuçlanmayan davanın kayyım atanmasından bir iki gün sonra hızla sonuçlandırılması dikkati çekici. Akış hakkında düzenlenen iddianamede ağır suçlamalar var. “PKK/KCK yapılanmasında üst düzey görev aldığı, örgüt adına sözde sorgulamalar yapıp sözde vergi topladığı, yasadışı yürüyüş, terörist cenazesi gibi eylemleri organize ederek eylemlere katılım sağlamak amacıyla halka ve esnafa baskı yaptığı, kepenk kapatmaya karşı çıkan esnafı PKK terör örgütü adına tehdit ettiği” gibi. Böyle ağır iddialar taşıyan bir davanın 10 yıldır sürüncemede bırakılması da düşündürücü. İddiaların çoğu telefon dinlemelerine ve gizli tanık ifadesine dayanıyor. Gizli tanıdığın ise itirafları var. Gazeteci Sinan Aygül, gizli tanığın 2012 yılında yazdığı mektubu paylaştı. Gizli tanık mektubunda şöyle diyor: “4 yıldır tanımadığım kişiler hakkında polislerin hazırladığı iddiaların altına imza atıyorum. 2009’da Hakkari Emniyeti Terörle Mücadele Şubesi'nde gördüğüm baskı, tehdit ve şantaj sonucu ifade vermeyi kabul ettim. Bana baskı uygulayanlar arasında Hakkari Savcısı da vardı. Bundan sonra birçok kişi hakkında ifadeler verdim ancak hiçbir ifadem doğru olmadığı gibi bunların tamamı polisler tarafından hazırlandı.” Çok ağır iddialar içermesine karşın Akış hakkındaki davanın 10 yıldır sonuçlandırılmamış olması, bu süre zarfında Akış’ın Hakkari’de serbestçe siyaset yapmaya devam etmesi ancak DEM Parti’den belediye başkanı seçildikten sonra gözaltına alınıp mahkûm edilmesi kararın hukuki olmaktan çok siyasi olduğu kuşkusunu güçlendiriyor. Anlaşılıyor ki bundan önceki iki yerel seçim sonrasında yaptığı gibi iktidar bu yerel seçim sonrasında da DEM Parti’den seçilen belediye başkanlarının yerine kayyım atamaya devam edecek. Anayasa ve yasaya göre görevden alınan belediye başkanının yerine belediye meclisinin kendi üyeleri arasından birini başkan seçmesi gerekiyor. Ancak iktidar bu hükümleri de uygulamıyor. Seçilmiş belediye başkanları yerine atanmış valilerle belediyeleri istediği gibi yönetmeyi tercih ediyor. Elbette buna hukuka uygun demokratik bir yöntem ve yönetim demek mümkün değil. Hele “normal” demek hiç mümkün değil.",https://halktv.com.tr/makale/kayyim-sureci-basladi-840980
Fikret Bila,CHP’nin İktidar Yürüyüşü,05 Nisan 2024 Cuma 05:00,"CHP’nin yerel seçimlerde beklenenin de üzerinde başarı göstermesi siyasette yeni bir aşamaya işaret ediyor. İttifaksız girdiği 2024 yerel seçimlerinde, Millet İttifakı’yla girdiği 2019 yerel seçimlerinden daha büyük bir başarı göstermesi CHP’nin iktidara yürüyüşünün başladığını gösteriyor. AK Parti’nin 22 yıllık iktidarı boyunca sermayeden, zenginden, yarattığı yandaş şirketlerden yana izlediği ekonomi politikasına devam etmesi, yoksulları, emekçileri, emeklileri öbür dünya vaatleriyle karın tokluğuna yaşamaya mahkûm etmesi bu kez sert bir tepkiyle karşılandı. İYİ Parti ve DEM Parti’nin CHP adaylarının karşısına aday çıkarmalarına karşın “İstanbul İttifakı” “Türkiye İttifakı” çağrıları halk nezdinde karşılık buldu ve sandıkta gerçekleşen işbirliği CHP’yi yerel yönetimlerde iktidara taşıdı. Bu sonucun elde edilmesinde iktidarın kötü ekonomik ve sosyal politikalarının yanı sıra CHP belediyelerinin sosyal belediyecilik uygulamalarındaki başarısının da katkısı büyüktür. CHP’li belediye başkanları 11 büyükşehir başka olmak üzere yönettikleri diğer iller ve ilçelerde AK Parti iktidarına karşı alternatif model olabilecek başarılı bir sosyal belediyecilik örneği verdiler. Toplumun dezavantajlı grupları olarak yoksul kesime, yaşlılara, kadınlara ve gençlere yönelik ekonomik ve sosyal yardım programlarıyla gelir dağılımı eşitsizliğinin yarattığı temel sorunları çözdüler. Sosyal hizmetleri ihtiyacı olan vatandaşın ayağına götürdüler. Pandemi süresince özellikle yaşlılara, işsizlere, yoksul kesime hızla hizmet ulaştırdılar. Aynı başarılı hizmetleri deprem bölgesinde de sağladılar. CHP bugün yöneteceği büyükşehir belediye sayısını artırdığı gibi il ve ilçe sayısını da artırarak halkın çoğunluğuna hizmet götürecek bir konuma geldi. Yereldeki hizmetlerden hareketle merkezi iktidara karşı çok daha etkili ve güçlü bir yönetim modeli kurması halinde CHP’nin ilk seçimde iktidara gelmesi büyük bir olasılıktır. Bu amaca ulaşabilmek için CHP’nin sosyal belediyeciliği sürdürürken “yerel kalkınma” projelerini de hayata geçirmesi gerekir. Sosyal belediyecilik genel olarak işsizlik ve yoksulluk yardımı, eğitim, konut, sağlık gibi önemli sosyal hizmetler olarak tanımlanır. CHP’li belediyeler bu hizmetleri düzenli olarak sunuyor. Sosyal belediyecilik hizmetleri sürerken CHP’nin ağırlık vermesi gereken uygulamalar yerel kalkınmayı sağlayacak, işsizlik sorununa çözüm olacak üretime yönelik yatırımlar olmalıdır. Yerel kalkınma, modern demokrasilerde çok önemli bir yer tutuyor. Avrupa Birliği’nin (AB) benimsediği ve uyguladığı yerel kalkınma modeli, yerel yönetimlerin kendi bölgelerindeki doğal, ekonomik, kültürel ve teknolojik kaynakların kullanılmasıyla istihdam ve üretim yaratılması olarak tanımlanıyor. Başta İstanbul, Ankara, İzmir, Adana, Mersin olmak üzere CHP’nin yönettiği büyükşehir belediyeleri özellikle kent çevresindeki kırsal kesimde kurdukları kooperatifler aracılıyla istihdam ve üretim sağlayan projelere hayat verdiler. Yeni dönemde bu uygulamayı daha da ileri götürerek, bölgedeki doğal kaynaklara, turizm potansiyeline göre bir zamanlar kamu ekonomik kuruluşlarının yaptığı gibi üretim tesisleri hatta fabrikalar kurabilirler. Bu yatırımlar işsizlik sorununun çözümüne katkı sağlayacağı gibi sosyal devlet ilkesinin gereği olarak çağdaş sosyal yaşam alanlarının oluşmasını da sağlayacaktır. CHP’li belediyelere önerim, AK Parti iktidarının satıp savdığı, özelleştirdiği kamu ekonomik kuruluşlarının faaliyette bulundukları bölgelere sağladıkları ekonomi, eğitim, sağlık ve kültür alanlarını geriye dönük olarak incelemeleridir. Örneğin Sümerbank’ın başta Nazilli olmak üzere üretim yaptığı bölgelerde, Etibank’ın Karadeniz’de, yeni adıyla Türkiye Taş Kömürü (TTK) işletmelerinin, eski adıyla Ereğli Kömür İşletmesi’nin (EKİ) Zonguldak ve çevresinde yarattığı başta eğitim olmak üzere sosyal ve kültürel hizmetleri örnek alarak projeler geliştirmeleridir. Bölgenin doğal kaynaklarına yönelik yatırım yaparak üretim tesisleri kurmak, böylece işsizliğe çare üretmek, bu tesislerde çalışan işçilerin, emekçilerin, çevresinde çiftçilerin çocuklarının okula gitmelerini sağlamak, sinema, tiyatro, spor alanları oluşturarak sosyal ve kültürel yaşamı desteklemek CHP’yi iktidara taşıyacak en önemli uygulamalar olacaktır.",https://halktv.com.tr/makale/chpnin-iktidar-yuruyusu-821731
Fikret Bila,İYİ Parti'de Değişim Olur mu?,29 Nisan 2024 Pazartesi 05:00,"İYİ Parti, 5. Olağanüstü Kurultayı’nda Müsavat Dervişoğlu’nu yeni genel başkan olarak seçti. İYİ Parti’nin kurucu Genel Başkanı Meral Akşener, daha önce söz verdiği gibi yerel seçim başarısızlığı nedeniyle genel başkanlığı bıraktı. Yanıtı merak edilen soru, Dervişoğlu’nun genel başkanlığında İYİ Parti’nin rotasının değişip değişmeyeceği. Acaba Dervişoğlu Akşener’in belirlediği çizgiyi sürdürecek mi yoksa yeni bir rota mı belirleyecek? Dervişoğlu, Akşener’e en yakın isimlerden biri olarak biliniyor. Akşener’in sağkolu olduğunu söyleyenler de var. Ayrıca Dervişoğlu’nun Akşener’in adayı olduğu da çok yazıldı. Bu nedenle Dervişoğlu’nun genel başkanlığında Akşener’in etkisini sürdüreceği, İYİ Parti’nin, Akşener tarafından, yerel seçim öncesinde belirlenen, “CHP’nin karşısında, Cumhur İttifakı’nın yanında” durmaya devam edeceği tahminleri yapılıyor. Akşener’in 14 ay sonra yapılacak İYİ Parti kurultayında genel başkanlığı Dervişoğlu’ndan alacağı beklentisinde olanlar da var. Buna karşın Dervişoğlu’nun etki altında kalmayacağı, kendi politikasını belirleyeceği, yakın arkadaşlarına “Cumhur İttifakı’na destek olmayız, cumhurbaşkanlığı hükümet sisteminin güçlenmesine destek olmayız, bu amaçla önerilecek anayasa değişikliğine karşı dururuz” diye özetlenebilecek bir yol çizdiğine ilişkin haberler de kamuoyuna yansıdı. Dervişoğlu’nun nasıl bir politika izleyeceğini zamanla göreceğiz. Bu nedenle “İYİ Parti’de değişim olur mu? Akşener yeniden döner mi?” sorularının yanıtını şimdiden bilmek mümkün değil. Ancak şunu biliyoruz ki Akşener’in 6’lı Masa’dan kalkması, sonra yeniden oturması, genel seçimden sonra iktidara değil CHP’ye muhalefet yapması, yerel seçimlerde CHP ile ittifak yapmaması, Cumhurbaşkanı olmasını istediği Ekrem İmamoğlu’na ve Mansur Yavaş’a ağır suçlamalar yöneltmesi İYİ Parti’ye büyük oy kaybettirdi. Akşener, bu başarısızlık üzerine genel başkanlıktan ayrılmak zorunda kaldı. Oysa İYİ Parti Akşener’in liderliğinde, Cumhur İttifakı’nın iktidarına karşı kuruldu. Akşener’in, MHP’den ayrılıp yeni parti kurmasının nedeni MHP’nin AK Parti’ye destek vermesi ve laiklik başta olmak üzere iktidarın Türkiye’nin temel niteliklerini rafa kaldırmasına bir tepkiydi. Ancak 2023 genel seçiminden sonra değiştiren Akşener, İYİ Parti’yi Cumhur İttifakı’na yanaştırdı, CHP karşıtlığını temel politika haline getirdi. Akşener yola çıktığında, hedefi partisini merkez sağa yerleştirmekti. CHP ile birlikte muhalefet etmesi toplumdan destek gördü. Genel seçim öncesinde İYİ Parti’nin anketlerdeki oy tahminleri yüzde 15-20 aralığına kadar yükselmişi. Ancak Akşener partisini merkez sağa yerleştirmeyi başaramadı. Aksine yeniden “Türk milliyetçisi, ülkücü” çizgiye çekerek, merkez sağ çizginin önemli isimlerini tasfiye ederek, partiden ayrılmaya mecbur bırakarak partisini iktidarın yanında konumlandırdı. Yeni Genel Başkan Dervişoğlu ve yönetiminin bu konuda bir karar vermesi gerekiyor. İYİ Parti yeniden merkez sağa yerleşmeye çalışan bir muhalefet partisi mi olacak yoksa MHP’yle yakınlaşmış ülkücü çizgide mi duracak? Eğer Dervişoğlu, partiyi muhalefete çeker ve merkez sağı hedefleyen politikalar izlerse İYİ Parti’de bir değişim olduğundan söz edilebilir. Böyle bir politika yerine Cumhur İttifakı’na destek olup, CHP’ye muhalefet etmeye devam ederse Akşener dönemine göre İYİ Parti’de bir değişiklik olmayacaktır. İYİ Parti Akeşener’in belirlediği çizgide devam ederse büyüme olasılığı zayıflar. Kuruluş yıllarında olduğu gibi merkez sağı hedefleyen bir muhalefet çizgisi belirlenirse büyüme olasılığı yükselir.",https://halktv.com.tr/makale/iyi-partide-degisim-olur-mu-828810
Fikret Bila,Yatağa Aç Girenler,05 Haziran 2024 Çarşamba 05:00,"İktidar, ekonomik krizin faturasını vatandaşa kesmek üzere acı reçete hazırlığına girişirken yoksulluk her geçen gün daha da derinleşiyor. CHP’nin “iktidarımızda kimse yatağa aç girmeyecek” vaadini abartılı bulan iktidar ve yakın çevresi “Türkiye’de açlık yok, aç insan yok” diye karşılık veriyordu. TBMM’de bu konuda yaşanan bir tartışma tutanaklara da geçmişti. CHP Grup Başkan Vekili Engin Altay, 14 Aralık 2020 tarihinde, Meclis’te yaptığı konuşmada, ""Millet aç, millet perişan. Evet herkesin midesine bir şey giriyor, kuru ekmek giriyor” demişti. Altay’ın bu sözlerine AK Parti Milletvekili Şahin Tin ""O zaman aç değiller demektir"" karşılığını vermişti. İstanbul Planlama Ajansı’nın (İPA) yaptığı araştırma yoksulluktan yatağa aç giren vatandaşlar olduğunu ve sayılarının da az olmadığını bir kez daha ortaya koydu. İPA Başkanı Buğra Gökçe, dün sabah Halk TV’de İsmail Küçükkaya’nın ""Yeni Bir Sabah"" programında, yaptıkları araştırmada İstanbul’da 10 kişiden birinin gece yatağa aç girdiğinin ortaya çıktığını açıkladı. Gökçe araştırma sonuçlarıyla ilgili şu bilgileri verdi: - Maddi yetersizlik nedeniyle tercih ettikleri gıdayı alamayanların oranı yüzde 67 - Maddi yetersizlik nedeniyle evde gıda maddesi bulunduramayanların oranı yüzde 19,2. - Yoksulluk nedeniyle gece yatağa aç girenlerin oranı yüzde 9,1. - Tüm gün ve gece hiçbir şey yiyemeyenlerin oranı yüzde 6,5. Bu tablo, iktidarın yarattığı ekonomik krizin yol açtığı içler acısı durumu gösteriyor. Dünya Bankası’nın yaptığı araştırmaya göre gıda enflasyonunun en yüksek olduğu üçüncü ülke Türkiye. Birinci sırada Arjantin, ikinci sırada Zimbabwe geliyor. Yine İPA’nın yaptığı araştırmaya göre dışarıda yemek yemenin maliyeti son bir yılda yüzde 105,5 oranında arttı. Gökçe’nin verdiği bilgiye göre lokantada kişi başına yemek maliyeti 300 lira, esnaf lokantalarında bir çorbanın fiyatı 50 lira. Türkiye genelinde Haziran 2023 ile Ocak 2024 arasında lokanta ve kafelere gidenlerin sayısı yüzde 20 oranında azaldı. Aynı araştırmaya göre son üç yılda marketlerde, tavuk eti fiyatı 5 kat, dana eti fiyatı 6,8 kat, kuzu eti fiyatları 5,5 kat arttı. Büyük kentlerin yoksul mahallerinde birçok aile belediyelerin sosyal yardımlarıyla, hayır kuruluşlarının, komşuların, akrabaların destekleriyle yaşamını sürdürebiliyor. Bu ağır tablo karşısında iktidar gelir dağılımını düzeltecek önlemler almak yerine geçinmekte zorlanan emekçi, emekli yoksul kesimi daha da yoksullaştıracak hazırlıklar içinde. Örneğin vergi sistemini “çok kazanandan çok az kazanandan az” ilkesine göre değiştirmesi gereken iktidar, aksine sabit gelirlilerin aleyhine olan dolaylı vergileri nasıl artıracağını araştırıyor. Yoksullaşmayı artıran vergi sistemindeki çarpıklık 2023 bütçe gelirlerinde bir kez daha ortaya çıktı. 2023 yılında vergi gelirlerinin yüzde 65’i KDV ve ÖTV gibi dolaylı vergilerden oluşurken, yüzde 35’i de kurumlar vergisi, gelir vergisi gibi dolaysız vergilerden oluştu. Dolaylı vergiler yoksul vatandaşlar için ağır yük oluşturuyor. Buna karşılık iktidar özellikle yakın çevresindeki şirketlerin vergi borçlarını sık sık affediyor. Vergi yükü devam ederken ücretler, emekli maaşları enflasyonun altında kalıyor. TÜİK’e göre yıllık enflasyon yüzde 75 çıkarken, ENAG’a göre yüzde 120 TÜİK’in Haziran sonunda açıklayacağı enflasyonun baz etkisi nedeniyle yüzde 75’in de altında olacağı tahmin ediliyor. TÜİK’in altı aylık enflasyon oranına göre ücret artışı yapmaya hazırlanan iktidarın emekçiyi, emekliyi yine enflasyonun altında ezdireceği anlaşılıyor. Krizin bedelini yine halk ödeyecek.",https://halktv.com.tr/makale/yataga-ac-girenler-840296
Fikret Bila,Sığınmacı Politikası Büyük Sorun,12 Haziran 2024 Çarşamba 05:00,"Avrupa Parlamentosu seçimlerinde Fransa, Almanya, Belçika gibi ülkelerde aşırı sağcı partiler büyük başarı sağlarken sosyal demokrat partiler ciddi oy kaybına uğradılar. Aşırı sağcı partilerin bu başarısında sığınmacı-göçmen karşıtı olmalarının en önemli faktör olduğu görüşü yaygın Avrupa’da. Elbette seçim sonuçları tek bir faktörle izah edilemez ancak Suriye iç savaşından sonra artan sığınmacı- göçmen sayısının ileride yaratacakları sorunlar nedeniyle tepki topladığı da bir gerçek. Türkiye ise dünyada en fazla sığınmacı-göçmen barındıran ülke. İktidar sığınmacı-göçmenleri Türkiye’ye doldurmaktan memnun. Sığınmacı kabulünü isteyerek yapıyor. İktidar sığınmacılara sağladığı maddi olanakları ve temel hizmetleri kendi yoksul vatandaşlarına sağlamıyor. Önceliği özellikle Suriye’den gelen, Esad yönetimine karşı savaşı kaybetmiş radikal İslamcılar. İktidarın bu politikayı uygulamasının birden fazla amacı var. Bu amaçlardan biri, Türkiye’de giderek anayasadan, demokratik kurullardan hukuktan uzaklaşan ve otoriterleşen iktidara Avrupa Birliği’nden, Avrupa Konseyi’nden ve liderlerden gelecek eleştirileri önlemek. Avrupa’ya “sığınmacıları biz alırız, size gelmelerini önleriz” mesajı vererek eleştirilerin önünü kesmeyi amaçlayan iktidar ayrıca bu politikası nedeniyle para da alıyor. Sığınmacılar konusunda iktidarın Geri Kabul Anlaşması yapması da bunun kanıtı. İktidarın bu politikası sonucunda Suriyeli, Afgan, Afrikalı 10 milyondan fazla sığınmacının Türkiye’de olduğu bilgisi var. Resmi rakamlarda bu sayı daha düşük gösterilse de sığınmacıların çokluğu artık günlük yaşamda da gözleniyor. İktidarın sığınmacı sevmesinin nedenlerinden birisi de kendisine taban oluşturmak. Kolayca vatandaşlık verdiği, çoğunluğu İslamcı olan Suriyelilere oy kullandırarak Türk seçmenden kaybettiği desteği Araplardan almayı hedefliyor. İktidarın İslamcılık ve Arap hayranlığı bir sır değil. Suriyeli sığınmacıların milyonlara varması bir süre sonra Türkiye’nin bazı yerleşim yerlerinde demografik yapıyı değiştirecektir. Doğum oranları da dikkate alındığında 20-30 yıl sonra bazı yerlerde Türkler azınlığa düşecektir. Ayrıca iktidarın hayran olduğu, laiklik karşıtı, kadın-erkek eşitliğine karşı yaşam tarzı da yaygınlaşacak, böylece iktidarın hedeflediği gibi dini kurallar sadece devletin değil toplumsal yaşamın da merkezine oturacaktır. İktidarın izlediği sığınmacı politikası bir yandan da Büyük Ortadoğu Projesi’ne (BOP) hizmet etmektedir. İç savaş bahanesiyle Suriye’nin kuzeyine yerleşen ABD, bu bölgede terör örgütü PKK-PYD’ye bir devletçik kurdurdu. ABD-PKK-PYD işbirliğiyle bu bölgedeki Suriyeliler Türkiye’ye göç ettirildi. Türkiye’de iktidar da ileride yol açacağı sorunları önemsemeden bu politikayı destekledi. İktidarın, Türkiye’yi Araplaştırmak, laiklik karşıtı bir toplumsal yaşamı yaygınlaştırmak politikası Atatürk’ün gösterdiği çağdaş uygarlık hedefiyle taban tabana zıttır. Türkiye’yi çağdaş devletler topluluğunun önemli bir ülkesi yapan demokratik, laik, sosyal hukuk devleti kazanımlarını kaybettirir. İktidarın ayrıca laiklik ve bilimsel eğitimi rafa kaldırıp yerine din ağırlıklı bir eğitim sistemi kurduğu da düşünülürse Türkiye gelecekte bilimden uzaklaşmış, uluslararası alanda ağırlığını kaybetmiş bir konuma gerileyecektir, Türkiye’nin, Atatürk’ün gösterdiği çağdaş uygarlık hedefine yönelmesi için demokratik, laik, sosyal hukuk devletinin yeniden inşa edilmesi gerekir. Bunun yolu da ilk genel seçimde iktidarın değişmesidir.",https://halktv.com.tr/makale/siginmaci-politikasi-buyuk-sorun-842531
Fikret Bila,15 Temmuz'dan Ders Alındı mı?,19 Temmuz 2024 Cuma 05:00,"15 Temmuz darbe girişimi 8. yıldönümü nedeniyle tartışmalara neden oldu. FETÖ’nün gerçekleştirdiği bu darbe girişimi aradan 8 yıl geçmiş olmasına karşın tam olarak aydınlatılmış değil. Darbe girişimini araştırmak üzere TBMM’de kurulan komisyonun çalışmalarından tatmin edici bir sonuç çıkmadı. Meclis Başkanlığı’na teslim edilen komisyon raporunu da ortadan kayboldu. Raporun içeriğiyle oynandığı, bazı bölümlerinin değiştirildiği gibi iddialar da ortaya atıldı. Komisyon çalışmalarının tatmin edici bir sonuca ulaşmaması iktidarın 15 Temmuz’un her yönüyle araştırılıp, aydınlatılmasını istemediği izlenimi verdi. Türkiye’nin ulus devlet, üniter devlet ve laik devlet yapısını değiştirmek isteyen siyasi akımları ve terör örgütlerini (PKK ve FETÖ) koruyup kollayan ABD’dir. Türkiye Cumhuriyeti’nin laik niteliğini ortadan kaldırıp yerine ”Ilımlı İslam” devleti oluşturulması ABD’nin Yeşil Kuşak Projesi’nin içinde yer alan amaçlarından biriydi. ABD, Türkiye’yi bir “Ilımlı İslam” devletine dönüştürmenin önünde en büyük engel olarak Türk Silahlı Kuvvetleri’ni (TSK) görüyordu. ABD ayrıca 1 Mart 2003 tezkeresinin Meclis’te reddedilmesinden de TSK’yı sorumlu tutuyordu. Atatürk’ün izinden yürüyen komutanları tasfiye etmek için açılan Ergenekon davasından tutuklanarak 2 yıl cezaevinde tutulan 26. Genelkurmay Başkanı İlker Başbuğ bu görüşteydi. Başbuğ bu görüşünü Kara Kuvvetleri Komutanı olarak da Genelkurmay Başkanı olarak da kamuoyuyla paylaşmıştı. Başbuğ’a göre AK Parti iktidarının PKK’yla yürüttüğü “çözüm” sürecinde, TSK ve yüksek yargının tasfiye edilmesinde ABD’nin Başkan George W. Bush döneminde Türkiye’ye biçilen “Ilımlı İslam” modeli başat rol oynadı. ABD’de Başkan Bush yönetimindeki Yeni Muhafazakârların Ortadoğu’ya vermek istedikleri biçim Ilımlı İslam’dı. Onlara göre Orta Doğu’ya verecekleri Ilımlı İslam’a dayalı biçim ABD’nin çıkarlarına daha uygundu. Türkiye’nin din devletine dönüştürülmesi ortak amaçtı. AK Parti’nin eski Diyarbakır Milletvekili Abdurrahman Kurt, 25 Aralık 2014 günü televizyonda katıldığı bir canlı yayın sırasında “AK Parti’nin, Gülen Cemaati ve ABD’yle işbirliği yaparak Türkiye’de askeri vesayeti yıktığını” söyledi. Yine AK Parti’nin Tanıtım ve Medya Başkan Yardımcısı Emre Cemil Ayvalı da 10 Haziran 2020 günü katıldığı televizyon programında Kemalistlerle FETÖ’cüleri birbirlerine kırdıklarını açıkladı. Böylece AK Parti, FETÖ, ABD işbirliği AK partililer tarafından da ifade edilmiş oldu. Cumhurbaşkanı Tayyip Erdoğan da kendi hayatına kasteden bu darbe girişiminden sonra “aldatıldık” diyerek Allah’tan ve milletten af dileyip iktidarın bu süreçteki sorumluluğunu kabul etmiş oldu. İktidar, FETÖ ve ABD’nin, Türkiye’de Ilımlı İslam modeline karşı koyacak kurumların başında gördükleri ilk kurum TSK’ydı. Yine Başbuğ’a göre ABD bu nedenle TSK’yı zayıflatmayı, gücünü kırmayı hedefliyordu. Yeni Muhafazakârların, Türkiye’de Ilımlı İslam istemelerine dayanak oluşturan siyaset bilimci hocalar da vardı. Örneğin Samuel Huntington önde gelen isimlerden biriydi. Huntington’a göre bir toplumu mensup olduğu uygarlıktan başka bir uygarlığa taşımak mümkün değildi. Müslüman bir toplumun Batı uygarlığına geçmesi olanaksızdır. Nitekim Atatürk bunu denemiş ancak Türkiye Batı uygarlığı ile İslam arasında bölünmüş ve kararsız bir ülke olmuştu. Huntington’a göre Türkiye’nin, isterse Atatürk’ü ve laikliği reddederek İslam dünyasının lideri olması mümkündü. Huntington gibi düşünenlerden biri de ünlü CİA Şefi Graham Fuller’dir. Fuller de Atatürk’ün laik bir cumhuriyet kurmasını kayıp sayıyordu. Fuller de Türkiye’nin Ilımlı İslam devleti olmasının önünde en büyük engel olarak TSK’yı görüyordu. Fuller, TSK’nın işlevini şöyle tanımlıyordu: “Türkiye’nin modern ulusal anlatısı ve kurucu miti ile birlikte vizyon bekçiliği, Kemalist mirasın önde gelen koruyucusu olarak ordu tarafından yerine getirilmektedir. Esasen ordu ülkeyi, İslami temelli bir siyasete geri dönüşle tehdit eden veya Türk olmayan etnik kimliklerin propagandasını yapan her türlü unsurdan korumak için dizayn edilmiştir.” 15 Temmuz’u bu düşüncelerle birlikte ele almak gerekir. FETÖ’yü TSK’da darbe girişiminde bulunacak güce getiren iktidardır. Ergenekon, Balyoz, Askeri Casusluk gibi kumpas davalarıyla TSK’da Atatürk çizgisinden sapmayan, laiklik ilkesinden yana komutanlar tasfiye edildi. Yerlerine FETÖ’cü subaylar general yapıldı ve önemli komutanlıklara atandılar. Daha sonra 12 Eylül 2010 referandumuyla Hakimler ve Savcılar Yüksek Kurulu ve yüksek yargıda tasfiye başladı. TSK’daki gibi yüksek yargıdaki savcılar ve yargıçlar da tasfiye edildi. Yerlerine yine FETÖ’cü savcı ve yargıçlar atandı. Güvenlik kurumlarında, yüksek yargıda sivil bürokrasiye hakim olan FETÖ, iktidarın tamamını ele geçirmek için 15 Temmuz 2016’da darbe girişiminde bulundu. Bugün FETÖ yerine askeri ve sivil bürokraside, yüksek yargıda, bakanlıkların önemli makamlarında başka tarikat ve cemaat mensupları görev yapıyor. Eğer Türkiye 15 Temmuz’dan ders alsaydı kamu kurumlarında laiklik ve Atatürk karşıtı tarikat, cemaat mensupları yer bulamazdı.",https://halktv.com.tr/makale/15-temmuzdan-ders-alindi-mi-853610
Fikret Bila,Uygulanmayan Anayasa,01 Mayıs 2024 Çarşamba 05:00,"Cumhurbaşkanı ve AK Parti Genel Başkanı Tayyip Erdoğan’la CHP Genel Başkanı Özgür Özel yarın görüşecekler. Özel, görüşmenin TBMM’de veya AK Parti Genel Merkezi’nde yapılmasını tercih edeceğini açıklamıştı. Görüşmenin Beştepe’deki Cumhurbaşkanlığı Sarayı’nda yapılacağı konuşulmuştu ancak dün akşam saatlerinde görüşmenin AK Parti Genel Merkezinde olacağı açıklandı. Bu karar Erdoğan'ın taleplerine duyarlı davrandığını gösteriyor. Özel, görüşmenin yerini sorun etmeyeceğini, görüşmenin içeriğinin önemli olduğunu, bu nedenle Saray’a da gidebileceğini de daha önce açıklamıştı. Erdoğan’ın gündeminde “yeni anayasa” var. Yeni anayasa konusunu Özel’e açacağını ve CHP’den de destek bekleyeceğini söylemişti. Özel’in gündemi ise farklı. Özel’in gündeminde CHP’li belediyelerin iktidar tarafından engellenmesi, Cumhurbaşkanın imzasını bekleyen projeler, ekonomik kriz, emeklilerin maaş artışı beklentisi, milletvekili seçilen ancak serbest bırakılmayan Can Atalay’ın ve Gezi Parkı tutuklularının durumu, atanamayan öğretmenler, söz verildiği halde kaldırılmayan mülakat uygulaması. Yargı başta olmak üzere devlet kurumlarının tarikatlar tarafından parsellenmiş olması gibi konular var. Özel, yeni anayasayı konuşmak üzere TBMM Başkanı Numan Kurtulmuş’un kendisini ziyaretinden sonra yaptığı açıklamada da halkın gündeminde yeni anayasa olmadığını şu sözlerle ifade etti: “Bugün insanların yoksulluk, açlık, işsizlik, güvencesizlik gibi üst düzeyde beklentileri varken yeni bir anayasa beklentisi toplumun taleplerinin neresindedir, onu bir tartmak lazım.” Özel, ağır sorunlar karşısında halkın gündeminde yeni bir anayasa olmadığı mesajını bu sözlerle Cumhurbaşkanı Erdoğan’a da söylemiş oldu. Yarın yapacağı görüşmede aynı görüşlerini Erdoğan’a yüz yüze de söyleyeceği açık. Bu tabloda, yarın gerçekleşecek zirvede Özel’in, Erdoğan’ın önereceği yeni anayasaya destek vermeyeceği çok belli. CHP’nin görüşmeye değer bulacağı ancak cumhurbaşkanlığı hükümet sistemine son veren, parlamenter sisteme geçilmesini öngören, gerçekten demokratik bir anayasa veya anayasa değişikliği olabilir. Erdoğan’ın da cumhurbaşkanlığı hükümet sistemini koruyan bir anayasa veya anayasa değişikliğine Özel ve CHP’den destek beklediği söylenemez. Ancak iktidar, zirvede bu konunun gündeme gelmesini ve halkın gerçek gündemini oluşturan başta geçim sorunu olmak üzere; ağır ekonomik kriz, emeklilerin beklentisi, iktidarın yerel seçim yenilgisi gibi konuları gölgeleyerek gündemin değişmesini bekleyecektir. İktidar cumhurbaşkanlığı hükümet sistemi yerine parlamenter sisteme geçişi önermedikçe ne önerirse önersin CHP “yetmez ama evet”çi bir konuma düşmemelidir. Özel ve CHP’nin yapması gereken halkın gerçek sorunlarını gündemde tutmak ve iktidardan hesap sormaktır. Anayasa’yı işine geldiğinde uygulayan, işine gelmediğinde uygulamayan, yargının tarafsızlığını ve bağımsızlığını baskılayan, kişi hak ve özgürlüklerini hiçe sayan, Anayasa Mahkemesi ve AİHM kararlarını uygulamayan bir iktidarla, bu sistemi daha güçlendirecek, Erdoğan’ın dördüncü kez seçilmesine olanak sağlayacak bir anayasa görüşmesi yürütmek zaman kaybıdır. İktidarın, gündemi değiştirme, halkın temel sorunlarını gölgeleme ve geri plana itme çabasına katkı vermektir. Şurası çok açık ki gerek Erdoğan’ın Özel’le görüşmesi, gerekse TBMM Başkanı Kurtulmuş’un siyasi parti liderlerini ziyaretinin amacı iktidarın gündemi değiştirmesidir. Yerel seçimlerden birinci parti olarak çıkan CHP’nin, iktidarın istediği gibi gündem oluşturmasına engel olması, gerçek sorunları gündemleştirmeyi başarması gerekir. Anayasaya uymayan bir iktidarla sonuçsuz kalacak bir anayasa tartışmasını gündeminden düşürmesi gerekir.",https://halktv.com.tr/makale/uygulanmayan-anayasa-829461
Fikret Bila,Türkiye'nin Gazze Konusundaki Duruşu,15 Nisan 2024 Pazartesi 05:00,"İran, İsrail’e karşı kontrollü bir yanıt verdi. İsrail’in Suriye’deki İran diplomatik tesislerini vurmasına karşılık İran sınırlı bir füze saldırısıyla yanıt vermekle yetindi ve konunun kapandığını açıkladı. İran’ın İsrail’e gönderdiği 100’den fazla İHA ve füzenin yüzde 99’u Ürdün ve Suriye hava sahasında ABD, İngiltere ve İsrail tarafından etkisiz hale getirildi. Birkaç tanesi İsrail’de askeri bir tesise ulaştı ve hafif hasar yarattı. Böylece İran kendi kamuoyunu rahatlattı. İranlılar kutlama yaptılar. ABD ve İsrail’in tüm tahriklerine karşın İran, uzun süreli bir savaşa girmek istemiyor. Bunun nedeni Irak’la 8 yıl süren savaşın ağır yıkımını bir daha yaşamak istememesi. Ancak İsrail’le İran gerginliği hem Netanyahu iktidarını hem de İran’daki Molla yönetimini besliyor. Bu nedenle iki ülke de her zaman kontrollü gerginlik politikası izlemeyi tercih ediyor. Türkiye’ye gelince. Türkiye İsrail’in Gazze’deki mezalimine karşı Filistinlilerin yanında, İsrail’in karşısında etkili bir duruş sergileyemedi. İzlediği ikircikli politika çok çabuk ortaya çıktı. İktidar Filistinliler’den yana, İsrail’e karşı bir söylem kullandı. Ancak bu durum söylemde kaldı, uygulamada ise İsrail aleyhine bir adım atmadı. İsrail’e ihracatı sürdürdü. Meslektaşımız Metin Cihan’ın, ihracatın sürdüğüne ilişkin belgeleri haberleştirmesinden sonra kamuoyunda tepki oluştu. Bu tepki üzerine iktidar İsrail’e ihracatı kısıtlamak zorunda kaldı. Ancak bu gecikmiş karar İsrail’i etkilemedi. Bu durum iktidarın sözde Filistin’den, uygulamada ise İsrail’den yana olduğunu göstermeye yetti. Bu iktidar İsrail’e karşı tutum alarak ABD’yi karşısına alamaz. Ekonomik bağımlılığı, Batı’dan borç arayışı buna engeldir. Örneğin bu iktidar, İran’dan gelecek tehlikelere karşı İsrail’e istihbarat sağlayan Malatya’daki Kürecik radar üssünü kapatabilir mi? Kapamaz. Nitekim muhalefetin dillendirmesine karşı iktidar Kürecik’in adını bile ağzına almadı. Örneğin bu iktidar Filistinlileri korumak için İncirlik üssünü kapatabilir mi? Hayır kapatmaz. ABD’ye karşı böyle bir karar alacak ve uygulayacak gücü yok. Böyle bir kararı geçmişte Ecevit ve Demirel gibi liderler alabildi. Ancak 12 Eylül 1980 darbesiyle birlikte, Evren’in başa geçmesiyle Türkiye yeniden ABD’nin yörüngesine girdi. ABD’nin, dünyaya “Ortadoğu ve Kuzey Afrika’da 22 ülkenin sınırları değişecek” diye ilân ettiği Büyük Ortadoğu Projesi (BOP) bütün hızıyla uygulanıyor. Bu projeye uygun olarak Irak bölündü, Libya bölündü, Suriye bölündü. Sırada İran ve Türkiye var. BOP eş başkanı olmakla övünen Türkiye’deki iktidar ise tehlikenin farkında gibi durmuyor. Aksine Türkiye’ye doldurduğu milyonlarca Suriyeli, Afgan, Afrikalı ile fiilen BOP projesine yardımcı olmaya devam ediyor. Bir iktidar değişikliği olmadan Türkiye’nin BOP sürecine karşı durması da mümkün görünmüyor.",https://halktv.com.tr/makale/turkiyenin-gazze-konusundaki-durusu-824475
Fikret Bila,Sendikaların Ortak Tepkisi,10 Temmuz 2024 Çarşamba 05:00,"Düşük ücret, yüksek enflasyon işçi sendikalarını bir araya getirdi. DİSK Başkanı Arzu Çerkezoğlu, TÜRK-İŞ Başkanı Ergün Atalay ve HAK-İŞ Başkanı Mahmut Arslan geçen hafta ortak toplantı yapmışlardı. Dün de basının karşısına birlikte çıkarak ortak bir bildiri açıkladılar. Konfederasyon başkanlarının ortak bildirisi 10 maddeden oluşuyor. Bildiride, asgari ücretin ve ücretlerin gerçek enflasyonun üzerinde artırılması, ilk vergi diliminin yükseltilmesi, sosyal yardımların artırılması, kayıt dışı çalıştırmanın önlenmesi, kısaca emekçilerin ve emeklilerin insanca yaşam koşullarına kavuşturulması yer alıyor. Her zaman iktidarla uzlaşmayı yeğleyen TÜRK-İŞ ve HAK-İŞ’in DİSK’le birlikte hareket etmesi tabanlarından gelen baskının şiddetini gösteriyor. İşsizler, işçiler, memurlar, emekliler geçinemiyor. İktidar ise oralı değil. Önce asgari ücreti ve en düşük emekli maaşını artırmayacaklarını açıkladılar. “Para yok” dediler. Sonra, kamuoyundan gelen tepkiler üzerine konuyu gündeme aldıklarını açıkladılar. Kamuoyuna yansıyan rakamlara göre 10 bin lira olan en düşük emekli aylığının 12 bin veya 12 bin 500 liraya çıkarılması üzerinde çalışılıyormuş. En düşük emekli maaşı 10 bin liradan 12 bin liraya veya 12 bin 500 liraya çıkarılsa ne olur? En düşük emekli maaşı alanlar 10 bin lira yerine 12 bin 500 lira alsalar geçinebilirler mi? Elbette yine geçinemezler. Özellikle büyük kentlerde kiraların ve gıda fiyatlarının yüksekliği göz önüne alınırsa yine geçinemezler. Yine aile ve çevrenin yardımına muhtaç durumda olurlar. En büyük üç konfederasyonun birlikte tepki vermesi ve ortak taleplerini açıklaması iktidarı harekete geçirir mi? Bu ortak bildirinin iktidar üzerinde bir baskı oluşturacağı açık ama bu, taleplerinin yerine getirileceği anlamına gelmiyor. İktidar cephesinden kamuoyuna yansıtılan rakamlar bunu gösteriyor. Bu nedenle üç konfederasyonun ortak açıklama dışında daha etkili yöntemlerle iktidar üzerinde baskı kurmaları olasılığı yüksek. Bunun ilk işaretini TÜRK-İŞ Başkanı Atalay verdi. Atalay, iktidara seslenirken, “Ülkeyi yönetenler aklını başına alsın” dedi. Bir meslektaşımız da “Akıllarını başlarına almazlarsa ne olacak?” diye sordu. Atalay bu soruya “Önümüzü görelim, açıklarız” yanıtını verdi. Bu yanıt gösteriyor ki üç konfederasyon başkanının, taleplerinin yerine getirilmemesi halinde ne yapacakları konusunda ortak bir kararları var. Bu kararın, işçilerin sahaya inmesi, taleplerini mitinglerle dile getirmeleri olduğunu tahmin etmek zor değil. Ortak bildiriyi açıklarken DİSK Başkanı Çerkezoğlu’nun iktidara yönelik olarak yaptığı, “işçiler enflasyonun nedeni değil mağdurudur. Enflasyonun nedeni yüksek kur, dışa bağımlı üretim ve yüksek kârdır” saptamaları önemliydi. İktidarın, enflasyonun nedeni olarak işçileri ve emeklileri görüp onların ücretlerini düşük tutarak enflasyonu düşürmeye çalışması, sermayeye dokumayıp faturayı emekçi ve emeklilere çıkarmaktır. Bu aşamadan sonra konfederasyonların ortak tepkisine CHP de öncülük etmelidir. İşçinin, memurun, emeklinin hakkını CHP’nin deyimiyle “söke, söke” almanın başka yolu yoktur.",https://halktv.com.tr/makale/sendikalarin-ortak-tepkisi-850757
Fikret Bila,İmamoğlu’na Karşı Tüm Devlet Yarışıyor,27 Mart 2024 Çarşamba 05:00,"Yerel seçimlerde İstanbul Büyükşehir Belediye Başkanı Ekrem İmamoğlu’nun karşısında tüm devlet yarışıyor. Cumhurbaşkanı Tayyip Erdoğan, 17 bakan, kamu kurumu yöneticileri, valilik, kaymakamlıklar İmamoğlu’nun seçimi kaybetmesi, iktidar adayı Murat Kurum’un kazanması için çaba harcıyorlar. Bu da Cumhurbaşkanı Erdoğan’ın İstanbul’u geri almayı ne kadar çok istediğini gösteriyor. Erdoğan İstanbul’u geri almayı o kadar çok istiyor ki gittiği Anadolu kentlerinde o ildeki adayına oy istemekten çok meydandakilere “İstanbul’daki tanıdıklarınızı, akrabalarınızı arayın Murat Kurum’a oy versinler” çağrısı yapıyor. Gittiği ilin seçiminden çok İstanbul seçimiyle ilgili konuşmalar yapıyor. Ancak Erdoğan’ın bu çağrısına ve tüm devletin İmamoğlu’na karşı faaliyette bulunmasına karşın Murat Kurum İstanbul’da bir heyecan yaratmış değil. O kadar ki Cumhurbaşkanı Erdoğan’ın katıldığı İstanbul mitingi eski mitinglere göre çok sönük geçti. Tüm devletin çabalarına karşın İstanbul seçiminin İmamoğlu’nun kazanması yüksek bir olasılık. Erdoğan’ın, İmamoğlu’nun kaybetmesini çok istemesinin temel nedenlerinden biri bir sonraki cumhurbaşkanlığı seçimi. Erdoğan, İmamoğlu’nun İstanbul’u yeniden kazanması halinde karşısına cumhurbaşkanı adayı olarak çıkacağını biliyor. İstanbul’u kaybetmesi için İmamoğlu’nun karşısına tüm devleti yığmasının nedeni bu. Bu yerel seçimlerde 74 yıla varan çok partili hayatımızda görülmeyen olaylar da yaşanıyor. Örneğin ilk kez Dışişleri Bakanı, İçişleri Bakanı, Adalet Bakanı İstanbul’da yerel seçim için oy istediler. İktidarın adayı Murat Kurum’a oy isteyen bakanlar arasında Dışişleri Bakanı Hakan Fidan vardı. Daha önce dışişleri bakanlarının yerel seçimlerde oy istedikleri görülmemişti. Adı üzerinde “dışişleri” bakanlığı. Görevi dünyada Türkiye’nin ulusal çıkarlarını korumak. Bölgemizde Türkiye’yi yakından ilgilendiren çok önemli olaylar yaşanırken Dışişleri Bakanı’nın İstanbul’da yerel seçim çalışması yürütmesi kamuoyu tarafından yadırgandı. Ayrı şekilde İçişleri Bakanı Ali Yerlikaya’nın esnaf gezip Kurum’a oy istemesi abesle iştigaldi. İçişleri Bakanı seçimin güvenliğinden sorumlu bakan. Tüm vatandaşlara eşit güvenlik hizmeti götürmesi gereken bir bakanlığın başında. Seçimlerin güvenliğini sağlamakla sorumlu İçişleri Bakanı’nın tarafsız olması gerekirken yerel seçimlerde esnaf ziyaretleri yapıp oy istemesi bakanlığıyla bağdaşan bir faaliyet değil. Yine Adalet Bakanı Yılmaz Tunç’un da tarafsız olması gerektiğini unutarak yerel seçimlerde Murat Kurum için oy toplamaya çalışması kabul edilir bir durum değil. İçişleri Bakanı Yerlikaya gibi Tunç da Adalet Bakanı olarak seçimlerin güvenliğinden sorumlu. Ayrıca seçimlerde yapılacak itirazları da yargıçlar karara bağlayacak. Bu nedenle, Hakimler Savcılar Kurulu’nun da başkanı olan Adalet Bakanı ile, İçişleri, Ulaştırma bakanları istifa eder, yerlerine tarafsız isimler atanırdı. Bunun amacı seçim güvenliğinin tarafsız bakanlar tarafından sağlanmasıydı. Bu yerleşik uygulama AK Parti iktidarı tarafından kaldırıldı. Adalet, İçişleri ve Ulaştırma Bakanları’nın partizanlık yapmalarında bir sakınca görülmedi. Adalet ve güvenlik hizmetlerini vatandaşlar arasında ayrıcalık yaratmadan yerine getirmesi gereken bakanlar yerel seçimlerde adaylarına oy toplamak için yoğun faaliyetteler. Tabii bu iktidar döneminde seçimlerde tarafsız kalmaları gereken bakanlar konusuna gelinceye kadar hukukun hiçe sayıldığı birçok örnek yaşandı, yaşanıyor. Anayasa Mahkemesi kararlarına uymayacağını açıklayan iktidar, yine yüksek mahkemenin kararını dikkate almayacağını, hukuki değeri olmadığını hüküm altına alan mahkemeler gördük. Anayasa’da yazılı “hukuk devleti” ilkesinin uzun süredir rafa kaldırıldığı bir sır değil. Bu durum Türkiye’yi, devletin iktidarın yanında seçime girdiği bir ülke haline getirdi. Bu uygulamalar Türkiye’de artık bir parti devlet kurulduğunun da kanıtları.",https://halktv.com.tr/makale/imamogluna-karsi-tum-devlet-yarisiyor-818928
Fikret Bila,Düzen Değişikliği Ve Denetim,08 Nisan 2024 Pazartesi 05:00,"CHP, yerel seçimlerde kazandığı başarıyı iktidar değişikliği umuduna dönüştürmelidir. Sosyal demokrat kimliğini öne çıkararak düzen değişikliği iddiasını, somut projelerle kamuoyuna sunalı ve canlı tutmalıdır. Bugün Türkiye’nin en önemli sorunu ekonomik kriz ve giderek bozulan gelir dağılımıdır. Türkiye’de gelir dağılımında bozulma 2023 yılında zirve yapmış durumdadır. TÜİK’in 2023 verilerine göre en yüksek gelirli yüzde 20’lik grubun milli gelirden aldığı pay yüzde 49,8’e yükselirken, en düşük gelirli yüzde 20’nin payı yüzde 5,9’a geriledi. En yüksek geliri alan yüzde 20’nin payı 1,8 puan artarken, en düşük geliri alan yüzde 20’nin payı 0,1 puan daha azaldı. İktidarın yerel seçimden sonra uygulamaya koyacağı kemer sıkma politikasıyla gelir dağılımı dengesizliğinin daha da kötüye gideceği açıktır. Bu koşullar karşısında CHP’nin başta ücret ve vergi politikası olmak üzere gelirin yeniden dağılımını nasıl gerçekleştireceğini ve emekçi, emekli, küçük esnaf ve yoksul kesimlere nasıl kaynak aktaracağını gündeminin ilk sırasına taşıması gerekir. Türkiye’de vergi yükü çok büyük oranda dar ve sabit gelirli vatandaşın üzerine yüklenmiş durumda. Vergi gelirlerinin büyük kısmı Katma Değer Vergisi (KDV) Özel Tüketim Vergisi (ÖTV) gibi dolaylı vergilerden geliyor. Birinci sırada KDV, ikinci sırada ÖTV yer alıyor. Devletin vergi gelirlerini dolaylı vergilerden sağlamasının anlamı bu yükün zaten geçim sıkıntısı çeken düşük gelir gruplarının üzerine yıkıldığıdır. Bu tablo karşısında CHP, gelir dağılımını görece düzeltecek vergi reformunu nasıl yapacağını gündemde tutmalıdır. Ücret düşüklüğünü gidermek üzere sendikacılığı nasıl güçlendireceğini, kayıt dışı ekonomiyi nasıl kayıt altına alacağını da gündeme taşımalıdır. CHP’nin bu konuları gündemin üst sırasına taşıması başta yoksul kesimler olmak üzere halkın iktidar değişikliği umudunu artıracaktır. Gelir dağılımı ve düşük ücret toplumun çok büyük bir çoğunluğunu ilgilendiriyor. Bu sorun etnik köken veya inanç farkı gözetmeksizin toplumun her kesiminde yaşanıyor. Bu nedenle CHP toplumun ortak sorunu olan geçim zorluğunu nasıl aşacağını somut şekilde kamuoyuna anlatmalı ve kazandığı belediyelerde de uygulamaya koymalıdır. CHP bunu yaparsa Bülent Ecevit’in 1970’lerde yaptığı gibi çok ciddi bir düzen değişikliği iddiasını da gündeme taşımış olacaktır. CHP lideri Özgür Özel’in, Prof. Dr. Yılmaz Büyükerşen başkanlığında yerel yönetimler komisyonu kurulacağına ve CHP’li belediyelerini denetlemek üzere genel merkezde bir teftiş kurulu oluşturacağına ilişkin kararları çok önemlidir. Eskişehir gibi sadece Türkiye’de değil Avrupa’da da örnek gösterilen bir kenti yaratan Büyükerşen’in CHP’li belediyelere yol gösterecek olması bir şanstır. Aynı şekilde devletin etkin denetim kurumlarından emekli olmuş veya ayrılmış olan uzmanlardan bir teftiş kurulu oluşturulması ve CHP’li belediyelere bir iç denetim uygulaması da çok yararlı olacaktır. Bu denetimin AK Parti’den yeni kazanılan belediyelere öncelikle uygulanması gerekir. Belediye, CHP tarafından devralındıktan sonra Sayıştay’dan, eski adıyla Maliye Teftiş Kurulu’ndan, yine eski adıyla Maliye Hesap Uzmanları Kurulu’ndan, Gelirler Kontrolörlüğü’den ayrılmış veya emekli olmuş uzmanların bu belediyelerde yapacakları denetim iktidar belediyelerinin kaynakları nasıl kullandığını, hangi dernek ve vakıflara ne kadar para aktarıldığını ortaya çıkaracağı gibi ihalelerin nasıl verildiği konusunu da aydınlatacaktır. Mevcut CHP belediyeleri zaten devletin tüm denetim organları tarafından kılı kırk yaratacak şekilde denetleniyor. CHP’li belediyelerde her odadan bir müfettiş çıkıyor. Bu denetim elemanları CHP’li belediyelerde açık arıyorlar. Yolsuzluk arıyorlar. Ancak bugüne kadar İstanbul, Ankara, İzmir gibi üç büyük kent başta olmak üzere CHP’li başkanların yönettiği 11 büyük kent belediyesinde bir açık bulamadılar. Bu nedenle CHP yeni kazandığı belediyeleri devralır almaz, belediyelerin önceki dönemdeki hesap ve işlemlerini, kurulacak teftiş kurulu uzmanlarına denetletmeli ve sonuçlarını kamuoyuna açıklamalıdır.",https://halktv.com.tr/makale/duzen-degisikligi-ve-denetim-822645
Fikret Bila,Üç Bayram Bir Arada,24 Nisan 2024 Çarşamba 05:00,"23 Nisan Ulusal Egemenlik ve Çocuk Bayramı kutlu olsun. Atatürk’ü çağdaşı liderlerden üstün kılan özelliklerinden biri Kurtuluş Savaşı’nı ulusal egemenliği yansıtan Millet Meclisi’yle birlikte yürütmüş olması, bir diğeri de dünyada çocuklara bayram hediye eden tek devlet adamı olmasıdır. Atatürk’ün Kurtuluş Savaşı’nı Millet Meclisi’yle ve ondan aldığı yetkiyle yürütmesi egemenliği Saray’dan alıp ulusa vereceğinin ilk işaretidir. Ahmet Taner Kışlalı hocamızın Kemalizm, Laiklik ve Sonrası kitabından aktırdığı gibi henüz 1919 Temmuz’unda Mazhar Müfit Kansu’ya yapacaklarını şöyle not ettirmiştir: “Zaferden sonra şekl-i hükümet cumhuriyet olacaktır. Bu bir. İki Padişah ve hanedan hakkında zamanı gelince icap eden muamele yapılacaktır. Üç, tesettür kalkacaktır. Dört, fes kalkacak, medeni milletler gibi şapka giyilecektir.” Bu not Atatürk’ün laik, demokratik bir cumhuriyet kurmayı hedeflediğini gösterir. Savaş koşullarında, Padişah yönetimine karşı Millet Meclisi kurması bu yoldaki ilk adımdır. Atatürk, yine notta işaretini verdiği gibi 1 Kasım 1922’de saltanatı kaldırarak egemenliği resmen ulusa devretmiştir. İki yıl sonra 3 Mart 1924 tarihinde de Hilafet’i kaldırmıştır. Bu nedenle 23 Nisan’da Ulusal Egemenlik Bayramı’nda saltanatın ve hilafetin kaldırılmasını da kutluyoruz. Üçüncü olarak da dünyadaki tek Çocuk Bayramı’nı kutluyoruz. 23 Nisan Milli Bayramı ile 23 Nisan Çocuk Bayramı birleşti. Saltanatın kaldırılışı nedeniyle 1935’e kadar ayrı kutlanan Ulusal Egemenlik Bayramı da aynı yıl bu iki bayramla birleştirildi. 1980 sonrasında üç bayramı birleştiren 23 Nisan, “Ulusal Egemenlik ve Çocuk Bayramı” olarak ilan edildi. Üç bayram da kutlu olsun. Çocuk Esirgeme Kurumu’nu 1921 yılında kurması ve himayesine alması ve çocuklara bir bayram hediye etmesinin izleri Atatürk’ün cumhuriyet tanımında da vardır. Atatürk cumhuriyeti şöyle tanımlar: “Cumhuriyet kimsesizlerin kimsesidir.” Evet, Cumhuriyet kimsesizlerin kimsesidir. Atatürk’ün daha cumhuriyeti ilân etmeden Çocuk Esirgeme Kurumu’nu kurması savaş koşullarında kimsesiz çocukları esirgemek içindir. Atatürk’ün cumhuriyet tanımı bizlere de bizden sonraki nesillere de görev ve sorumluluk yüklüyor. Kimsesiz çocukların kimsesi olmak. Zor koşullarda yaşamaya çalışan ne kadar çok kimsesiz çocuk var. Etrafa bir göz atmak bu gerçeği görmeye yetiyor. Trafik ışıklarında durunca arabanızın camını silmeye çalışan çocuklar, kaldırımda elindeki mendili satmaya çalışan çocuklar, tartı aletinin başında yoldan geçenleri tartarak para kazanmaya çalışan kimsesiz çocuklar. Bugün onların da bayramı. Atatürk’ün yüklediği sorumluluğun bir gereği de kimsesiz çocukların bayramını kutlamak, onların kimsesi olmaktır. Anne babalar bu bayramı sadece kendi çocuklarıyla değil Çocuk Esirgeme Kurumu’ndaki çocuklarla da kutlamalıdır. Onları da ziyaret etmeli, çocuklarıyla kaynaştırmalıdır. Onlara kimsesiz olmadıklarını göstermelidir. Bayramı hissetmek en çok kimsesiz çocukların hakkı ve ihtiyacıdır.",https://halktv.com.tr/makale/uc-bayram-birarada-827086
Fikret Bila,Yerindelik Denetimi,22 Nisan 2024 Pazartesi 05:00,"Yerel seçimlerden sonra iktidar mensuplarının lüks yaşama meraklı olduklarına ilişkin haberler sıklaştı. Özellikle AK Parti’den CHP’ye geçen belediyelerde, AK Partili belediye başkanlarının kral dairesi gibi makam odaları yaptırdıkları, bazılarının odalarını Osmanlı padişahlarının odalarına benzettikleri görüldü. Bir makam odasıyla yetinmeyen aynı katta iki makam odası yaptıran başkanlar da gördük. Makam arabaları da ayrı bir şatafatlı yaşam konusu. En pahalısından birden fazla makam aracı kullanan başkanlar, milyonlarca lira harcanan kiralık araç filoları gördük. Sadece belediyelerde değil, bakanlıklarda ve diğer kamu kuruluşlarında da aynı israf var. Oysa kamu kaynakları kamu yöneticileri lüks yaşasın diye değil halka hizmet edilsin diye vardır. Kamu kaynağını tasarruflu kullanmak da genel kuraldır. Geçtiğimiz günlerde Mahfi Eğilmez Hazine Müsteşarı’yken makam aracının yerli üretim bir Renault olduğunu söylemişti. Evet öyleydi. Rahmetli Bülent Ecevit de Başbakan olarak Renault marka, yerli üretim araba kullanırdı. İtibarından da bir şey kaybetmezdi. Aksine yurt içinde de yurt dışında da en itibarlı liderdi. Aslında bizim devlet düzenimizde kamu kaynaklarının kullanımı eskiden sıkı bir denetimden geçirilirdi. Yöneticilerin kamu kaynaklarını amacına uygun olarak kullanıp kullanmadığı denetlenirdi. Örneğin “yerindelik denetimi” yapılırdı. Yöneticilerin iş ve işlemlerinin hukuki denetiminin yanı sıra kamu yararına olup olmadığı da denetlenirdi. Yerindelik denetimi, bir kamu yöneticisinin iş ve işlemlerinin üst amiri tarafından kamu yararına olup olmadığının denetlenmesidir. Eğer bu iş ve işlemlerde kamu yararı olmadığı saptanırsa o iş ve işlemler ya iptal edilir ya da değiştirilirdi. Örneğin Sayıştay bir zamanlar performans denetimi içinde yerindelik denetimi de yapardı. Bu denetim yapılırken yöneticilerin, belediye başkanlarının saray yavrusu binalar yapıp padişah odası gibi makam odaları döşetmeleri mümkün olmazdı. Yapan varsa hesap sorulur, harcamalar ödettirilirdi. Ancak AK Parti iktidarı Sayıştay’ın yerindelik denetimini ortadan kaldırdı. Anayasa ve Sayıştay Yasası’nda yapılan değişiklikle bu uygulamaya son verildi. Gerekçesi, yargının, idarenin yetki alanındaki konulara müdahale etmesinin Anayasa’ya aykırı olduğuydu. Yargının sadece hukukilik denetimi yapabileceği Anayasa Mahkemesi tarafından da karara bağlandı. Bu yetki ve görev hükümetin yani idarenindi. Ancak bugün Türkiye’de böyle bir denetim yapılıyor mu? Yapılmadığı ortaya dökülen görüntülerden anlaşılıyor. Zaten kamu yöneticileri kamu kaynaklarıyla kendilerine lüks, şatafatlı bir düzen kurarken kendi amirlerine bakarak hareket ediyorlar. Amirler de aynı şekilde kamu kaynaklarıyla lüks içinde yaşadıkları için onların altındaki görevliler de oları örnek alarak aynı lüksü yaşıyorlar. Dolayısıyla kamu yöneticilerinin kamu kaynaklarını nasıl kullandıklarına ilişkin etkin bir denetim söz konusu değil. Bugün Türkiye’nin en önemli sorunu kamudaki israf. Ekonomik krizin nedenlerinden biri kamudaki şatafatlı yaşam. Bunun önlenmesi için yapılması gereken ise ciddi bir yerindelik denetimi. CHP’li belediyeler bu konuda da örnek bir uygulamaya geçmelidir.",https://halktv.com.tr/makale/yerindelik-denetimi-826566
Fikret Bila,Devleti Dönüştürmenin Sonuçları,17 Mayıs 2024 Cuma 09:14,"Türkiye’nin gündeminde yine, “darbe, komplo, kumpas, 17-25 Aralık, hükümete karşı isyan” iddiaları havada uçuşuyor. Nedeni, suç örgütü lideri Ayhan Bora Kaplan’ı yurtdışına kaçmak üzereyken Ankara Esenboğa Havaalanı’nın girişinde yakalayan emniyet mensuplarının önce açığa sonra gözaltına alınmaları ve haklarında soruşturma başlatılması. Soruşturma; bu emniyet mensuplarının “anayasal düzeni değiştirmek, hükümete karşı isyan suçu işlemek üzere anlaşmak” diye özetlenebilecek çok ağır bir suçlamaya dayanıyor. Suçlamanın kaynağı ise Ayhan Bora Kaplan’ın eski adamı Serdar Sertçelik’in emniyet mensuplarının; Bekir Bozdağ, Hasan Doğan, Fahrettin Koca, Sadık Soylu aleyhine ifade vermeye zorladıkları iddiası. Sertçelik, bu iddiaları yurtdışından yaptığı telefon görüşmelerinde dillendiriyor. Sertçelik’in, iki ayağından vurulduktan sonra, ev hapsinde elektronik kelepçeyle tutulurken yurtdışına kimler tarafından, nasıl kaçırıldığı konusu ise henüz aydınlanmış değil. Kaplan’ı yakalayan emniyet yetkililerinin hükümete karşı bir darbe, komplo, kumpas içinde olup olmadıkları başlatılan soruşturma ve muhtemel yargılama sonucunda anlaşılacak. İçişleri Bakanı Ali Yerlikaya açıklamalarında “darbe” iddiasında bulunmadığını açıkladı. Yerlikaya, “Kimler FETÖ taktikleriyle Cumhurbaşkanımıza, hükümetimize ve siyasilerimize karşı oyun kurmaya çalışıyorsa oyunlarını ve tuzaklarını yerle bir edeceğiz” demişti. Açığa alma ve soruşturma böyle başladı. Devlet kurumları içinde bir güç çatışması yaşandığı gerçeğiyle karşı karşıyayız. Bu olay ilk değil son da olmayacak gibi görünüyor. Bu tür sorunların yaşanmasının temel nedeni, AK Parti iktidarının, “üçlü vesayeti yıkıyorum” iddiasıyla devlet kurumlarında, özellikle üst düzey bürokrasiyi değiştirmesidir. Bürokrasiyi değiştirme, dolayısıyla devleti dönüştürme süreci 2007 yılında açılan Ergenekon, 2010 yılında açılan Balyoz ve Askeri Casusluk davaları ve 2010 yılında yapılan anayasa değişikliği ile gerçekleştirildi. Ergenekon ve Balyoz davalarıyla Türk Silahlı Kuvvetleri’nde laiklik başta olmak üzere Atatürk ilke ve devrimlerine bağlı komutanlar tasfiye edildi. Birçok önemli komutanlıklara daha sonra FETÖ’cülükle suçlanan subaylar atandı. Bu komutanlar da 15 Temmuz 2016’da darbe girişiminde bulundular. AK Parti iktidarını darbeyle devirmeye kalkıştılar. Benzeri kadrolar Emniyet teşkilatında ve yüksek yargıda üst düzey görevlere atanmışlardı. Eski İçişleri Bakanı Efkan Ala, 15 Temmuz’dan sonra bu kalkışmanın yapıldığı tarihlerde Türkiye’de 81 ilin 74’ünde FETÖ’cü emniyet müdürlerinin görev yaptığını açıklamıştı. Ak Parti iktidarı “üçlü vesayet” dediği devlet bürokrasini tasfiye etmiş, yerine 15 Temmuz’dan sonra FETÖ dediği Gülen cemaatine bağlı kadroları getirmişti. 15 Temmuz’dan sonra ise bu kez FETÖ’cü dediği kadroları tasfiyeye girişti. Bu kadroları tümüyle tasfiye edebildi mi, o da tam olarak bilinmiyor. İktidar, FETÖ’cü diye tasfiye ettiği kadroların yerine bu kez yine laiklik ve Atatürk karşıtı başka cemaat ve tarikatlara mensup kadroları atadı. Bu süreçte de devlet kurumlarında, bu tarikatlar ve cemaatler arasında güç savaşları yaşanmaya başladı. Milli Eğitim Bakanlığı’nda, Yargıtay, Danıştay, Sayıştay gibi yüksek yargı kurumlarında, Emniyet teşkilatında güç savaşları devam ediyor. Bugün emniyette yaşanan sorunların kaynağında bu gruplar arasındaki mücadele yatıyor. Düşünün ki son örneğini Yargıtay seçimlerinde gördüğümüz gibi yüksek yargı organlarında, emniyet teşkilatında Okuyuculardan, Menzilcilerden, Közcülerden, Hak Yolculardan söz ediliyor. Bu gruplar arasında daha üst görevlere gelmek için verilen mücadele kurumları kilitliyor.",https://halktv.com.tr/makale/devleti-donusturmenin-sonuclari-834508
Fikret Bila,CHP’nin İyi Niyeti,26 Haziran 2024 Çarşamba 05:00,"CHP iyi niyetle bir girişimde bulundu. CHP Genel Başkanı Yardımcısı Prof. Dr. Yalçın Karatepe, Hazine ve Maliye Bakanı Mehmet Şimşek’i ziyaret ederek dar ve sabit gelirliler için ekonomik krizin yol açtığı geçim zorluğunu aşmak amacıyla önerilerde bulundu. Karatepe görüşme sonrasında yaptığı açıklamada şöyle dedi: ""Dört taleple gittik. Bakan Şimşek'e, asgari ücrete ve emekliye zam talebimizi ilettik ama görüşme sonunda bir değişim iradesi göremedik. Faturayı vatandaşa çıkarmakta ısrarlılar. Enflasyonun bu kadar yüksek seyrettiği bir yerde asgari ücrete yılın ikinci yarısında zam yapılmamasını reddettik. Dolayısıyla asgari ücrete bir artışın yapılmasının zorunlu olduğunu ifade ettik. Benzer şekilde emekli aylıklarında artış yapılmasının zorunlu olduğunu ilettik. Görüşmeye gitmeden önce hesaplamasını yaptık. 89,6 milyar dolarlık desteğin çiftçilerimize sağlanmadığını görüyoruz 2006'dan bu yana. Desteklerin verilmediği dönemde Türkiye'nin tarımsal ithalata harcadığı paraların verilerini sayın Bakan'ın dikkatine sunduk. Vergide adaletin sağlanması, insanların ekonomik güçleriyle orantılı olarak vergi ödemesini de paylaştık. Bugün Türkiye'de vergide adaletin olmadığını ifade ettik.” Karatepe’nin sözlerinden anlaşıyor ki CHP’nin asgari ücrete ve emekli maaşlarına enflasyonun üzerinde zam yapılması, çiftçiye destek verilmesi ve vergi adaletini sağlayacak düzenlemeler yapılması önerileri iktidar tarafından kabul görmemiş. Bu görüşmeden olumlu bir sonuç beklemek zaten gerçekçi değildi. İktidar, asgari ücreti ve emekli maaşlarını gerçek enflasyonun üzerinde artırmak niyeti olsaydı bunu zaten Karatepe, Maliye Bakanlığı’na gelmeden açıklardı. Dar ve sabit gelirlilerin enflasyon altında ezilmemesi için asgari ücrete ve emekli maaşlarına enflasyonun üzerinde zam yapılması gerektiğini kuşkusuz Mehmet Şimşek de biliyor. Keza enflasyon TÜİK’e göre yüzde 75, ENAG’a göre yüzde 121 düzeyindeyken çiftçiye verilen taban fiyatın yüzde 10 düzeyinde artırılmasının çiftçiyi batıracağını, tarımı dışa bağımlı kılacağını da… Yine vergi adaletinin sağlanması için vergi gelirleri içinde dolaysız vergilerin artırılması, dolaylı vergilerin ise azaltılması gerektiğini de biliyor Bakan Şimşek. Bu durumda şu soru akla gelebilir: “Madem iktidar bunları biliyor, neden yapmıyor?” Bu sorunun yanıtı iktidarın siyasi tercihidir. AK Parti iktidarı sermayeden yana emek karşıtı bir iktidardır. Bugüne kadar büyük sermaye sayılabilecek 37 şirketin son yıllarda vergi borçlarını affeden iktidar, vergi yükünün yüzde 65’ni halka yüklemiştir. Bu politikasını hiç değiştirmeyen iktidardan CHP’li Karatepe, Bakan Şimşek’i ziyaret ettiği diye vazgeçmesi zaten beklenemezdi. Bugünlerde Şimşek’in hazırladığı yeni vergi paketi tartışılıyor. Bu paketten de işçinin, memurun, emeklinin, küçük esnafın, çiftçinin vergi yükünü hafifletip sermayenin vergi yükünü artıracak düzenlemeler beklemek hayalciliktir. Nitetim vergi paketinin ilk taslağı olarak kamuoyuna yansıyan bilgiler arasında servet ve gider bildiriminin yer aldığı da vardı. Ancak sonra bu hükümlerin taslaktan çıkarıldığı haberleri de yayıldı. Oysa servet ve gider bildirimi uygulaması “çok kazanandan çok, az kazanandan az vergi alınması” ilkesinin uygulanabilmesi için gerekli bir düzenlemelerdir. Ancak AK Parti iktidarından böyle bir düzenleme beklemek de gerçekçi değildir. Sermayeden yana bir iktidar sermayedarların vergi yükünü ciddi anlamda artırmaz. Ancak göz boyayacak düzenlemeler getirir ama yükün büyük kısmını emek üzerinde bırakır. Yarattığı ekonomik krizin yol açtığı yüksek enflasyonla mücadele ederken de bildiği tek yöntem talebi kısmaktır. Talebi kısmak için de ücretleri enflasyonun altında artırmak, gösteri ve yürüyüşleri engellemek, grevleri yasaklamaktır. Satın alma gücü düşen halkın yaşam standardının da düşmesi, daha önce almayı talep ettiği ve alabildiği mal ve hizmetleri talep edemez ve alamaz hale getirmektir. İktidarın bu politikasını CHP rica etti diye tersine çevirmesi mümkün değildir. CHP, Hazine ve Maliye Bakanlığı’ndan eli boş dönmüş, elinde iyi niyeti kalmıştır.",https://halktv.com.tr/makale/chpnin-iyi-niyeti-846654
Fikret Bila,Vergi Adaleti!,24 Haziran 2024 Pazartesi 05:00,"Hazine kaynaklarını tüketen iktidar yeni bir vergi paketi hazırlığı yürütüyor. Hazine ve Maliye Bakanı Mehmet Şimşek’in hazırladığı yeni vergi paketinin içeriğiyle ilgili bazı bilgiler kamuoyuna yansıdı. Türkiye’de gelir dağılımı adaleti olmadığı gibi vergi adaleti de yok. Nüfusun en zengin yüzde 20’si milli gelirin neredeyse yüzde 50’sini alıyor. Diğer yüzde 50’yi ise nüfusun yüzde 80’i paylaşıyor. En alt düzeyde yer alan işsizler, işçiler, memurlar, emekliler, küçük esnaf ise en fazla vergiyi ödeyen kesim. Bunun nedeni Türkiye’deki vergi düzeninin adaletsiz oluşu. Vergi gelirlerinin yüzde 65’ini dolaylı vergiler oluşturuyor. Dolaylı vergiler, halkın gelirine bakmadan herkesten tahsil edilen vergilerdir. Katma Değer Vergisi (KDV) , Özel Tüketim Vergisi (ÖTV) gibi. Gelir Vergisi, Kurumlar Vergisi gibi dolaysız vergilerin vergi gelirleri içindeki payı ise yüzde 35 Adil bir vergi sisteminden söz edebilmek için dolaylı vergi gelirleriyle dolaysız vergi gelirlerinin birbirine eşit olması beklenir. Ancak Türkiye’de vergi sistemi zenginden yana bir sistemdir. Zaten geçim zorluğu içindeki halk kitleleri vergi yükü altında daha da ezilir. Bu iktidar döneminde bu yük daha da arttı. İktidar zenginden ve kendi eliyle yarattığı yeni zenginlerden yana kararlar alıyor. Örneğin 2023 yılında, kendine yakın şirketlerin 188 milyar liralık vergi borcunu affetti. Bu yıl bütçesinde 2 trilyon 700 milyar lira açık vermesi tahmin edilirken kendine yakın şirketlerin vergi borcu neden affedilir? İktidar kendine yakın şirketlerin vergi borçlarını hemen her yıl affediyor. Hazırlandığı söylenen vergi paketinden kamuoyuna yansıyanlar arasında üç taslak kamuoyunda sert tepkiyle karşılandı. Bunlardan biri garsonların aldığı bahşişten vergi alınması. İkincisi yurtdışı harcının 150 liradan 3 bin liraya çıkarılması düşüncesi. Kira gelirinden yüzde 20 oranında verginin peşin tahsil edilmesi. Garsonların bahşişinden vergi almak Türkiye’nin bütçe açığı düşünüldüğünde kayda değer bir gelir oluşturmaz. Ancak iktidarın gözünün yine zar zor geçinen vatandaşın cebinde olduğu gösterir. Yurtdışına çıkış harcının 150 liradan 3 bin liraya veya bin 500 liraya çıkarılması da savunulamaz. Harç bir kamu hizmetinden yararlananlardan alınır. Yurt dışına çıkışta devletin vatandaşa verdiği bir kamu hizmeti yoktur. Zaten pasaport alırken harç ödeniyor. Yurt dışına çıkıyorsun diye bin 500 lira veya 3 bin lira olarak alınacak harç bir hizmet karşılığı olmadığı için “harç değil haraç”tır. Kiralardan yüzde 20 peşin vergi almak konusuna gelince. Kiracı kirasını bankaya yatıracak, banka da kiranın yüzde 20’sini vergi olarak devlete, kalanını da kira olarak ev sahibine ödeyecek. Bu uygulamanın yükünü yine kiracı çekecektir. Ev sahipleri yüzde 20’lik peşin vergi yükünü kiraları artırarak kiracıya yükleyecektir. Vergi paketinden sızan bilgiler vergi artışlarının veya yeni vergilerin de yine geçinmekte zorlanan halkın sırtına yükleneceğini gösteriyor. Anlaşılıyor ki zaten adil olmayan vergi yükü dağılımı daha da adaletsiz olacak. Vergi paketiyle ilgili olarak eleştirilen bu taslakların paketten çıkarıldığı yönünde de haberler de geliyor. Umarız bu haberler doğru çıkar ve vergi adaletsizliğini hafifletecek düzenlemeler yapılır.",https://halktv.com.tr/makale/vergi-adaleti-845966
Fikret Bila,Özgür Özel-Esad Görüşmesinin Önemi,12 Temmuz 2024 Cuma 05:00,"CHP Lideri Özgür Özel’in Suriye Devlet Başkanı Beşar Esad’la görüşme isteğine Şam’dan olumlu yanıt geldi. Özel, yakında Şam’a giderek Esad’la görüşecek. İktidarın 13 yıl önce yapması gerekeni bugün CHP yapıyor. Cumhurbaşkanı Tayyip Erdoğan’ın Suriye iç savaşının başladığı 2011 yılında “Katil Esed” diyerek Şam’la ilişkiyi kesmesi sonrasında yürüttüğü yanlış politika Türkiye’nin çok ağır sorunlarla karşılaşmasına neden oldu. Bu nedenle Özel-Esad zirvesi önemli. Bu zirve Türkiye-Suriye ilişkilerinin düzelmesi için bir yol açabilir. İktidar için, yürüttüğü yanlış Suriye ve sığınmacı politikasından dönmesi için bir olanak yaratabilir. Tabii iktidar Suriye politikasında yanlış yaptığını kabul ederse. Esad’ı devirip yerini İslamcı bir yönetim kurulması için çaba gösteren iktidar Türkiye beka açısından risk yaratan sorunlara yol açtı. Milyonlarca Suriyeliyi Türkiye’ye sokarak demografik bir sorun yarattı. Bu yanlış politikanın yarattığı bir diğer beka sorunu Suriye’nin kuzeyinde oluşturulan PKK-PYD devletçiği oldu. İktidar, ABD’nin Büyük Ortadoğu Projesi’nin (BOP) bir parçası olarak Türkiye’nin ulusal birliği ve toprak bütünlüğü açısından da gelecekte sorunlar doğuracak bir ortam yarattı. İktidar, Özel’in Esad’la temasının Türkiye için önemli bir fırsat olduğunu anlamalı. Özel’in açacağı yoldan ilerleyerek yanlıştan dönmeli. İktidarın görmediği veya görmek istemediği BOP’un neyi amaçladığı ve ne tür bir projeyi uygulamaya koyduğunu Dr. Naim Babüroğlu’nun uyarılarından anımsayalım: “ABD’nin Ortadoğu’ya vermek istediği yeni şekli, ABD’li Profesör Noam Chomsky, 1983’te yayımlanan “Kader Üçgeni” adlı kitabında kaleme alır. Kitapta, Kudüs Amerikan Girişimcilik Enstitüsü’nün raporuna yer verir. Bu raporda şu bilgiler vardı: ‘Ortadoğu’da ulusalcılık ve ulusal kimlik yok edilmeli, bunun için de Ortadoğu Osmanlılaştırılmalıdır. Böylece bölgede Batı çıkarlarına karşı çıkacak ulusal güç ve direnç kalmayacak, sistemlerin çarkları rahatlıkla işleyecektir. ABD için en tehlikeli düşman ve tehdit, bağımsızlık tehdididir.’ Sonuçta Irak, Suriye ve Libya parçalandı. Türkiye’nin Irak ve Suriye sınırı terör üreten coğrafyaya dönüştü. Suriye’de PYD/PKK terör örgütü, PKK terör örgütünün 10 katından fazla bir güce ulaştı. ABD’nin çok açık olan bu projesinde, ‘Türkiye nerede yer aldı’ sorusu anlamlı. ABD Merkezi İstihbarat Teşkilatı (CIA) Ortadoğu Direktörü Graham Fuller, 1990’da şunları söyler: ‘Kemalizm bitti. Dünyadaki bütün liderler gibi o da sonsuza dek yaşayacak bir ürün veremedi. Oysa İncil ve Kur’an hala veriyor. Bu nedenle, kendisine entelektüel güven duyan Türkiye, İslam’ın günlük yaşamdaki yerini almasını yeniden düşünmelidir.’ Gelinen aşamada, Türkiye’deki kutuplaşmaya ve tartışmalara bakın… Atatürk’e ve Cumhuriyet’e karşı tepki gösteren bazı çevreler, CIA’nın, Graham Fuller’in tavsiyesine uymakta kararlı. Atatürk’ten uzaklaştıkça Pakistan’a yaklaşan bir Türkiye… Türkiye’den Atatürk’ü çıkarın, geriye Afganistan kalır. Yani CIA’nın, Fuller’in isteği yerine getirilmiş olur. CIA, Türkiye’nin geldiği aşamadan mutlu olmalı…” Babüroğlu şöyle devam ediyor: “2015’te, Suudi Arabistan ve İsrail bir planda uzlaştılar. Bu planın birinci ayağında Türkiye, Suriye, Irak ve İran’da bir Kürt Devleti’nin kurulması; ikinci ayağında ise İran’da rejim değişikliği yapılmasıydı. Bu planın Suriye ve Irak bölümü tamamlandı. Plana göre, sırada İran ve ardından Türkiye var… Bu hedefe hızla ilerlerken, PYD/PKK terör örgütü, bu kadar güce kısa sürede ulaşacağını hayal bile etmemişti.” ABD, BOP’u Türkiye’nin de katkılarıyla hayata geçirdi. İktidar, Suriye’de Müslüman Kardeşler’in yolunda bir iktidar oluşturmak amacıyla kendi geleceğini tehlikeye açan bir politika izledi. Umalım ki Özel’in Esad’la yapacağı görüşme iktidarın bu tarihi hatadan dönmesine vesile olur.",https://halktv.com.tr/makale/ozgur-ozel-esad-gorusmesinin-onemi-851390
Fikret Bila,YAŞAMA HAKKI!,29 Mayıs 2024 Çarşamba 05:00,"Türkiye son günlerde sokak köpekleri sorununu tartışıyor. İktidarın yaklaşımı bu hayvanların toplatılması, barınaklara konulması ve bir ay içinde sahiplenilmeyenlerin uyutulması. Türkiye’de özellikle kentlerde başı boş köpek sorunu yaşandığı bir gerçek. Bu köpekler tehdit oluşturuyor. Aç olduklarında çocuklara, büyüklere saldırıyorlar. Bu sorun hızla çözülmesi gereken bir sorun. Ancak sorunun hayvanların öldürülerek çözülmesi kabul edilebilir bir yöntem değil. İnsanlar gibi hayvanların da yaşam hakkı var. İnsandan başlayalım. İnsan haklarının başında “yaşama hakkı” gelir. İnsan için yaşama hakkı dokunulamaz ve vazgeçilemez haktır. İnsanın yaşama hakkı İnsan Hakları Evrensel Beyannamesi’nde 3 madde hükmü olarak şöyle yer alır: “Herkesin yaşama hakkı ile kişi özgürlüğü ve güvenliği hakkı vardır.” Beyannamenin 5 maddesinde de şu hüküm yer alır: “Hiç kimseye işkence ya da zalimce, insanlık dışı ya da aşağılayıcı muamele ya da ceza uygulanamaz.” Yaşam hakkı temeldir. Bu nedenle insanın yaşama hakkı kutsal bilinir. İnsanın yaşama hakkı var da diğer canlıların yok mu? Elbette hayvanların da bitkilerin de yaşama hakkı vardır. Örneğin İnsan Hakları Evrensel Beyannamesi’nde insanın yaşama hakkı en temel hak sayılıyorsa, Hayvan Hakları Beyannamesi’nde de hayvanlar için aynı hak yer alır. Bu beyannamede yer alan hükümleri de anımsayalım: “Tüm hayvanlar eşit doğar ve eşit yaşama hakkına sahiptirler. Hiçbir hayvana kötü ve zalimce davranılamaz. Bir hayvanın öldürülmesi zorunlu ise bu, bir anda ve acı çektirilmeden yapılmalıdır. Zorunlu olmaksızın bir hayvanın öldürülmesi, yaşama karşı işlenmiş bir suçtur.” İnsan Hakları Beyannamesi, İkinci Dünya Savaşı’ndan sonra, 1948 yılında Birleşmiş Milletler Genel Kurulu’nca kabul edildi. Hayvan Hakları Beyannamesi ise 1978’de, Paris’te, Birleşmiş Milletler Eğitim, Bilim ve Kültür Örgütü (UNESCO) tarafından ilân edildi. Modern toplumun yaşam hakkı konusundaki yaklaşımı bu beyannamelerle ortaya konulmuşken, sokak hayvanları sorununun onları öldürerek çözülmesini önermek bile abesle iştigaldir. Nitekim Türkiye’de de Hayvan Haklarını Koruma Kanunu’nun amacı hayvanların yaşam hakkını korumaktır. Bu amaç Kanun’un 1 Maddesi’nde şöyle yer alır: “Bu Kanunun amacı; hayvanların rahat yaşamlarını ve hayvanlara iyi ve uygun muamele edilmesini temin etmek, hayvanların acı, ıstırap ve eziyet çekmelerine karşı en iyi şekilde korunmalarını, her türlü mağduriyetlerinin önlenmesini sağlamaktır.” Yine bu kanuna göre çıkarılan yönetmelikte de, hayvanların kuduz hastalığı olanlar dışında öldürülemeyeceği hükmü de vardır. Türk Veteriner Hekimler Birliği başta olmak üzere ilgili kurumlar ve uzmanlar başıboş köpek sorununun çözülmesi için yapılması gerekenleri duyurdular. İlgili kurum ve uzmanların önerilerinden çıkan sonuç şu: Bu sorunun çözümü için etkin bir kısırlaştırma programı uygulanması ve yeteri kadar barınak ve yaşam alanı oluşturarak hayvanların bu alanlarda yaşamlarını sürdürmelerinin sağlanması. İktidarın, parti ayırımı gözetmeksizin belediyelere katkı vererek bu sorunun çözülmesini hayvanlar öldürülmeden sağlaması.",https://halktv.com.tr/makale/yasama-hakki-838267
Fikret Bila,CHP Örnek Olmalı,19 Nisan 2024 Cuma 05:00,"Yerel seçimlerde kazandığı başarı CHP’ye büyük bir sorumluluk da yüklüyor. Belediye hizmetlerinin, CHP’ye oy versin vermesin her kesime eşit şekilde götürülmesi ve belediyelerin dürüst ve şeffaf şekilde yönetilmesi. CHP’li belediyelerin süt kadar lekesiz olmaları büyük önem taşıyor. CHP’li belediye başkanları, Türkiye nüfusunun yüzde 60’nın yaşadığı il, ilçe ve beldelere hizmet verecekler. Bu il, ilçe ve beldelerin milli gelire katkıları ise yüzde 80’e yakın. CHP’nin önümüzdeki seçimlerde iktidar olabilmesi yerel seçimlerde göstereceği başarıya ve dürüst yönetime bağlı. 1989 yerel seçimlerinde Erdal İnönü liderliğindeki SHP’nin gösterdiği başarı, iktidardaki ANAP için çözülmenin başlangıcı olmuştu. 1991 yerel seçimlerinde ANAP iktidarı son bulmuştu. Bu kez 31 Mart 2024 yerel seçimlerinde CHP’nin kazandığı başarı da AK Parti’deki çözülmenin başlangıcı olabilir. Bunun için CHP’nin hiçbir soru işaretine, hiçbir kuşkuya yer bırakmayacak bir yerel yönetim sergilemesine bağlıdır. AK Parti’nin yerel seçimleri kaybetmesinde en önemli faktörler; ekonomik kriz ve yol açtığı yoksulluk, iktidarın halktan kopması, emekçi ve emekli kesimlerin küçümsenmesi, iktidar mensuplarının lüks yaşamları, eş-dost, akraba kayırmacılığı, kamu kaynaklarının yandaşlara aktarılması, yolsuzluk, rüşvet iddialarının ayyuka çıkmasıdır. 14-28 Mayıs 2023 seçimleri öncesinde de durum faklı değildi. “O halde AK Parti 2023 seçimlerini nasıl kazandı” diye sorulabilir. AK Parti’nin 2023 seçimlerini kazanmasındaki en önemli faktör muhalefetin ekonomik önerilerini uygulamaya geçirmesidir. Asgari ücretin iki kez, emekli maaşlarının iki kez artırılması, EYT’lilerin sorunlarının çözülmesi ve ileriye dönük enflasyon başta olmak üzere sorunların çözüleceği vaatleridir. Ancak aradan geçen 10 aylık sürede vatandaş iktidarın bu sözlerini tutmadığını gördü. Asgari ücreti yılda artık iki kez değil bir kez artıracağını açıklaması ve emekli maaşlarına zam yapılmayacağını ısrarla vurgulaması yerel seçimleri kaybetmesinde önemli etken oldu. Bu koşullarda CHP’li belediyelerin başarılı olması iktidar değişikliğinin itici gücü olacaktır. Bu nedenle özellikle AK Parti’den alınan belediyelerde, CHP’li belediye başkanları ve yeni yönetim, eski dönemi çok detaylı şekilde denetlemelidir. Denetim sonuçlarını kamuoyuna açıklamalıdır. Başta bankamatik memurları olmak üzere belediyelerdeki keyfi uygulamaları ifşa edip kaldırmalıdır. Belediye ihalelerini şeffaf yapmalı ve canlı yayınlamalıdır. Eş-dost, akraba kayırmacılığı yapmamalıdır. Yandaş şirket yaratmamalıdır. Rüşvet ve yolsuzlukla etkili mücadele etmelidir. Belediye çalışanlarının ücretlerini geçim sıkıntısı çekmeyecek düzeyde tutmalıdır. Sosyal belediyeciliğin gereği olarak toplumda dezavantajlı olan kesimleri öncelemeli, kaynaklarını yoksul kesime hizmet için kullanmalıdır. Eski Hazine Müsteşarı Dr. Mahfi Eğilmez dün sabah Halk TV’de İsmail Küçükkaya’nın programına konuk oldu ve şu bilgiyi paylaştı: “16 milyon emekli, 7 milyon asgari ücretli, 4 milyona yakın asgari ücretin biraz üstünde ücret alan var. Yaklaşık 27 milyon insana, kasamızın durumu müsait değil diye sırtımızı dönemeyiz. Kamu israfı durmalı.” Emekli maaşları ve asgari ücretin yetersizliği belli olduğuna göre 27 milyon vatandaşımız geçim sıkıntısı çekiyor demektir. Bu durum, iktidarın sermayenin yanında, emekçinin, emeklinin karşısında durmasının sonucudur. İktidar bu tercihini değiştirecek gibi durmuyor. Bu nedenle CHP’li belediyeler belediye çalışanlarından başlayarak geçim sıkıntısı çeken 27 milyon insanın yaşam koşullarını düzeltecek hizmetler sunmalıdır. AK Parti’nin yaptığı hataları yapmamalı, kayırmacılığa son vermelidir.",https://halktv.com.tr/makale/chp-ornek-olmali-825660
Fikret Bila,CHP’nin Oyuna Gelmemesi Lazım,06 Mayıs 2024 Pazartesi 05:00,"Cumhurbaşkanı Tayyip Erdoğan’ın yerel seçimlerde aldığı yenilgiden sonra CHP’ye karşı söylem ve tutumunda önemli değişiklik oldu. CHP’yi yok sayan, terör örgütü PKK’yla aynı safta gösteren, dış güçlerle iş birliği yapmakla suçlayan, Kemal Kılıçdaroğlu’na “Bay Kemal” Özgür Özel’e “Özgür Efendi” diye hitap ederek küçümsemeye çalışan Erdoğan, yerel seçimden sonra bu tarzını değiştirdi. CHP Lideri Özgür Özel’in görüşme talebini hemen kabul etti. “Sayın Özel” diye hitap etmeye başladı. Görüşmeden memnunluk duyduğunu kamuoyuna yansıttı. Özel’in, “Saray’a da giderim ama TBMM’de veya AK Parti Genel Merkezi’nde görüşmeyi tercih ederim” sözlerini dikkate aldı. Özel’i Saray’a değil, AK Parti Genel Merkezi’ne davet etti. Erdoğan’daki bu değişim doğal olarak dikkati çekti. “Acaba ne oldu da Erdoğan böyle değişti?” sorusu gündeme geldi. Erdoğan bir hesap yapmadan 22 yıldır sürdürdüğü tutumunu değiştirmez. Belli ki siyasette yeni bir oyun kuruyor. Erdoğan, Özel’e ve CHP’ye sıcak mesajlar vererek bir taşla iki kuş vurmayı hedefliyor olabilir. Birinci hedefi, seçmene “yerel seçimlerde verdiğiniz mesajı aldım” diyerek, “yerel seçimden birinci çıkan Ana Muhalefet Partisi CHP’yi ve liderini dikkate alıyorum, Cumhurbaşkanı olarak görüşüyorum” izlenimi vermek. Cumhurbaşkanı; CHP’yi yok sayan, ağır dille suçlayan kutuplaştırıcı söylemden vazgeçtiği, tarafsız bir cumhurbaşkanı olmaya gayret edeceği mesajı vererek, toplumda yarattığı Erdoğan karşıtlığını yumuşatmak istiyor da olabilir. Diğer taraftan CHP Lideri Özel’i dikkate alarak, hatta hakkında olumlu mesajlar vererek CHP’de bir iç rekabet yaratmayı amaçladığını düşünmek de mümkün. Erdoğan, Özel’i öne çıkararak, bir sonraki Cumhurbaşkanlığı için Ekrem İmamoğlu ve Mansur Yavaş’ın adaylığını önlemeyi hedefliyor olabilir. Nitekim Erdoğan-Özel görüşmesinden sonra bazı CHP’li milletvekilleri böyle bir rekabete, çekişmeye yol açabilecek açıklamalar yaptılar. CHP’nin böyle bir oyuna gelmemesi lazım. Özel, İmamoğlu ve Yavaş’ın bir arada, bütün olarak CHP’nin oylarını artırmak için çalışmaları gerekir. Şimdiden alttan alta bir adaylık çekişmesi sürecine girerlerse bu CHP’yi böler, güçsüzleştirir. İktidar bunu amaçlıyor olabilir. Bu nedenle üç ismin bundan sonraki süreçte çok daha dikkatli olmaları gerekir. İktidarın yeni anayasa hazırlamasından da anlaşıldığı gibi Erdoğan’ın dördüncü kez cumhurbaşkanı adayı olabilmesi için hukuki zemin oluşturmaya çalıştığı görülüyor. Erdoğan’ın, Özel’e ve CHP’ye sıcak mesajlar vermesi yeni anayasa için destek arayışını da barındırıyor. CHP bunun da farkında olmalı. Yerel seçimden birinci olarak çıkmış bir parti olarak Erdoğan’ın ve iktidarın yarattığı gündemin peşine takılmak yerine halkın gerçek sorunlarını gündemleştirmek için çaba harcaması gerekir. Birinci parti olarak CHP bunu yapacak güçtedir. Bu gücünü unutmadan, iktidarın peşine takılmadan, belediye hizmetlerini halkın gerçek sorunlarını çözmeye yönelterek önümüzdeki cumhurbaşkanlığı seçimlerine hazırlanmalı ve adaylık konusunu şimdilik gündemden çıkarmalıdır.",https://halktv.com.tr/makale/bir-tasla-iki-kus-830969
Fikret Bila,Yeni Anayasa Hazırlığı,17 Nisan 2024 Çarşamba 05:00,"İktidar, Türkiye’nin yeni bir anayasaya ihtiyacı olduğu görüşünü yeniden gündeme getirmeye başladı. 14-28 Mayıs Cumhurbaşkanlığı ve Milletvekili Seçimi’nden önce, Cumhurbaşkanı Tayyip Erdoğan, Türkiye’nin anayasa değişikliğine değil yeni bir anayasaya ihtiyacı olduğunu söylemişti. Erdoğan’ın bu açıklamasından sonra MHP’nin de anayasa çalışması yürüttüğü ve AK Parti’yle ortak çalışmalar yapacağı haberleri kamuoyuna yansımıştı. 31 Mart’ta yapılan yerel seçimlerden sonra ise TBMM Başkanı Numan Kurtulmuş yeni anayasa konusunu yeniden gündeme taşıdı. Kurtulmuş, Nisan ayının başında TBMM’deki iftar yemeğinde şöyle konuştu: ""Şimdi tekrar, aynen 1921 Anayasası'nda olduğu gibi Türkiye'nin katılımcı, güçlü bir anayasa yapma imkanı bu Meclis'te vardır. Yeter ki iyi niyetle, samimi olarak bu meselenin takipçisi olalım."" Kurtulmuş’un yeni anayasa için 1921 Anayasası’na referans göstermesi önemlidir. 1921 Anayasası, Kurtuluş Savaşı koşullarında Atatürk tarafından çıkarılmış bir anayasadır. Temel amacı egemenliğin Saray’dan alınıp millete verilmesi ve Kurtuluş Savaşı’nın Millet Meclis’i eliyle yürütülmesine hukuki dayanak oluşturmaktır. Cumhuriyet’in kurulmasına hazırlık anayasasıdır. Nitekim 1 Kasım 1922’da saltanat kaldırılmış egemenlik halka verilmiştir. Dr. Sinan Meydan’ın yazılarında ve televizyon konuşmalarında sık sık vurguladığı gibi, saltanatı kaldıran meclis kararında, “Teşkilatı Esasiye Kanunu’nu çıkararak onun 1 maddesi ile hâkimiyeti padişahtan alıp millete verilmiştir” ifadesi yer almıştır. 1921 Anayasası’nın temel amacı da budur. Bu anayasa Kurtuluş Savaşı koşullarında hazırlanmış bir “geçiş dönemi” anayasasıdır. Cumhuriyet’in ilân edilmesinden sonra daha kapsamlı olan 1924 Anayasası hazırlanmıştır. Siyasal İslamcı ve diğer sağcı partilerin 1921 Anayasası’nı referans almak istemelerinin nedeni bu anayasanın taşıdığı hükümler değil taşımadığı hükümlerdir. 1921 Anayasası’nda laiklik yoktur millet tanımı yoktur, demokrasi ilkesi yoktur, Atatürk ve O’nun ilke ve devrimleri yoktur, kadın-erkek eşitliği yoktur. Siyasal İslamcı parti ve hareketlerin 1921 Anayasası’na sempatiyle bakmalarının nedeni budur. Dr. Sinan Meydan, Kurtulmuş’un yaptığı açıklamadan sonra 10 Nisan 2024 tarihli Cumhuriyet gazetesinde yayımlanan yazısında, iktidarın “Yeni Türkiye” olarak tarif ettiği yapıyı 1921 Anayasası’nın yoksunlukları üzerinde kurmak istediklerini vurguluyor ve bu eksiklikleri şöyle sıralıyor: “Türk milleti tanımı yoktur. Laiklik yoktur. Devletin rejimi açıkça belirtilmemiştir. Atatürk ilkeleri yoktur. Devletin başkenti Ankara değildir. Devletin resmi dili yoktur. Güçler ayrılığı yoktur. Yargı organları yoktur. Temel hak ve özgürlükler yoktur. Kadınların siyasal hakları yoktur. Üniter bütünlük, ulus devlet yoktur.” Siyasal İslamcı partilere ve onları destekleyen sağcı partilere cazip gelen bu eksiklikler olabilir. Ayrıca iktidarın, Anayasa’da bir kişinin iki kez cumhurbaşkanı seçilebileceği hükmünü kaldırmak ve cumhurbaşkanının yüzde 50 artı 1 oyla seçileceğine ilişkin hükmü yüzde 40 artı 1’e indirmek amacıyla yoklamalar yaptığı da haberlere yansıyor. Parti sayısı bakımından sağcı partilerin çoğunluğu oluşturduğu 6’lı Masa’nın mutabakat metninde de 1921 Anayasası’nın ruhuna atıf yapılmıştı. Bu atıf da eleştirilere konu olmuştu. Bu eleştirileri o zamanki CHP lideri Kemal Kılıçdaroğlu’na iletmiş ve yanıtını sormuştum. Kılıçdaroğlu, “öküzün altında buzağı aramasınlar. Anayasa’nın ilk dört maddesi kırmızı çizgimizdir. Biz çağdaş bir anayasa yapmak istiyoruz” yanıtını vermişti. Anlaşılıyor ki iktidar yeni anayasa hazırlığını tamamladığında Türkiye yeniden 1921 Anayasası’nın eksikliklerini tartışmaya başlayacak. Türkiye’nin bir anayasaya veya anayasa değişikliğine ihtiyacı var. Ancak bu ihtiyaç dünyada örneği olmayan bugünkü cumhurbaşkanlığı hükümet sistemini güçlendirmek için değil aksine parlamenter sisteme dönmek, demokratik, laik, sosyal hukuk devletini yeniden inşa etmek için var.",https://halktv.com.tr/makale/yeni-anayasa-hazirligi-825028
Fikret Bila,Mısra Öz’ü Örnek Alın,29 Mart 2024 Cuma 05:00,"Mısra Öz’ü acılı bir anne olarak bütün Türkiye tanıyor. Çorlu tren kazasında oğlu Arda ve eşi Hakan’ı kaybetmişti. O kazada 7’si çocuk 25 vatandaşımız yaşamını yitirmişti. Mısra Öz, o günden beri hukuk savaşı, siyasi mücadele veriyor. Bırakın seçim sandığına küsmeyi hayata küsecek gerekçeleri olduğu halde, Mısra Öz mücadelesinden bir gün bile vazgeçmedi. Kazada ihmali olan sorumluların cezalandırılması, adaletin yerini bulması için diğer kayıp yakınlarıyla birlikte 6 yıldır hak arayışını sürdürüyor. Çorlu tren kazası davası 6 yıldır sonuçlanmadı, son duruşma seçimden sonra 25 Nisan’da yapılacak. Mısra Öz yine mahkeme salonunda olacak. Arda’nın annesi sadece hukuki mücadele vermiyor, aynı zamanda siyasi mücadeleyle adaletli bir düzen kurulması için çalışıyor. Bir annenin yaşayabileceği en büyük acıyı yaşarken bile mücadeleden vazgeçmeyen Mısra Öz örneği ortada dururken genel seçimlerde hayal kırıklığına uğrayan CHP’li seçmenin sandığa, partisine küsmesi, oy vermeye gitmemek gibi duygusal tepkiler vermesi kabul edilebilir bir durum değil. Mısra Öz, sandık küskülerine yönelik çok yerinde bir çağrı yaptı. Öz’ün bu konudaki açıklaması şöyle: “Sandığa gitmiyorum. Küsüm. Bıktım. Bu sözleri duymaktan nefret ediyorum. 6 yıldır şu ülkede ölümün içinde hayatta kalmaya çalışırken, birçok şeyden bıksam da geleceğim ve umutlarımla ilgili hiçbir şeye küsmedim. Birilerine küsüp, kendimi cezalandıramam çünkü! Oğlumu benden alanlara ödül verme hakkım yok! Aşığı olduğum İstanbul’u onlara bırakmaya gönlüm yok. Sandığa giderken Çorlu katliamını unutma! Yanınızda olanları, olmayıp da bize eziyet edenleri unutma! Ben oyumu kullanmak için İstanbul’a gidiyorsam olduğum yerden, sen de bir zahmet sandığa git.” Mısra Öz’ün bu çağrısına kulak tıkayıp sandığa gitmemek büyük hata olur. Bu adaletsiz düzeni yaratan ve destekleyen iktidarın yanlışlarını onaylamak anlamına gelir. Sandığa gitmeyerek iktidarı güçlendiren muhalif seçmenin seçimden sonra düzenden şikayet etmeye hakları olmaz. Muhalif seçmenin sandığa gitmemesini, partisine küsmesini en çok isteyen iktidardır. Nitekim kirli propagandayla CHP içinde ikilik yaratmaya, sandığa gitmeyecek küskün sayısını artırmaya özel bir çaba gösteriyorlar. Başta CHP’liler olmak üzere muhalif seçmen bu tuzağa düşmemelidir. CHP en zor seçimlerinden birine giriyor. Sadece iktidar partileri değil muhalefet partileri de CHP’nin kaybetmesi için ellerinden geleni yapıyorlar. Örneğin İYİ Parti ve DEM Parti. Büyük şehirlerde CHP’nin adayına karşı aday çıkararak iktidarın ekmeğine yağ sürüyorlar. Tabanlarından CHP’ye gidecek oyları en aza indirmeye çalışıyorlar. Ancak muhalefet partilerinin tavanda dağıttıkları ittifakı seçmenlerinin tabanda kurmaları büyük olasılık. Bunun için Mısra Öz’e kulak vermek bile yeterli.",https://halktv.com.tr/makale/misra-ozu-ornek-alin-819572
Fikret Bila,İktidar Kanadı Zorda,19 Haziran 2024 Çarşamba 05:00,"AK Parti iktidarının tipik özelliği yarattığı sorunların hiçbirinde sorumluluk üstlenmemesidir. Ortada bir sorun varsa onu iktidar değil mutlaka başkaları yaratmıştır. Bu nedenle AK Parti iktidarı her sıkıştığında ""vatan, millet, Sakarya"" edebiyatına sarılır. Örneğin ekonomi kötü gitmiş, enflasyon fırlamışsa sorumlu bellidir: ""Dış güçler ekonomimize operasyon çekiyor, Türkiye’yi batırmaya çalışıyorlar. CHP dış güçlerle işbirliği yapıyor ama biz oyunlarını bozacağız."" Hazine kaynakları yandaş şirketlere peşkeş çekilirken vatandaş geçim zorluğuna düşmüş, tabandan bir homurdanma başlamışsa onun da yanıtı hazırdır: “Türkiye’yi yok etmek istiyorlar, buna izin vermeyiz. Bayrak inmez, ezan susmaz, vatan bölünmez.” İktidar, bu ve benzeri söylemlerle gündemi değiştirip, hedef saptırıp, sorumluluğu başkalarına yıkarak işin içinden sıyrılmayı, tabanını bir arada tutmayı sağlamaya çalışır. Bu kez yerel seçim yenilgisi sonrasında Cumhur İttifakı’nda sorun çıkınca da yine benzeri bir yönteme başvurdu. CHP Genel Başkanı Özgür Özel’in girişimiyle Cumhurbaşkanı Tayyip Erdoğan’ın da diyalog kapısını açmasına Cumhur İttifakı’nın küçük ortağı MHP tepki gösterdi. MHP lideri Devlet Bahçeli AK Parti-CHP diyaloğuna karşı rest çekince Cumhurbaşkanı Erdoğan da hemen söylem değiştirdi. Bu durumdan CHP’yi sorumlu tutan Erdoğan, “İttifakımızda ve iktidarımızda gedik açılmasına izin vermeyiz” dedi. Bahçeli’ye “devlet adamı” diyerek iltifat edip kenara çekildi. Cumhur İttifakı’ndaki gerginliğin sorumlusu kendisi veya Bahçeli değil Özel’di! Oysa Özel’in, Erdoğan’la görüşmek istemesinin böyle bir amacı yoktu. Normal demokrasilerde olması gerektiği gibi iktidarla ana muhalefet partisi arasında zaman zaman görüşmeler yapılmasını sağlayıp, ucube sistemi normalleştirmeyi hedefliyordu. Ayrıca Bahçeli de Özel’i değil AK Parti içinde MHP’yi istemeyen bir kesimin bu diyalogu desteklediğini belirterek, sorumluların AK parti içinde olduğu mesajı veriyordu. Şimdi AK Parti iktidarı, MHP ile yola devam edeceği konusunda Bahçeli’nin kafasındaki kuşkuları dağıttı. Ancak yerel seçimde iktidarın aldığı ağır yenilgi ortadan kalkmış değil. AK Parti’deki oy kaybının devam ettiği anketlerde ortaya çıkıyor. İktidarın, ekonomik krizin yarattığı sorunların faturasını yine halka kesmeye hazırlandığı dönemde CHP’yi yumuşatarak tepkiyi azaltmak için CHP ile kurduğu diyalog iki hafta sürebildi. Bahçeli de bu sürece izin vermedi. Bugünlerde gündem yine ekonomi ve geçim zorluğu. TÜRK-İŞ’e göre açlık sınırı 18 bin 969 lira. Asgari ücret 17 bin 2 lira. En düşük emekli aylığı 10 bin lira. İktidar 2024’ün başında asgari ücretin artık yılda bir kez artırılacağını açıkladı. Bu nedenle Temmuz ayında artış yapmayacağını altı ay önce duyurmuş oldu. CHP’nin, en düşük emekli aylığının asgari ücret düzeyine çıkarılması önerisini de reddetti. Eğer Temmuz ayında asgari ücrete zam yapılmazsa CHP harekete geçecek. “Geçinemiyoruz” mitingi yapacak. Haziran ayında baz etkisiyle enflasyonu düşük açıklayacak olan iktidar, kamu çalışanları ve emeklilere bu rakamın yarısı kadar zam yaparak vatandaşın satın alma gücünü daha da düşürecek. Enflasyonu, fakiri daha da fakirleştirerek dizginlemeye çalışacak. Kuşku yok ki bu acı reçete erken seçim talebini yükseltecek. Nereden bakılırsa bakılsın iktidar kanadı zorda. Bir çıkış da bulabilmiş değil.",https://halktv.com.tr/makale/iktidar-kanadi-zorda-844534
Fikret Bila,Küçük Suriye!,21 Haziran 2024 Cuma 08:36,"Sığınmacı sorunu iktidarın gündeminde yok. Çünkü iktidara göre Türkiye’de böyle bir sorun yok. Oysa Türkiye en fazla sığınmacı-göçmen barındıran ülke. Bu, iktidarın bilerek, isteyerek izlediği politikanın sonucu.  Suriye iç savaşından bu yana Türkiye’nin aldığı sığınmacıların sayısı bazı kaynaklara göre 10 milyonu aştı. Resmi açıklamalara göre ise 4,5 milyon. Bilim insanlarının yaptığı araştırmalar sığınmacıların gelecekte çok daha büyük sorunlara yol açacağı yönünde.  Örneğin en çok sığınmacı bulunan illerin başında gelen Gaziantep’te yapılan araştırmanın sonuçları çok dikkat çekici.  Gaziantep’te 41 Sivil Toplum Kuruluşu’nun (STK) imzasını taşıyan “Şehrimizde değişen Nüfus Yapısı ve Etkileri” başlıklı rapor açıklandı.  Gaziantep Kulübü Kurucu Başkanı Necati Binici, açılış konuşmasında, ‘’Gaziantep ile ilgili 20 yıl sonrasına bakıldığında Suriyeli nüfusunun kent nüfusunun yüzde 50’sini oluşturacağı öngörülüyor. Türkiye’de 1,62 olan doğurganlık hızı, Suriyelilerde 5,3.”bilgisini verdikten sonra 20 yıl sonra Gaziantep’te nasıl yaşayacağız?” diye sordu.  Gaziantep Kulübü Başkanı Kübra Kayın’ın okuduğu rapor Gaziantep Ekspres gazetesinde “Küçük Suriye!” başlığıyla haberleştirildi. Kayın konuşmasında şu bilgileri verdi: ’Fakültelerimizden mezun olmuş Suriyeliler ise bambaşka bir sorun oluşturmaktadır. Hukuk Fakültesini bitirip avukat olmuş, T.C. vatandaşı olmuş, Baroya kabul edilmiş, avukatlık ofisi açmış ama Türkçe bilmeyen Suriyeli avukatlarımız mevcuttur. Türkçe bilmeden Türkiye’deki bir hukuk fakültesinden mezun olunabilmesi oldukça düşündürücüdür.”  Kayın’ın açıkladığı raporda şu bilgi de dikkati çekiciydi: ”2023 yılı itibari ile Gaziantep’te ticaret ve üretim sektörlerinde faaliyet gösteren 5000’in üzerinde Suriyeli firma bulunmaktadır. Bunun yanında kayıt dışı faaliyet gösteren çok sayıda işletme, küçük esnaf ve atölye vardır. Bu gayri resmi firmalar vergi vermemekte, SGK primi ödememekte, diğer firmaların yaptırmak zorunda olduğu ruhsat, iş güvenliği sağlığı vb. yükümlülüklerle ilgili masrafları olmamaktadır. Bu durum haksız rekabete neden olmaktadır. Geçici koruma altındaki çok sayıda Suriyeli ise kayıtlı ve çoğunlukla kayıtsız işgücü olarak iş hayatına katılmaktadırlar.”  Kayın, Gaziantep’te yaşamın çekilmez hale geldiğini vurgulayarak şu bilgileri de paylaştı:  ""Gaziantep’te yaşam; yerli nüfus için gittikçe çekilmez hale gelmektedir. Yolda, toplu ulaşım araçlarında, parkta, evde, işte çevreyle uyumlu olamamakta, kendi kültürlerini, alışkanlıklarını olduğu gibi sürdürmekte ve biz Gazianteplilerin yaşam alanını daraltmaktadırlar. Türk öğrencilerimiz üniversiteye girerken yıllar süren yoğun bir hazırlık sonunda seviye tespit sınavına girerek fakültelere yerleştirilirken, Suriyeli öğrenciler YÖS sınavı haricinde sınavsız bir şekilde fakültelere girebilmektedir. Dolayısıyla üniversitelerimizde sürekli artan, haksız rekabet oluşturan Suriyeli öğrenci potansiyeli ile karşı karşıyayız. Önceleri az sayıdaki yabancı öğrenci bir şekilde entegre olurdu. Kalabalık olduklarında buna ihtiyaç duymadıkları, kendi dillerini, kendi kültürlerini içimizde yaşamaya devam ettikleri gözlenmektedir. Gittikçe artan bir şekilde kültürel ve sosyal alışkanlıklarımız, kadim kültürümüz olumsuz şekilde etkilenmektedir.’’  Gaziantep’te yapılan araştırmanın ortaya çıkardığı sorunlar çok sayıda sığınmacının yaşadığı diğer il ve ilçeler için de elbette geçerli.  Ancak iktidar oralı değil. Suriye’de iç savaşın bittiğini bütün dünya kabul etti.  Bir tek Türkiye kabul etmedi.  Türkiye’deki sığınmacı Suriyeliler ülkelerine rahatlıkla gidip gelebiliyorlar.  Bayramları ülkelerinde geçirebiliyorlar. Hatta Suriye’de iş de kurabiliyorlar ancak yaşamlarını Türkiye’de sürdürüyorlar.  Yapılması gereken Esat yönetimiyle yapılacak anlaşmayla can güvenliklerini garantiye alarak sığınmacıları ülkelerine göndermek.  Ancak iktidarın böyle bir niyeti yok.  Türkiye’de “Küçük Suriye” kurulmasından memnun.",https://halktv.com.tr/makale/kucuk-suriye-845179
Fikret Bila,"CHP, Tek Başına da Kazanabilir",11 Aralık 2023 Pazartesi 05:01,"İYİ Parti’nin, işbirliği önerisini geri çevirmesiyle CHP’nin yerel seçimlere tek başına gireceği anlaşıldı. Seçime kadar işbirliği yönünde başka bir gelişme olmazsa CHP kendi gücüyle belediye başkanlıklarını kazanmaya çalışacak. CHP bunu başarabilir. Bunun için ilk koşul adayların isabetli belirlenmesidir. Aday belirleme sürecinde CHP’nin yeni lideri Özgür Özel’in mevcut belediye başkanları için ortaya koyduğu ölçütler doğru ölçütlerdir. Mevcut belediye başkanları bir önceki seçime göre CHP’nin oylarını artırmışlarsa, vatandaş memnuniyetini ölçen kamuoyu yoklamalarında başarılı görünüyorlarsa yeniden aday gösterilmelidir. Aday belirleme sürecine kurultay yarışının gölgesi düşmemelidir. CHP yerel seçimlere birlik, bütünlük içinde gitmelidir. CHP’nin yerel seçimlerdeki en önemli avantajı İstanbul, Ankara, İzmir başta olmak üzere 11 büyük ilde, diğer illerde ve büyük ilçelerdeki belediye başkanlarının başarılı olmalarıdır. CHP beş yıllık sürede belediyelerinin verdiği hizmetleri iyi anlatabilirse sandıkta işbirliğini sağlayabilir. CHP’li belediyeler özellikle pandemi döneminde ve deprem bölgesinde çok başarılı bir sınav verdiler. İlgili bakanlıklardan daha organize, daha hızlı ve daha etkili hizmetler sundular. Bu hizmetler nedeniyle vatandaş memnuniyeti arttı. CHP, belediye hizmetlerini anlatmanın yanı sıra tavan yapmış olan ekonomik krizin yol açtığı işsizlik ve hayat pahalılığına karşı özellikle 11 büyük kent belediyesiyle çözümler üretebilir. İstanbul’da, Ankara’da, İzmir’de yaptığı gibi tarımsal üretimi destekleyerek temel gıda maddelerinin belediye marketlerinde daha ucuza satılmasını sağlayabilir. Bu uygulamanın özellikle kooperatifleşme yoluyla yaygınlaştırılması işsizler için iş olanakları da yaratacaktır. İktidar genel seçimde yaptığı gibi önümüzdeki yerel seçim kampanyasında da yine gerçeği yansıtmayan söylemler kullanacaktır. CHP’yi “hainlikle, Kandil’le işbirliği yapmakla, teröristleri korumakla” suçlayacak, “vatan, millet, bayrak, ezan” söylemiyle propaganda yapacaktır. CHP bu suçlamaların gerçekle ilgisi olmadığını ortaya koyacak yeterli yanıtları vermenin yanı sıra girilmedik ev, çalmadık kapı bırakmadan vatandaşaın sorunlarını nasıl çözeceğini anlatmalıdır. Bu süreçte toplumsal muhalefete de öncülük etmeli, başta sendikalar olmak üzere, köy dernekleriyle, meslek kuruluşlarıyla, gençlik örgütleriyle çok yakın çalışmaya özen göstermelidir. Gençleri ve kadınları önceleyen bir kampanya yürütmelidir. Gençlerin ve kadınların ev ev gezmelerini sağlayacak bir örgütlenmeyi başarmalıdır. CHP, işverenle toplu sözleşme pazarlığı için masaya oturma sendikacılığını aşan bir yaklaşımla toplumsal muhalefetin desteğini kazanan, onunla bütünleşen ve birlikte ortak mücadele veren sendikacılık anlayışıyla çalışmalıdır. CHP, başta yönettiği 11 büyük kent olmak üzere hem sendikalaşmanın yaygınlaşmasını sağlayabilir, hem de neoliberal yaklaşımın acımasız sömürü düzenini bozabilir. Sendikalaşmanın yaygınlaştırılması, toplumsal muhalefetle bütünleştirilmesi, kooperatifleşmenin özendirilmesi belediyeler tarafından desteklenebilir. İstanbul, Ankara ve İzmir’de yaptığı gibi üniversite öğrencileri için daha fazla yurt projeleri geliştirebilir. Üniversite öğrencilerinin kıyafet ve yiyecek ihtiyaçlarının karşılanması için verdiği katkıları yaygınlaştırabilir, çeşitlendirebilir. Vatandaşın en çok şikâyet ettiği elektrik üretim ve dağıtım işinin yeniden belediyelere verilmesi ve kamu hizmetine dönüştürülmesi için kamuoyu oluşturabilir. CHP’nin daha fazla zaman yitirmeden belediye başkan adaylarını belirlemesi, seçim kampanyalarını bir an önce başlatması gereklidir.",https://halktv.com.tr/siyaset/chp-tek-basina-da-kazanabilir-788486h
Fikret Bila,Yeniden Seçilmek İçin Mi?,22 Kasım 2023 Çarşamba 08:05,"Türkiye seçimden yeni çıktı. Cumhurbaşkanlığı ve milletvekilliği için bir sonraki seçimin tarihi Mayıs 2028. Daha seçimlere 5 yıla yakın süre varken Cumhurbaşkanı Tayyip Erdoğan, cumhurbaşkanlığı seçimindeki “yüzde 50 artı 1” koşulunun değişmesinin isabetli olacağını söyledi. AK Parti içinde de bu koşulun toplumu çok kutuplaştırdığı, bu nedenle daha düşük bir oran belirlenmesinin yararlı olacağını savunanlar olmuştu. Örneğin eski bakanlardan Faruk Çelik bu bu görüşü savunuyordu. Örneğin “yüzde 40 artı 1” olabilir görüşü seslendirilmişti. Ancak MHP lideri Devlet Bahçeli, o tartışmalar içinde yüzde 50 artı 1’in yeni cumhurbaşkanlığı hükümet sisteminin meşruiyetini sağlayan koşul olduğunu vurgulayarak oranın değişimine sıcak bakmadığını ifade etmişti. Bu kez konuyu gündeme bizzat Cumhurbaşkanı getirdi. Normal şartlar altında 2028’de yapılacak seçim için Erdoğan şimdiden neden bu konuyu gündem yaptı? Yüzde 50+1 yerine tek turlu seçimde en fazla oyu alanın seçilmesini savundu? Erdoğan’ın önerdiği gibi ilk turda en fazla oyu alanın cumhurbaşkanı seçilmesi halinde yürütme organının tüm yetkilerini taşıyan cumhurbaşkanının yüzde 30 gibi bir oyla da seçilmesi mümkün oluyor. Oyların adaylar arasındaki dağılımına göre yüzde 30’dan da düşük bir oyla cumhurbaşkanı seçilebilir. Bu kadar az bir destekle hükümetin bütün yetkilerini tek başına taşıyan bir cumhurbaşkanın seçilmesi demokratik temsil açısından çok sorunlu olur. Erdoğan’ın bu önerisine MHP Lideri Devlet Bahçeli, Cumhur İttifakı’nın devam etmesi gerektiğini, Cumhurbaşkanıyla aralarını bozmaya çalışanların başarılı olamayacaklarını söyledikten sonra cumhurbaşkanlığı hükümet sisteminin düzeltilmesi gereken yönleri varsa düzeltilebileceği değerlendirmesini yaptı. Erdoğan’ın yüzde 50 artı 1’in kaldırılması önerisini, “Bahçeli ve MHP’den kurtulmaya çalışıyor” şeklinde yorumlayanlara karşı da “biz kimsenin sırtına binmedik, kimseyi sırtımıza bindirmedik” yanıtını verdi. Erdoğan’ın yeni seçime 5 yıl varken bu öneriyi gündeme getirmesi MHP’den kurtulmak için olabilir mi? Bahçeli’nin Anayasa Mahkemesi’ne “HDP’yi hâlâ kapatmadığı için” tepkili olduğu, gerekirse “Anayasa Mahkemesi kapatılsın” dediği biliniyor. Erdoğan’ın gündemde hiç yeri yokken, seçimleri desteğiyle kazandığı Bahçeli ve MHP’den kurtulmak için bu konuyu açtığı yorumları çok inandırıcı değil. Erdoğan, 2028’de yapılacak seçimleri öne almayı düşündüğü için bu açıklamayı yapmış olabileceği yorumlarına gelince... Erdoğan, Anayasada “Bir kişi ancak iki kez cumhurbaşkanı seçilir” hükmü olmasına karşın üçüncü kez aday oldu. Yüksek Seçim Kurulu, parlamenter sistemden cumhurbaşkanlığı hükümet sistemine geçildiği için Erdoğan’ın 2014’de seçilmesini saymadı. İlk kez 2018’de seçilmiş gibi 2023’de de aday olmasında bir engel olmadığı yorumunu yaptı. CHP de “Erdoğan’ı sandıkta yeneceğiz” iddiasıyla buna gerekli itirazı yapmadı. Erdoğan tekrar seçildi. Erdoğan’ın YSK’nın yorumuyla 2028 veya erken bir seçimde yeniden aday olması nasıl mümkün Anayasa’ya göre ikinci döneminde cumhurbaşkanı görevdeyken TBMM erken seçim kararı alırsa üçüncü kez aday olabiliyor. Bu durumda Meclis böyle bir karar alırsa Erdoğan’ın adaylığının önü açılıyor. Meclis’ten böyle bir karar çıkmazsa Erdoğan, 2028’da görev süresi dolduktan sonra aday olamıyor. Erken seçim kararı alabilmek için de anayasayı referandumla değiştirmek 360 oyla mümkün olabiliyor. Bugünkü dağılımına göre Cumhur İttifakı’nın Mecliste 323 sandalyesi var. AK Parti 264, MHP 50, Yeniden refah 4, HüdaPar 4 milletvekiline sahip. Anayasayı değiştirmek veya erken seçim kararı almak için iktidarın Meclis’te 37 oya daha ihtiyacı var, MHP’yle ittifakı sonlandırırsa Meclis’te bulması gereken milletvekili sayısı 87’ye çıkıyor. MHP ile ittifakı bozması halinde CHP ve HEDEP dışındaki İYİ Parti dahil diğer tüm muhalefet partilerinin firesiz desteğini alması gerekiyor. Bu sayıya ulaşması için MHP ile ittifakı bozmadan İYİ Parti’nin veya HEDEP’in desteğine sahip olması lazım. Bu koşullar altında AK Parti’nin MHP’yi küstürmeden İYİ Parti’nin desteğini almaya çalışması en yakın ihtimal olarak görülüyor. Parlamentoda sandalye dağılımı dikkate alındığında Erdoğan’ın bu çıkışı, Bahçeli ve MHP’yle ittifakı bozmak için değil daha çok yeniden seçilmenin zeminini yaratmaya yönelik gibi duruyor.",https://halktv.com.tr/siyaset/yeniden-secilmek-icin-mi-783765h
Fikret Bila,Çanakkale Zaferi'nin Önemi,18 Mart 2024 Pazartesi 05:00,"Bugün Çanakkale Zaferi’nin 109. yıldönümü. Kutlu olsun. Tarihçilerin isabetli benzetmesiyle Çanakkale, Kuruluş Savaşı’nın önsözüdür. Yarbay Mustafa Kemal’in bir askeri deha olarak sahneye çıktığı Çanakkale Savaşı, Kurtuluş Savaşı’nın yolunu açan bir zaferle sonuçlanmıştır. Atatürk, henüz Birinci Dünya Savaşı yıllarında Osmanlı İmparatorluğu’nun çökeceğini görmüş ve bir ulus devlet kurmayı kafasına koymuştu. Bunun ilk sınavını, henüz yarbay rütbesinde, Çanakkale’de başarıyla verdi. AK Parti iktidarı, her defasında Kurtuluş Savaşı dahil Atatürk’ün liderliğinde kazanılan zaferleri silikleştirmeye, Alparslan’ın Anadolu’ya girişinden başlayarak Osmanlı’yı ön plana çıkarmaya çalışsa da halk ulusal bayramları coşkuyla kutlamıştır. Bu iktidarın çabalarından biri de Atatürk’ü Çanakkale Zaferi’nden silmektir. O kadar ki Çanakkale Zaferi’ni kutlayan videoda Atatürk’e yer vermeyecek kadar tarihi çarpıtmaya çalışmıştır. Halk iktidarın bu çabasını da boşa çıkarmış, başta Çanakkale olmak üzere tüm yurtta Çanakkale Zaferi’ni kutlamış, Anıtkabir dolup taşmıştır. Çanakkale’de düşman ne yapmak istiyordu? Çanakkale Boğazı açıklarında o güne kadar dünyanın gördüğü en büyük deniz gücü toplanmıştı. Bu donanmanın görevi, ertesi gün (18 Mart 1915) boğazı geçmek, İstanbul’a girmek ve Osmanlı başkentini Osmanlı hanedanının elinden ve Türklerden almaktı. Donanmaya De Robeck adlı bir amiral komuta ediyordu ve bir gün önce üstlendiği görevin ağırlığına dayanamayıp, sinir krizine giren Amiral’in yerine atanmıştı. De Robeck saldırdı ama büyük kayıplar vererek geri çekildi. İngiltere’nin başı çektiği müttefikler artık Çanakkale’yi denizden geçme planını terk edecek, Gelibolu yarımadasına çıkarma planını bölgesindeki tertibatı göstermek üzere yürürlüğe koyacaklardı. 25 Nisan’da başlayan bu çıkarma harekâtı da, o gün orada tarihin akışını değiştiren bir Yarbay’a takılıp kalacaktı. O Yarbay Mustafa Kemal’di. Yarbay Mustafa Kemal’den dinleyelim: “Sahil savunması Cevat Paşa’nın emrinde bulunuyordu. Benim hareketle ilgim dolayısıyladır. Yalnız 18 Mart gününün sabahı Cevat Paşa Eceabat’ta bulunan karargâhına gelmişti. Kendisine Sebdülbahir bölgesindeki tertibatı göstermek üzere Akçatepe’ye gittik. Oraya vardığımız zaman düşman donanmasının açtığı ateşin altında kaldık. Söz konusu bölgenin savunmasıyla görevli 6’ncı Alay Komutanına gerekli emri sözlü olarak verdim. Cevat Paşa ile birlikte Eceabat’a döndük…” İşte Çanakkale Zaferi’ni getiren Yarbay Mustafa Kemal verdiği o sözlü emirdir. İngiltere’nin öncülük ettiği düşman donanması Çanakkale’yi geçemediği gibi Gelibolu’yu yaptığı çıkarma da Atatürk’ün dehasıyla suya geri düşmüştü. Türkiye Cumhuriyeti tarihini yok sayarak yeni bir tarih yazımına yönelen iktidarın yaşanmış tarihi silmesi mümkün değil. Tarihi gerçekler her zaman karşısına çıkacak ve gerçeğe dayanmayan yeni tarih yazımı çöpe gidecektir. Atatürk, yıkılmış Osmanlı İmparatorluğu’ndan bağımsız, çağdaş niteliklere sahip bir ulus devlet kurmayı ve dünyanın saygın devletleri arasına sokmayı başarmış büyük bir liderdir. İktidarın bu gerçeği değiştirmesi mümkün değildir. Emperyalizme karşı ilk kurtuluş savaşını başarıyla vermiş Atatürk, tüm mazlum uluslara örnek olmuştur. Bağımsızlığını yeni kazanmış çağdaşı az gelişmiş ülkelerin liderleri Atatürk’ün izinden gitmeye çalışmışlar, O’nu örnek almışlardır. Atatürk’ün örnek liderliği bugünün dünyasında da geçerlidir. Tarihi değiştirmeye kalkmak boş bir çabadır. Filozofun söylediği gibi “geçmişi Tanrı bile değiştiremez.”",https://halktv.com.tr/makale/canakkale-zaferinin-onemi-816149
Fikret Bila,CHP'nin Yoğunlaşması Gereken Alanlar,19 Şubat 2024 Pazartesi 05:00,"CHP, uzun ve tartışmalı bir süreç sonunda belediye başkanı adaylarını belirledi. Ankara’da, dün düzenlenen toplantıyla adaylar kamuoyuna tanıtıldı. Bu süreçte adaylık bekleyip de olamayan isimler arasında kırılanlar, küsenler, partiden istifa edenler de oldu. Önseçim yaygın biçimde uygulanmadı. Bunun yarattığı sorunlar yaşandı. Ancak hepsi geride kaldı. Yerel seçimlere 40 gün kadar kısa bir zaman var. Bu kırgınlıkların, küskünlerin geride bırakılması gerekiyor. Genel Merkez yönetiminin de bu isimlerle ilgilenip parti çalışmalarına katılmalarını sağlaması isabetli olur. CHP’nin yerel seçimlerden başarılı çıkması 22 yıllık AK Parti iktidarına karşı seçenek konumunu güçlendirmesi açısından bir zorunluluk, CHP’li adaylar ve partililer bu bilinçle yerel seçimlere bütün güçleriyle asılmalı. Sokak sokak ev ev gezerek vatandaşa ulaşmalı. Sadece isimlerin değişmesi CHP için yeterli bir değişim değil. CHP yeni politikalar de geliştirmeli. Örneğin yeni siyaset alanlarında kendini göstermeli. Dünya sağ popülist lider, parti ve akımların güçlendiği, sol partilerin ise iktidardan uzak bir dönemden geçti, geçiyor. ABD ve Avrupa gibi Türkiye’de de bu süreç yaşandı. AK Parti 22 yıldır iktidarda. Sovyetler Birliği’nin yıkılmasından sonra hızlanan neoliberal politikanın küreselleşmesinden ve kimlik siyasetinin öne çıkmasından kaynaklanan sağ akımların güçlenmesi karşısında özellikle Avrupa’da sol partiler de yeni arayışlara yöneldi. Bu arayışlara CHP’nin de katılması gerekiyor. CHP, Kemal Kılıçdaroğlu liderliğindeki dönemde sağa açılmaya, dini ve milliyetçi değer ve kavramlarla politika yapmayıa, kanaat önderleri adı altında ülkücü ve İslamcı kesimlerle bağlantı kurmaya yöneldi. Ancak 14-28 Mayıs seçimleri gösterdi ki bu yönelişin CHP’ye fazla bir katkısı olmadı. CHP’nin oyu bu seçimlerde yüzde 22’den ancak yüzde 25’e çıkabildi. Oysa Kılıçdaroğlu’nun genel başkan seçilmesinden sonra henüz sağa açılmadan yapılan 2011 seçimlerinde CHP’nin oyu yüzde 26’ya kadar çıkmıştı. Dolayısıyla CHP yeni siyaset alanlarını sağda değil solda aramalıdır. Avrupa ülkelerindeki sol, özelikle Alman Sosyal Demokrat Parti’nin sağın güçlenmesi karşısında üç siyaset alanını öne çıkardığı görülüyor: 1-Feminist hareket alanı 2-Çevreci hareket alanı 3-Sürdürülebilir büyüme CHP’nin bu üç siyaset alanına yoğunlaşması ve öncülük etmesi gerekiyor. Ana muhalefet partisi olarak iktidar iddiasındaki CHP’nin kadın hareketi, çevreci hareket ve yeni ekonomik model alanında projeler ortaya koyması şart. Türkiye kadının ikinci plana itilmek istendiği, kız çocuklarının okula gönderilmemesini savunun tarikat ve cemaatlerin etkin olduğu, laik ve bilimsel eğitimin rafa kaldırıldığı, örneğin İliç faciasında, Bergama’da gördüğümüz gibi çevrenin hiç dikkate alınmadığı bir süreçten geçiyor. Bu süreci geri çevirmek için CHP’nin kadın örgütlerine, çevre örgütlerine, ekonomik krizi çözecek ekonomik demokrasiyi hayata geçirecek bir liderlik göstermesi ve bunu zaman kaybetmeden, yönettiği ve yöneteceği belediyelerde yaşama geçirmesi gerekiyor.",https://halktv.com.tr/makale/chpnin-yogunlasmasi-gereken-alanlar-807596
Fikret Bila,Emekliye Niye Para Yok?,04 Mart 2024 Pazartesi 05:00,"Genel seçim öncesinde olduğu gibi yerel seçim öncesinde de gündemde yine emekliler var. En çok mağdur edilen kesim olarak emekliler seslerini duyurmaya çalışıyorlar. Maaşlarının asgari düzeyde de olsa geçinebilecek kadar yükselmesini istiyorlar. Bu en doğal hakları. Ancak iktidar oralı değil. O kadar ki Cumhurbaşkanı Tayyip Erdoğan, “Bir çivi bile çakmasak emekliye zam parasını karşılayamayız” diyerek kestirip attı ve emeklinin umudunu söndürdü. Anı gün bir başka konuşmasında ise Türkiye’nin yüzde 4,5 oranında büyüyerek büyük başarı sağladıklarını söyledi. “Hani ekonomi kötüydü” diye de ekledi. Ekonomi iyiyse emekli maaşlarına zammı neden ödeyecek para yok? Emekli maaşına zam yapacak kadar para yoksa ekonomi yüzde 4,5 nasıl büyüdü? Yüzde 4,5 büyüdüysek bu büyümeden emekli niye pay alamıyor? Emekliye niye para yok? Hazineden döviz garantili ihale verilen şirketlere para var. Yandaş şirketlerin vergi borçlarını silecek kadar Hazine’nin durumu iyi. Yolsuza, hırsıza para var da emekliye niye yok? Kamu yöneticilerinin şatafatlı yaşamına para var da emekliye niye yok? Saraylara, lüks lojmanlara, dünyanın en pahalı makam otomobillerine para var da emekliye niye yok? En düşük emekli maaşı 10 bin lira. Evi olmayan bir emekli bu 10 bin lirayla kirayı mı ödesin, mutfak masraflarını mı karşılaşın? Pazardan artık toplayarak mı yaşamını sürdürmeye çalışsın? Ne yapsın? Bunu düşünen yok. İktidarın umurunda değil. Onun kendi zenginliği ve zenginleştirdiği yandaş şirketleri düşünmek dışında bir derdi yok. Bunun iktidarın siyasal bir tercihi olduğu unutulmamalı. İktidarın emekliyi ne kadar ezdiği ve hiç umursamadığı uluslararası araştırmalarda da ortaya çıkıyor. Sözcü gazetesinden Ali Gülen’in haberine göre, Türkiye’deki emekliler gelir bakımından dünya sonuncusu olurken, yaşam kalitesi açısından yalnızca Hindistan’ı geçebildi. Türkiye ‘Emekliler Ligi’nde 2018’den bu yana sürekli geriliyor. Haberde araştırma sonuçları şöyle yer alıyor: “ABD’li şirket Natixis Investment, Türkiye’deki emeklilerin, diğer ülkelerdekine kıyasla gelir ve yaşam kalitesi bakımından ne kadar geride kaldığını ortaya çıkaran bir araştırma yayımladı. Emekliler için en yaşanabilecek ülkeler seçilirken, sağlık, yaşam kalitesi, maddi refah ve emeklilerin gelirleri dikkate alındı. Yapılan araştırmaya göre ‘Küresel Emeklilik Endeksi’nde Türkiye yüzde 36 ile 44 ülke arasında sondan ikinciliği paylaştı. Türkiye’den daha kötü tek ülke yüzde 10 ile Hindistan oldu.” Araştırma gerçeği tüm çıplaklığıyla ortaya koyuyor. İktidar Türkiye’yi emekliler açısından yaşanamayacak bir hale getirmiş durumda. İktidarın tercihi bu. O halde emekliler de bir tercih yapmak zorunda.",https://halktv.com.tr/makale/emekliye-niye-para-yok-811940
Fikret Bila,Her Yerde Çürüme,13 Aralık 2023 Çarşamba 05:05,"Mahkemelerde, yargıç kürsüsünün arkasında “Adalet Mülkün Temelidir” yazar. Mülk, devlet anlamındadır. Devletin temeli adalettir. Adalet yoksa çağdaş bir devletten söz edilemez. Türkiye’de maalesef başta yargı olmak üzere birçok kurumda çürüme yaşanıyor. Başsavcılar rüşvet aldıkları iddiasıyla meslektaşlarını Hakimler Savcılar Kurulu’na dilekçe yazarak ihbar ediyorlar. Yargıda rüşvet ağı olduğu ve bu ağ devreye girdiğinde tutukluların, hükümlülerin serbest bırakıldığı iddiaları her yerde. Bu iddialar nedeniyle görevden alınan, hakkında soruşturma açılan yargı mensupları var. “FETÖ borsası” zaten ayyuka çıkmış durumda. Türkiye güçlü olanın şiddet kullandığı ve ceza almadığı bir ülkeye dönüştü. Somali Cumhurbaşkanı Hasan Şeyh Mahmud’un oğlu Muhammed Hasan Şeyh Mahmud, arabasıyla çarptığı motokurye Yunus Emre Göçer’in ölümüne neden oldu. Göçer’in hastanede yoğun bakıma alınıp entübe edildiği bilindiği halde Muhammed Hasan Şeyh Mahmud gözaltında tutulmadı, tutuklanmadı. Serbest bırakıldı. Göçer hayatını kaybetti. Muhammed Hasan Şeyh Mahmud hakkında olayın yaşanmasından 7 gün sonra yakalama kararı çıkarıldı. Tabii bu süre içinde elini kolunu sallayarak yurtdışına çıktı. Göçer’in eşi, kendisine eşinin intihar ettiğinin söylendiğini açıkladı. Olay yerinde tutanak tutan polislerin gerçeğe aykırı tespitler yaptıkları ortaya çıktı. Polisler, “Göçer’in motosikletiyle önce kaldırıma çarptığını sonra Muhammed Hasan Şeyh Mahmud’un arabasının önüne düştüğünü” tutanağa geçirirken, MOBESE kayıtları ortaya çıktı ve olayın böyle gelişmediği görüldü. Görüntülerde Mahmud’un Göçer’in motosikletine çarptığı gözlendi. Söz konusu polisler hakkında soruşturma başlatıldı. Ancak bu iki polisin gerçeğe aykırı tutanak düzenlemeleri için kimin talimat verdiği ortaya çıkmadı. Savcıya doğru bilgi verilip verilmediği de anlaşılmadı. Yakalama kararının neden olaydan 7gün sonra alındığının gerekçesi anlaşılamadı. Böyle adalet olur mu? Bu çürüme değil de nedir? Gelelim futboldaki çürümeye… Savcılar, yargıçlar gibi futbolda da son dönemde ciddi iddialar konuşuluyor. Hakemlerle ilgili iddiaların Merkez Hakem Kurulu’na iletildiği biliniyor. Ancak bunlardan bir sonuç çıkmadı. Sahalardaki, tribünlerdeki şiddet yeni değil. Kulüp yöneticilerinin, rakip taraftarların tekme tokat dövüldüğü vakalar hafızalarda. Bu kez, Ankara’da yapılan Ankaragücü-Çaykur Rizespor maçında, Ankaragücü Kulübü Başkanı Faruk Koca sahaya inerek hakem Halil Umut Meler’i yumrukladı. Meler yere düşünce Koca’nın yanındakiler de tekmelediler. Meler hastaneye kaldırıldı. Gözü şişti ve morardı, yüz kemiklerinde çatlak oluştu. Tedavi altına alındı. Koca ve beraberindeki iki kişi tutuklandı. İfadesinde yumruk atmadığını, sözle müdahale etmek için indiğini ancak sahaya girince tokat attığını söyledi. Sanki yumruk suç tokat atmak değilmiş gibi “suçlamayı kabul etkiyorum” diyebildi. Oysa ev sahibi takımın kulüp başkanı olarak hakemlerin, konuk takımın, konuk izleyicilerin en iyi koşullarda ağırlanmasından, güvenliklerinin sağlanmasından, taşkınlıkların önlenmesinden sorumluluk duyması gerekir. Bunları sağlamak yerine hakem yumruklamak da futboldaki çürümenin ne boyutlara geldiğini gösteriyor. 100 yaşını geride bırakan Türkiye Cumhuriyeti’ne bu çürüme yakışmıyor.",https://halktv.com.tr/gundem/her-yerde-curume-788965h
Fikret Bila,Siyanürle Altın Madenciliği Yasaklanmalı,16 Şubat 2024 Cuma 05:00,"Erzincan’ın İliç ilçesinde Kanadalı Anagold şirketinin işlettiği altın madeni ocağında bir felaket yaşandı. Siyanür bulaşığı olan büyük bir toprak kayması oldu. Bu şirkette çalışan 9 işçi toprağın altında kaldı. Toprak kaymasının üzerinden üç gün geçmesine karşın işçilere ulaşamadı. İşçilerin aileleri ve çalışma arkadaşları maden sahasının kapısında büyük bir endişeyle bekliyorlar. Kayan toprakta “siyanür liçi” denilen kısım da var. Siyanür borularının kırıldığını ve patladığını Halktv muhabiri Ferit Demir görüntülü olarak kamuoyuna aktardı. Siyanür liçi altının ayrıştırılmasından sonra kalan toprağı ifade ediyor. Siyanürlü bu toprak tepelerinin kayması büyük tehlikeler içeriyor. Jeoloji mühendislerinin verdiği bilgiye göre bu topraktaki siyanürün yer altı sularıyla çevredeki nehirlere ulaşması büyük risk. Nitekim İliç’in yakınından geçen Karasu’ya ve oradan da Fırat nehrine siyanür bulaşması yüksek olasılık. Siyanür ise insan, hayvan ve doğa yaşamını tehdit eden kimyasal bir madde. Uzmanların ifadelerine göre kanserden otizme kadar çeşitli hastalıklara neden oluyor. Bu siyanürlü toprak kaymasının ileride daha büyük felaketlere yol açması da büyük olasılık. İşte bu nedenle bazı Avrupa ülkeleri siyanürle altın çıkarılmasını yasakladılar. Bu kararı almalarına Romanya’da meydana gelen bir kaza neden oldu. Bu kazadan sonra Avrupa Konseyi Avrupa ülkelerine siyanürle altın çıkarılmasının yasaklanmasını önerdi. Almanya, Çek Cumhuriyeti, Romanya, Bulgaristan gibi ülkeler bu öneriyi hayata geçirip siyanürle altın çıkarılmasını yasakladılar. Türkiye ise oralı olmadı. Aksine özel sektöre yeni ruhsatlar verdi. Bu arada toprak kaymasının yaşandığı İliç’teki altın madeninin kapasitesinin artırılması talebine dönemin Şehircilik ve Çevre Bakanı, bugün iktidarın İstanbul Büyükşehir Belediye Başkan adayı Murat Kurum’un onay verdiği de ortaya çıktı. Kurum, TMMOB’un tüm itirazlarına karşın ÇED raporuna bile gerek görmeden izni vermişti. Tabii bu tutum iktidarın önceliğinin yaşam hakkı değil para olduğunu gösteriyor. TMMOB uzmanları siyanürle yapılan altın madenciliğine “vahşi madencilik” diyorlar. Jeoloji Mühendisleri Odası Altın Grubu’nun raporuna göre siyanürle altın madenciliğinin Türkiye’ye bırakacağı kirli atık şöyle hesaplanıyor: ""Altın potansiyeli 6 bin 500 tona varıyorsa, bu göz kamaştırıcı zenginliğe ulaşmak için yılda 325 ton altın üretilmesi gerekecek. Bunun anlamı, Anadolu’nun çeşitli yerlerinde altın tesisleri ve atık barajlarıyla birlikte her biri ortalama 100 hektar büyüklüğünde 50-60 adet siyanür yarasının açılacağıdır. Cumhuriyet tarihi boyunca Anadolu topraklarında üretilmiş maden zenginleştirme atıklarının toplam miktarı yaklaşık 26 milyon tondur. Türkiye ‘Altın Çağı’na girmeye karar verdiğinde sadece 1 yıl içinde üretilecek zararlı-zehirli kimyasal atık miktarı ise 650 milyon tondur. Ve 20 yıl sonra elimizde kalacak olan kimyasal atık miktarı, asitlenmiş dekapaj toprağıyla birlikte, yaklaşık 13 milyar tondur. Bu atığın Türkiye‘deki çevre yasalarına uygun olarak nihai uzaklaştırılması için gereken harcama 18 trilyon USD‘dir."" Jeoloji Mühendisleri Odası’nın hesabı ortada. Bu hesaba göre siyanürle altın çıkarmak astarı yüzünden çok pahalı bir faaliyet. Türkiye de çağdaş ülkeler gibi siyanürle altın çıkarılmasını yasaklamalıdır.",https://halktv.com.tr/makale/siyanurle-altin-madenciligi-yasaklanmali-806698
Fikret Bila,Muhalefetin Önerisi Daha İsabetli,20 Kasım 2023 Pazartesi 07:12,"Cumhurbaşkanı Tayyip Erdoğan, Almanya seyahatinden dönerken, cumhurbaşkanlığı seçimlerinde yüzde “50 artı 1” koşulunun değişmesini istediğini açıklamış. Erdoğan, gazetecilerin sorularını yanıtlarken, “yüzde 50 artı 1” koşulunun siyasi partileri yanlış yollara sevkettiği belirterek “kimin eli kimin cebinde belli değil, yok altılı yok on altılı masa” eleştirisinde bulunmuş. Cumhurbaşkanı, tek turlu seçimde en fazla oyu alanın seçilmesini savunmuş. Yüzde 50 artı 1’in siyaseti zorladığı, partileri yapay ittifaklara mecbur bıraktığı doğru. Ayrıca bu koşulun yarattığı bir yapaylık da küçük partilere oy oranlarının çok üzerinde milletvekili çıkarmaları ve etkili olmaları yolunu açması. Bu nedenle yüzde 50 artı 1 koşulunun kaldırılması seçmen iradesinin Meclis’e daha gerçekçi yansımasını sağlayacaktır. Ancak sadece bu koşulun kaldırılması yetmez. Bugünkü sistem sadece partiler arası ittifakları zorunlu kılmıyor. Aynı zamanda denge-denetleme organlarını da ciddi biçimde baskılamış durumda. İktidarın istediği yönde karar vermeyen Anayasa Mahkemesi hedefte. Yargıtay gibi bir üst mahkeme Anayasa Mahkemesi’nin kararını, dolayısıyla Anayasa’yı tanımadığı yönünde hüküm kurabiliyor. Anayasa Mahkemesi üyeleri hakkında suç duyurusunda bulunabiliyor. Bir alt derece mahkemesi de Anayasa Mahkemesi’nin kararını tanımayabiliyor. Anayasa Mahkemesi kararlarını dolayısıyla anayasayı tanımayan kararlar alan mahkemelerin bu kararlarını iktidar destekliyor. Anayasa Mahkemesi’nin bireysel başvurularla ilgili yetkisinin kısıtlanacağı veya tazminat ödemesiyle geçiştirilmesine ilişkin düzenlemeler yapılacağı konuşuluyor. Oysa Türkiye’nin ihtiyacı olan güçlü bir denge-denetleme sistemini barındıran parlamenter demokratik sistemdir. Bugünkü gibi partileri birbirlerine mahkûm eden, küçük partileri karar verici hale getiren sistem yerine güçlendirilmiş parlamenter sisteme geçilirse her parti aldığı oy oranında kendi ilke ve programı doğrultusunda siyaset yapabilir. Bir parti tek başına iktidarı kazanamamışsa diğer partilerle koalisyon hükümetleri kurulabilir. Seçim öncesinde CHP’nin önceliğinde muhalefetin geliştirdiği güçlendirilmiş parlamenter sistem modeli Türkiye’nin demokratik hukuk devleti niteliğini yeniden inşa edecek ve güçlendirecek önerilerden oluşuyor. Seçim öncesinde CHP Genel Başkan Yardımcısı, hukukçu Muharrem Erkek’le yaptığım görüşmede güçlendirilmiş parlamenter sistemin özelliklerini şöyle aktarmıştı: 1- Tarafsız Cumhurbaşkanı: Cumhurbaşkanlığı temsili bir görev olacak ve cumhurbaşkanı partisiz, tarafsız olacak. 2- Yapıcı Güvensizlik: Güçlendirilmiş parlamenter sistemde hükümeti kurmak kolaylaştırılacak ancak düşürmek zorlaştırılacak. Bu amaçla Almanya, Belçika, İspanya gibi ülkelerde uygulanan ""yapıcı/kurucu güvensizlik"" modeli getirilecek. Bu model, eski sistemdeki güven oylamasından farklı olacak. Yapıcı güvensizlik modelinde hükümet ancak parlamento yeni başbakan üzerinde anlaştıktan sonra düşmüş sayılacak ve cumhurbaşkanı parlamentonun üzerinde anlaştığı ismi başbakan olarak atamak zorunda olacak. 3- Hükümet Parlamento İçinden Kurulacak: Hükümet parlamento içinden kurulacak, başbakan ve bakanlar parlamentoya karşı sorumlu olacak. 4- Yargı Bağımsızlığı Sağlanacak: Güçlendirilmiş parlamenter sisteme geçişle birlikte yargı bağımsızlığı sağlanacak. Yüksek yargı organlarının seçimi değiştirilecek. 5- HSK Ayrılacak: Hakimler Savcılar Kurulu ikiye ayrılacak. Hakimler Yüksek Kurulu ve Savcılar Yüksek Kurulu oluşturulacak. Bu kurullarda Adalet Bakanı ve Adalet Bakanlığı Müsteşarı yer almayacak. 6- Kesin Hesap Komisyonu: Meclis'te bütçe uygulamalarını ve sonuçlarını denetleyecek kesin hesap komisyonu kurulacak. Bu komisyon bütçe uygulamalarını hesap verilebilirlik ve şeffaflığı sağlayarak denetleyecek. Komisyonun başkanlığını muhalefetten bir milletvekili yapacak. 7- Anayasa Mahkemesi Güçlendirilecek: Anayasa Mahkemesi'nin üye seçim yöntemleri değiştirilecek Yüksek Mahkeme güçlendirilecek. Anayasal organlar arasındaki uyuşmazlıklar Anayasa Mahkemesi tarafından çözülecek. 8- Sayıştay Güçlendirilecek: Sayıştay'ın budanan yetkileri yeniden tanınacak. Sayıştay denetimi dışına çıkarılan kurumlar yeniden Sayıştay denetimine alınacak. Sayıştay'ın bütün raporları Meclis'e getirilecek ve orada değerlendirilecek. Sayıştay raporlarının Meclis'ten gizlenmesi, gönderilmemesi veya içi boşaltılarak gönderilmesinin önüne geçilecek. 9- Barolar Yeniden Birleştirilecek: Avukatlık yasasında yapılan değişikle geçilen çoklu baro sistemi kaldırılacak. Yeniden tek baro sistemine dönülecek. 10- Gelecek Nesillere Güvence: Güçlendirilmiş parlamenter sistemde sürdürülebilir ekosistem esas alınacak. Sürdürülebilir sağlıklı yaşam için doğanın korunması ve gelecek nesillere aktarılması anayasal güvenceye alınacak. Tüm partiler demokratik bir sistem istiyorlarsa, hep birlikte bu öneriler üzerinde çalışabilir, ortak bir sonuca varabilirler. Böyle bir değişiklik gerçekleştirilirse bunun kazanını Türkiye olur.",https://halktv.com.tr/siyaset/muhalefetin-onerisi-daha-isabetli-783311h
Fikret Bila,Kemal Kılıçdaroğlu O İddiaları Sert Dille Yalanladı!,20 Mart 2024 Çarşamba 13:31,"Eski CHP Genel Başkanı Kemal Kılıçdaroğlu kendisine yakın isimlerin, CHP’nin yerel seçimlerde başarılı olamaması ve kurultaya gitmesi için çalıştığı iddiasına yanıt verdi. Kılıçdaroğlu, o iddialar için ‘asparagas’ dedi. Eski CHP Genel Başkanı Kemal Kılıçdaroğlu’na yakın isimlerin, CHP’nin yerel seçimlerde başarılı olamaması ve kurultaya gitmesi için çalıştığı iddiası 38’inci Olağan Kurultay sonrası ortaya atılmıştı. O İDDİA DOĞRU MU? Kemal Kılıçdaroğlu o soruya yanıt verdi. Halktv.com.tr Yazarı Fikret Bila’ya konuşan Kılıçdaroğlu, o iddialar için ‘aspragas’ diyerek, ‘Desteğim bütün adaylarımızın arkasındadır’ vurgusu yaptı. CHP’nin bir önceki Genel Başkanı Kemal Kılıçdaroğlu, 31 Mart yerel seçimlerinde CHP’nin kazandığı büyükşehir belediye başkanlığı sayısını artıracağını söyledi. Kılıçdaroğlu, “CHP’de Sağ Sapma” isimli kitabımı sunduğum görüşmemizde yerel seçimlerle ilgili şu değerlendirmeyi yaptı: “İktidarın demokrasiyi ve ekonomiyi ne hale getirdiği ortada. Vatandaş bu iki alanda zorlukları yaşıyor. Türkiye’nin kurtuluşu ancak CHP ile mümkündür. Bu nedenle yerel seçimlerde 11 büyükşehir belediye sayımızı artıracağımıza inanıyorum. 11 büyükşehire ek olarak Bursa, Balıkesir gibi büyükşehirleri de kazanacağımızı düşünüyorum. Bu sayı daha da artabilir. Çok sayıda il ve ilçe belediyesini de kazanacağız. ” Kılıçdaroğlu, kamu kaynaklarını yağmalayan, 5’li Çete’ye ve yandaşlarına peşkeş çeken, yoksulluğu artıran bu iktidar karşısında seçeneğin CHP olduğunu vurgulayarak şöyle konuştu: “İktidar demokrasiyi, hukuk devletini fiilen kaldırdı. Otoriter bir tek adam yönetimi kurdu. Hukuk devleti diye bir sistem kalmadı. Bağımsız yargı kalmadı. Ülkeyi büyük bir ekonomik krize sürükledi. Ülke kaynaklarını yağmaladı. Ben bu nedenle 5’li çeteye yükleniyorum. Yoksulluğu, işsizliği artırdı. Emekliler perişan halde. Oysa CHP yönettiği belediyelerde sosyal belediyecilik anlayışıyla bu iktidara alternatif bir model kurdu. Pandemi sürecince ve deprem felaketi sırasında ve sonrasında CHP’li belediyeler büyük hizmet yaptılar. Hükümetten daha etkili ve geniş çalışmalarla depremin yaralarını sarmaya çalıştılar. Halâ da bu çalışmalarını sürdürüyorlar. Kentle tarımsal kesim arasında çok başarılı bir iletişim kurdular. Ucuz mazot ve tohum sağladılar. Kooperatifler aracılığıyla özellikle kırsal kesimdeki kadınları üretime soktular. Aracıları devreden çıkardılar. Kent çevresindeki kırsal kesimde üretilen temel ihtiyaç maddelerini ucuz bir şekilde kentteki tüketiciye sundular. Sadece öncülük ettikleri kooperatiflerin ürettikleri ürünleri satan marketler açtılar. Kentteki tüketici vatandaş aracılar olmadığı için kaliteli ve ucuz ürünlere kolayca ulaştılar. Ayrıca üreticilerimiz de haklarını aldılar. Belediyelerimiz hem tüketiciyi memnun eden hem üreticinin hakkını aldığı sosyal belediyecilikle uyumlu bir düzen kurdular.” “Bunlar iktidar kaynaklı asparagas haberler. Vatandaşlarımızın itibar edeceğini, ciddiye alacağını sanmıyorum. Bunu daha önce de söyledim. Bu tür haberler iktidar tarafından CHP’yi zayıflatmak, parti içinde çatışma varmış gibi bir hava yaratmak için çıkarılıyor. Hepsi uydurma haberler. Desteğim bütün adaylarımızın arkasındadır. Dediğim gibi yerel seçimlerden başarıyla çıkacağız, büyükşehirler başta olmak üzere belediye sayımızı da artıracağız.” Kılıçdaroğlu, solun dünyadaki gelişmelerine ilişkin değerlendirme yaparken Sosyalist Enternasyonel’i eleştirdi. Sosyalist Enternasyonel’in eskisi gibi üretken olmadığını vurgulayarak şöyle konuştu: “Sosyalist Enternasyonel eskisi gibi değil. Eskiden dünyayı, gelişmeleri yakından izler, yeni fikirler üretirdi. Ancak son zamanlarda böyle bir işlevi kalmadı. Sosyalist Enternasyonel üçüncü dünya ülkelerinin kontrolüne geçtikten sonra üretkenliğini, yaratıcılığını yitirdi. Sosyalist Enternasyonel’de sayıca üçüncü dünya ülkeleri çoğunluğu oluşturuyor. Bu ülkelerin de dünya ile bağları kopuk. İçine dönük ülkeler. Böyle bir yapı nedeniyle de Sosyalist Enternasyonel etkinliğini yitirdi.” Kılıçdaroğlu Sosyalist Enternasyonel’in yeniden eski üretkenliğine dönmesi gerektiğini, aksi halde tamamen etkisiz bir kurum haline geleceği uyarısında bulundu.",https://halktv.com.tr/makale/kemal-kilicdaroglu-o-iddialari-sert-dille-yalanladi-816964
Fikret Bila,Oyun İçinde Oyun,22 Ocak 2024 Pazartesi 05:00,"İktidarın yerel seçim stratejisinin, sandıktan önce muhalefeti parçalamak olduğu çok açık biçimde görülüyor. Muhalefetteki ilk parçalanma 6’lı Masa’nın dağılmasıyla ortaya çıktı. Özellikle İYİ Parti Lideri Meral Akşener’in ittifaktan ayrılmakla kalmayıp CHP’yi ve eski Genel Başkanı Kemal Kılıçdaroğlu’nu sorumlu tutan ağır eleştirileri oldu. Akşener, iktidardan çok CHP’yi eleştirerek yerel seçimlere hazırlanıyor. Anlaşılıyor ki İYİ Parti kendine rakip olarak AK Parti veya MHP’ye değil CHP’yi görüyor. İYİ Parti’nin CHP’ye karşı tutumu bu partiyi AK Parti’ye ve MHP’ye daha yakın bir konuma götürüyor. İYİ Parti’nin AK Parti’yle işbirliği yapması artık çok zor. Ancak çıkaracağı adaylarla CHP’li adayların seçimi kaybetmelerine neden olabilir. Bunu aşmanın yolu; İstanbul, Ankara, İzmir, Adana, Mersin başta olmak üzere CHP’nin bütün seçim çevrelerinde sandıkta işbirliğini sağlamayı başarmasıdır. Başta CHP Genel Başkanı Özgür Özel olmak üzere büyük kent belediye başkanları Ekrem İmamoğlu, Mansur Yavaş, Tunç Soyer, Zeydan Karalar, Vahap Seçer bunun farkındalar. İktidarın, muhalefet partileri arasındaki ittifakın dağılmasının yanı sıra bir amacının da CHP’nin parçalanması olduğu anlaşılıyor. “Oyun içinde oyun” dediğim bu. Son günlerde özellikle Cumhurbaşkanı Tayyip Erdoğan’ın, CHP liderlerine ilişkin sözleri çok dikkat çekici. Erdoğan, rahmetli Deniz Baykal ve CHP’nin önceki Genel Başkanı Kemal Kılıçdaroğlu hakkında olumlu ifadeler kullanırken, yeni Genel Başkan Özgür Özel hakkında olumsuz ifadeler kullanıyor, Örneğin Erdoğan’ın kendi adaylarını tanıtırken Baykal, Kılıçdaroğlu ve Özel hakkındaki şu sözleri dikkate değerdi: “Deniz Baykal ile pek çok konuda anlaşmazdık ama siyasi birikimini takdir ederdik. Bay Kemal ile çok kavgamız oldu ama onun da kendine göre bir tarzı, üslubu ve misyonu vardı. CHP'nin mevcut Genel Başkanı Özgür efendi ise daha başlamadan listenin en altına yuvarlanmayı başardı."" Bu konuşmadan kısa süre önce, Yalova’daki konuşmasında yine Kılıçdaroğlu’yla ilgili şu değerlendirmesi de dikkati çekiciydi:  ""Bay Kemal'i günah keçisi ilan edip, yalnızlığa itip, CHP'nin başına Özgür efendiyi getirenlerin ilk işi bu parti ile bölücü örgütün güdümündeki partiyi DEM'lemek oldu. Dikkat ederseniz yedikleri içtikleri ayrı gitmiyor."" İktidarın Baykal’ı ve Kılıçdaroğlu’nu olumlu sözlerle anarken, Özel’i eleştirmesi CHP’de bir bölünme, kutuplaşma yaratmaya yönelik görünüyor. Kurultay sonrası CHP’de iç çekişmeyi besleyerek, partide “Baykalcılar,” “Kılıçdaroğlu’cular,” “Özelciler,” “İmamoğlu’cular” gibi çoklu kutuplaşma oluşması kuşkusuz en çok AK Parti’nin işine yarar. Bu nedenle CHP oyuna gelmemelidir. Yerel seçimlere birlik ve bütünlük içinde girmelidir. Parti içi demokrasisi diğer partilere göre gelişmiş olan CHP, seçim öncesi bölünmenin, iç çekişmelerin yanlış olacağını bilecek deneyime sahiptir. CHP artık kurultayı geride bırakmalı, ileriye bakmalıdır. İleriye bakarken de önündeki ilk önemli sınavın yerel seçimler olduğunu unutmamalıdır. CHP, parti içi bütünlüğü sağlayarak, yerel seçimlerde yarışacak adaylarını “kim seçimi kazanır, kim CHP’nin oyunu en fazla artırarak seçilir” sorusuna yanıt arayarak belirlemelidir. CHP, iktidarın “böl-yönet” oyununa da gelmemelidir.",https://halktv.com.tr/siyaset/oyun-icinde-oyun-799721h
Fikret Bila,İYİ Parti’nin İttifak Takıntısı,15 Aralık 2023 Cuma 05:05,"Muhalefet partilerinin seçimlerde ittifak veya işbirliği yapmaları İYİ Parti için bir takıntıya dönüştü. Yerel seçimler için CHP ile işbirliği yapılmasını dillendiren isimler partiden atılıyor veya görevden alınıyor. İstanbul Büyükşehir Belediye (İBB) Meclisi İYİ Parti Grup Başkan Vekili İbrahim Özkan İstanbul ve Ankara için işbirliği olasılığından söz etti diye Genel Başkan Meral Akşener’in talebi üzerine görevinden istifa etti. Ancak İYİ Partili İBB Meclis üyeleri Özkan’ı yeniden Grup Başkan Vekili seçtiler. Bu gelişme üzerine Özkan’ı yeniden seçen üyeler kesin ihraç istemiyle disipline verildi. İYİ Parti, işbirliğini ağzına alanı partiden atmaya kararlı görünüyor. Yine işbirliğini savunan İYİ Parti Hukuk ve Adalet Politikaları Başkanı Ahmet Zeki Üçok’un da görevden alındığı kamuoyuna yansıdı. İYİ Parti’de ittifak veya işbirliğinden söz etmek en büyük suç haline geldi. Partinin temel politikası da işbirliğine karşı çıkmak oldu. İYİ Parti Genel Merkezi’nin bu sert tutumuna karşın hem parti yönetiminde hem tabanında işbirliğini savunan küçümsenmeyecek bir kesim var. Parti’nin Genel İdare Kurulu’nda 14 üyenin, Üçok’un ve İBB Belediye Meclisi üyelerinin partiden atılmayı göze alarak işbirliğini savunmaları bunu gösteriyor. Akşener ve yönetimi ittifak veya işbirliği kavramlarını duymak bile istemiyorlar. Bunun nedeni Akşener’in 14-28 Mayıs seçimlerinde istediğini sonucu alamamasını ittifaka bağlaması olarak görülüyor. İYİ Parti’nin beklediği oyu alamamasını ittifaka bağlayan Akşener’e göre partisi Cumhur İttifakı ve CHP karşısında “üçüncü yol”u temsil ediyor. İYİ Parti bu nedenle yerel seçimlere 81 ilde kendi adaylarıyla girmeye karar verdi. Bu kararın İYİ Parti’yi üçüncü bir yol yapıp yapmadığı, partinin büyüyüp büyümediği 31 Mart 2024 akşamı sandıklar açılınca ortaya çıkacak. Yerel seçimlerin genel seçimlerden ayrı özelikleri elbette var ancak İYİ Parti’nin genel seçimlerde aldığı sonuçlar da kabaca bir fikir veriyor. Cumhur İttifakı yerel seçimlere ortak adaylarla girmeyecek olsa muhalefet partilerinin de ayrı adaylarla seçime girmesi normal karşılanır. İktidarın ortak adayla ancak muhalefet partilerinin ayrı ayrı adaylarla seçime girmesi iktidar adaylarının kazanma olasılığını artıracaktır. Nitekim 1994 seçimlerinde özellikle sosyal demokrat üç partinin yerel seçimlere ayrı ayrı adaylarla girmeleri Tayyip Erdoğan’ın İstanbul’da, Melih Gökçek’in Ankara’da yüzde 25 civarında bir oyla belediye başkanı seçilmelerini sağlamıştı. Dört seçmenden üçünün oy vermediği adaylar büyükşehir belediye başkanı oldular. Böyle bir örnek ortadayken İYİ Parti’nin ısrarla işbirliğinden uzak durması, işbirliği yapılmasını savunanları partiden atacak kadar sert bir tutum alması düşündürücüdür. İYİ Parti’nin birinci veya ikinci çıktığı bir büyükşehir yok. 81 ilde de birinci parti değil. Belki bazı ilçelerde birinci parti olması mümkün. Böyle bir tabloda İYİ Parti yerel seçimlere ayrı girerek ne kazanmayı düşünüyor? Seçime girdiği bazı büyükşehirlerde ve bazı illerde CHP adaylarına kaybettirip Cumhur İttifakı adaylarına kazandırması daha yüksek bir olasılık. Bu durum, İYİ Parti’nin Cumhur İttifakı’nı değil CHP’yi rakip gördüğünü düşündürmez mi?",https://halktv.com.tr/siyaset/iyi-partinin-ittifak-takintisi-789543h
Fikret Bila,Paralar Nerede?,29 Kasım 2023 Çarşamba 05:05,"Türkiye günlerdir “Fatih Terim Fonu” olarak isimlendirilen olayı konuşuyor. Bankacı Seçil Erzan’ın, aralarında Arda Turan, Emre Belözoğlu, Semih Kaya gibi ünlü isimlerin de bulunduğu futbolcuları ve bazı iş adamlarını dolandırdığı iddia ediliyor. Olay daha çok saadet zinciri sistemine benziyor. Erzan’a para veren bir iş adamı ve eşinin şikayeti üzerine ortaya çıkan bu dolandırıcılık faaliyetinde toplanan paranın 43 milyon 900 bin dolar olduğu ifade ediliyor. Adı geçen futbolcuların “bir fon kurulduğu ve kısa sürede çok yüksek getirisi” olduğunu söyleyen Erzan’a milyon dolarları elden teslim ettikleri, karşılığında resmi bir banka dekontu almadıkları, bazılarına faiz olarak ödemeler yapıldığı, bazılarına yapılmadığı anlaşılıyor. Bazı isimlerin yatırdığından fazla para alarak olaydan kârlı çıktıkları belirtiliyor. Bu isimler içinde en fazla para kaybedenin Arda Turan olduğu; Erzan’a toplam 13 milyon dolar verdiği ve bu paranın 7,5 milyon dolarını geri alamadığı kamuoyuna yansıyan bilgiler arasında. Bankacı Erzan tutuklu olarak yargılanıyor. Bu olayın bir etik bir de hukuki boyutu var. Yıllarca milli takımda oynayarak Türkiye’yi temsil etmiş, milletin sevgisini kazanmış, dakikalarca ayakta alkışlanmış bu isimlerin kısa sürede, kısa yoldan “1 koyup 10 alma” gibi bir çeşit tefecilik işlerine bulaşmış olmaları etik açıdan büyük sorun. Futbol hayatları boyunca büyük paralar kazanan bu isimlerin, paralarını kısa yoldan ikiye, üçe katlamak için kayıt dışı para alış verişlerine girmelerini “paralarını koruma” amacıyla açıklamaları kamuoyunu tatmin etmeyecektir. Erzan’ın para toplarken tanışıklığı olan Fatih Terim’in ismini kullandığı ve böylece güven kazandığı açık. Fatih Terim ise bu fona para vermediğini söylüyor. Kızının ve damadının verdiği anlaşılıyor. Erzan, başlangıçta Terim’den para aldığı ve fazlasıyla ödediğini söylerken daha sonra ifadesini değiştiriyor. Terim’den para almadığını söylüyor. Fatih Terim’in adı şikâyetçiler arasında yer almadığı gibi iddianamede de bulunmuyor. Ancak Fatih Terim’in futbolcularla birlikte ilgili bankaya gidip görüşmeler yaptığı biliniyor. Geniş bir hayran kitlesine sahip, milli başarılara imza atmış, milletin gönlünde yer edinmiş bu isimlerin böyle bir olaya karışmaları onları sevenlerin vicdanına sığacak gibi değil. Hukuki boyuta gelince. Olay mahkemede. Dava sürüyor. Nasıl sonuçlanacağını göreceğiz. Umarız adalet yerini bulur. Yargının öncelikle paranın izini sürmesi ve toplam 43 milyon dolar olduğu söylenen bu paranın nerede ve kimlerin elinde olduğunu ortaya çıkarması gerekiyor. Bu para alışverişinden kârlı çıktıkları söylenenlerin bu gelirin vergisi ödeyip ödemedikleri de yine yargılama sonucunda ortaya çıkarılması gereken bir diğer önemli konu. Yargının bu olayı nasıl tanımlayacağı da önemli; nitelikli dolandırıcılık mı, tefecilik mi, çıkar amaçlı suç örgütü mü? Türkiye’de son dönemde kayıt dışı iş yapmak, kayıt dışı para toplamak, tefecilik, kara para aklama, yasa dışı bahis oynatmak giderek yaygınlaştı ve kolaylaştı. Dilan Polat ve Engin Polat olayı patladıktan sonra benzer faaliyetlerde bulunan başka isimler de tutuklandı. Arkasından “Fatih Terim Fonu” olayı patladı. Devlete yapılan şikâyetlerde yasa dışı bahis ihbarları rekor düzeye çıkmış durumda. Bu tablo Türkiye’de denetim organlarının etkin şekilde çalışmadığını gösteriyor. Uyuşturucu baronları, mafya babaları İstanbul’u mesken tutmuş durumda. Hesaplaşmalar Türkiye’de yapılıyor. Türkiye’den ev alanlara kolayca vatandaşlık veriliyor. İktidar ise Türkiye’ye para gelsin de ister temiz ister kirli, nasıl gelirse gelsin havasında. Maalesef bu olaylar Zekeriya Temizel’in Maliye Bakanlığı sırasında “nereden buldun” diye paranın kaynağının sorulduğu Türkiye’den kısa sürede kara para cenneti Türkiye’ye gelmenin sonucu. Ülkenin bu durumdan kurtulması için yeniden güçler ayrılığı ilkesinin uygulanmasına, yargının tarafsız ve bağımsızlığına, hukukun üstünlüğüne, kamu görevlerinde sadakatin değil liyakatin esas alınmasına ve denetim organlarının yeniden etkinleştirilmesine ihtiyacı var.",https://halktv.com.tr/siyaset/paralar-nerede-785477h
Fikret Bila,CHP’de Yeni Yönetimin İki Hedefi,31 Ocak 2024 Çarşamba 05:00,"CHP’nin yeni Genel Başkanı Özgür Özel ve yönetiminin belediye başkan adaylarını belirlerken iki hedef güttüğü anlaşılıyor. Birincisi yerel seçimlerde CHP’nin elindeki belediyeleri kaybetmemek, ikincisi yeni yönetimi güçlendirmek ve kalıcı kılmak. Bu iki hedefi güderek aday belirleyen yeni yönetim, CHP’nin seçimleri kazanmasının garanti olmadığı yerlerde kurultayda bir önceki Genel Başkan Kemal Kılıçdaroğlu’nu desteklemiş olsalar da mevcut belediye başkanlarını aday gösterdi. Örneğin Adana’da Zeydan Karalar’ı, Mersin’de Vahap Seçer’i gösterdiği gibi. Başka örnekleri de var. Özel ve yönetimi, CHP’nin kazanmasının garanti görüldüğü yerlerde ise mevcut belediye başkanları yerine yeni yönetime yakın isimleri aday gösteriyor. Örneğin İzmir’de karar verirken kurultayda Kılıçdaroğlu’nu destekleyen Büyükşehir Belediye Başkanı Tunç Soyer’i yeniden aday göstermedi. Yerine Karşıyaka Belediye Başkanı Cemil Tugay‘ı aday yaptı. Bu tercihte en önemli faktör CHP yönetiminin İzmir’i garanti görmesi. Yoksa Soyer’in çalışmaları değil. Soyer sosyal demokrat belediyeciliği özellikle İzmir kırsalında hayata geçiren bir başkandı. Kırsal kesimde kadınlar arasında kurduğu kooperatiflerle onları üretim sürecine soktu. İzmir’in temel gıda ürünlerine daha kolay ve ucuz ulaşmasını sağladığı gibi kadınları tarımsal ekonomide söz sahibi yaptı. Kentte dolmuş ve özel belediye otobüs sektörünü mafyatik ilişkilerden kurtarıp kooperatifleştirdi. Bunlar sosyal demokrat belediyecilik anlayışında “ekonomik demokrasi” olarak kavramlaştırılan uygulamalardır. Bir sonraki parti Meclis’in yine bu ölçülerle aday belirleyeceğini tahmin etmek zor değil. Bu kez CHP’nin kalesi sayılan Çankaya ve benzeri ilçelerde de yeni yönetim aynı yaklaşımla aday gösterebilir. CHP’nin yönetim değişikliğinden sonra aday belirlerken dikkate alması gereken en önemli ölçüt “en çok oyu alabilecek aday” olmalıydı. Elbette yönetim “biz de bu ölçüyle aday belirledik” diye kendini savunacaktır. Nitekim “kurultaya göre aday belirlemiyoruz” açıklamaları yapıldı. Ancak bu yöndeki açıklamalar aday belirleme sürecine kurultayın gölgesinin düşüğü gerçeğini ortadan kaldırmaz. CHP yönetiminde bir de şöyle bir değerlendirme var: “Bir önceki yönetim döneminde Kılıçdaroğlu ve yakın çevresi de adayları böyle belirliyordu. Kılıçdaroğlu ve yönetiminin kullandığı yöntemi ve yetkileri şimdi Özel ve yönetiminin kullanıyor olması doğal karşılanmalı.” Elbette bu görüş öne sürülebilir. Ancak kurultayda Özel’in en önemli vaatleri arasında daha demokratik bir tüzük ve adayların önseçimle belirlenmesi vaadi en ön sıradaydı. Kurultay bittikten ve yönetim değiştikten sonra ise tüzük kurultayı ertelendi ve belediye başkan adayları belirlenirken yaygın şekilde önseçim yapılmadı. Birkaç seçim bölgesi hariç. CHP’nin önseçim yaptığı yerlerde belirlenen adaylara doğal olarak bir tepki gelmedi. CHP’liler önseçimle belirlenen adayın arkasında birleştiler. Örneğin Zonguldak’ta böyle oldu. Önseçimi kazanan Tahsin Erdem belediye başkan adayı oldu. Önseçim sonrasında en küçük bir tartışma yaşanmadı. Önseçim yapılan diğer seçim bölgelerinde de gerginlik olmadı. Tabii Kılıçdaroğlu döneminde de adaylar önseçimle belirlenseydi daha isabetli olurdu. Kılıçdaroğlu döneminde de önseçim yapılmamasıyla ilgili eleştiriler, tartışmalar yaşanıyordu. CHP’nin en başarılı olduğu seçimler adayların önseçimle belirlendiği seçimlerdir. Genel Başkan’a, birlikte çalışmak istediği, mesleğinde uzman isimler için çok az sayıda kontenjan olanağı tanınan ancak genel olarak önseçimle adayların belirlendiği seçimlerde partililerin çabaları ve heyecanı çok daha yüksek oluyor. Bunun en çarpıcı örneği, Bülent Ecevit’in liderliğinde, adayların büyük çoğunluğunun önseçimle belirlendiği ve CHP’nin tarihinin en büyük oyunu aldığı 1977 genel seçimleridir. CHP’de parti içi demokrasinin daha geliştirilmesinin en iyi yöntemi adayları aktif parti üyelerinin önseçimle belirlemesidir. CHP bu yolla kendini yenileyebilir ve değiştirebilir.",https://halktv.com.tr/makale/chpde-yeni-yonetimin-iki-hedefi-802236
Fikret Bila,Fikret Bila yazdı: Anayasayı Yok Saymak,29 Aralık 2023 Cuma 05:05,"Anayasa Mahkemesi, Hatay’dan milletvekili seçilen Can Atalay’ın hak ihlaline uğradığı ve cezaevinden çıkarılması gerektiği yönünde ikinci kez karar verdi. İstanbul 13 Ağır Ceza Mahkemesi ise Anayasa Mahkemesi’nin Can Atalay hakkındaki ikinci kararına ikinci kez uymadı ve dosyayı Yargıtay’a gönderdi. Yargıtay 3. Ceza Mahkemesi, dosya ilk kez önüne geldiğinde alt derece mahkemesi gibi Anayasa Mahkemesi kararına uymamıştı. Bu yetmiyormuş gibi Anayasa Mahkemesi üyeleri hakkında da suç duyurusunda bulunmaya karar vermişti. Şimdi Anayasa Mahkemesi’nin ikinci kez verdiği hak ihlâli kararı önüne gelecek. Bakalım Yargıtay 3. Ceza Dairesi bu kez ne yapacak? Anayasa Mahkemesi’nin kararına uyacak mı, yoksa o da alt mahkeme gibi eski kararında ısrar mı edecek? Başta Barolar Birliği Başkanı Erinç Sağkan olmak üzere birçok baro başkanı alt mahkemenin ve Yargıtay’ın ilk ihlâl kararına uymamalarını anayasa ihlali olarak değerlendirmişlerdi. Sağkan ve birçok baro başkanı İstanbul 13 Ağır Ceza Mahkemesi’nin Anayasa Mahkemesi’nin ikinci kez verdiği karara da uymayıp, dosyayı Yargıtay’a göndermesini yine anayasa ihlali olarak değerlendirdiler ve suç duyurusunda bulundular. Anayasa Mahkemesi ikinci kez verdiği hak ihlali kararının gerekçesinde şu değerlendirmeyi yaptı: “Anayasa Mahkemesi kararlarının yerine getirilmemesi, Anayasa’nın 153 maddesinin altıncı fıkrasında Anayasa Mahkemesi kararlarının yasama, yürütme ve yargı organlarını, idare makamlarını, gerçek ve tüzel kişileri bağlayacağı hükmü ile çatışan bir durum ortaya çıkmıştır.” Anayasa Mahkemesi gerekçesini şöyle sürdürdü: “Buna rağmen mahkeme, usul hukukunda kendisine verilmemiş bir yetkiyi kullanarak ihlal kararının gereğini yerine getirmekten kaçınmış ve dosyayı Yargıtay 3. Ceza Dairesine göndermiştir. Daire de ‘Anayasa Mahkemesi kararına uyulmamasına’ şeklinde Türk hukukunda bulunmayan bir karar vermiştir.” Yüksek Mahkeme, Yargıtay 3. Ceza Dairesi’nin kararı için ise şu değerlendirmeyi yaptı: “Anayasa ve 6216 sayılı Kanun’a aykırı olduğu gibi 5271 sayılı Kanun’da veya diğer kanunlarda bulunmayan bir karar türüdür. Esasen Anayasa’nın bireysel başvuru hakkını güvence altına alan 148 maddesi ve bireysel başvuru kararları dâhil Anayasa Mahkemesi kararlarının bağlayıcılığını düzenleyen 153 maddesi karşısında böyle bir karar türünün olması da mümkün değildir.” Barolar Birliği Başkanı Sağkan’ın dediği gibi Anayasa Mahkemesi’nin ikinci kez verdiği hak ihlali kararına ikinci kez uyulmazsa Türkiye’nin bir hukuk devleti olduğundan söz etmek mümkün olmayacaktır. CHP Lideri Özgür Özel ve Sağkan, Can Atalay hakkında Anayasa Mahkemesi iki kez ihlal kararı vermesine karşın cezaevinde tutulması halinde bunun bir “yargı darbesi” olacağını vurguladılar. Özel gibi İYİ Parti Lideri Meral Akşener, Gelecek Partisi Lideri Ahmet Davutoğlu, DEVA Partisi Lideri Ali Babacan da Anayasa Mahkemesi kararının uygulanmamasını eleştirdiler. Muhalefet liderlerinin, Anayasa ve Anayasa Mahkemesi’nin kararlarının uygulanması konusunda görüş birliği içinde olmaları önem taşıyor. Liderlerin, Çağlayan Adliyesi önünde oturma eylemi yapan TİP Genel Başkanı Erkan Baş’a destek olmaları, dayanışma göstermeleri etkili olacaktır.",https://halktv.com.tr/siyaset/anayasayi-yok-saymak-793474h
Fikret Bila,CHP'ye Kaybettirmek,26 Ocak 2024 Cuma 05:00,"MHP Lideri Devlet Bahçeli’nin önayak olmasıyla hayata geçirilen 'Cumhurbaşkanlığı Hükümet Sistemi' partiler arasında ittifak kurulmasını zorunlu kıldı. Cumhurbaşkanlığı seçimlerinde yüzde “50 artı 1” barajını aşmanın ittifak dışında bir yolu yok. Bu zorunluluk yerel seçimler için geçerli olmadığı, ilk turda en fazla oyu alan belediye başkanı seçildiği için her partinin seçime ayrı girmesinin doğal olduğu öne sürülüyor. Elbette her siyasi parti genel seçimlere de yerel seçimlere de kendi adaylarıyla girebilir. Bu, demokrasinin ve siyasi parti olmanın doğal bir sonucudur. Ancak iktidar partileri genel seçimlere de yerel seçimlere de işbirliği yaparak giriyorsa muhalefet partilerinin de seçimi kazanmak için işbirliğine yönelmeleri gerekir. Özellikle muhalefet partilerinden birinin iktidarın işbirliğine rağmen tek başına seçimleri kazanma olasılığı yoksa muhalefet partilerinin de birlikte davranmaları aklın gereğidir. Aklın yolu birse önümüzdeki yerel seçimler için muhalefet partilerinin seçim bölgelerini esas alarak il ve ilçelerde işbirliği yapmaları normal olan yoldur. Ancak 14-28 Mayıs seçimlerini kaybettikten sonra dağılan 6’lı Masa’daki muhalefet partilerinde, CHP dışında böyle bir hava yok. CHP kentler düzeyinde işbirliğine açık olduğunu her fırsatta söylemesine karşın olumlu bir yanıt alabilmiş değil. Aksine özelikle İYİ Parti CHP’yi hedefe koymuş görünüyor. Rakip olarak iktidar partilerini değil CHP’yi görüyor. Bunun nedeni, İYİ Parti Lideri Meral Akşener’in genel seçim başarısızlığının sorumluluğunu tümüyle Kemal Kılıçdaroğlu ve CHP’ye yüklemesi. Ancak bu gerçekçi bir tutum değil. Genel seçimlerin kaybedilmesinde Kılıçdaroğlu’nun sorumluluğu olduğu gibi Akşener’in de sorumluluğu var. CHP genel seçimlerde oyunu ancak 3 puan artırabildi ama İYİ Parti beklediğinin çok altında oy aldı. Bu sonuçta Akşener’in, Ekrem İmamoğlu veya Mansur Yavaş cumhurbaşkanı adayı gösterilmedi diye masayı dağıtmasının büyük payı var. Genel seçimden önce İmamoğlu ve Yavaş’ın cumhurbaşkanı adayı olması için ısrar eden ve masadan kalkan Akşener’in şimdi her iki ismin de belediye başkanı olmamaları için karşılarına rakip çıkarmasını izah etmesi çok zor. İYİ Parti 81 ilin hiçbirinde birinci parti değil. İYİ Parti’nin üç büyük kentte, illerde ve büyük ilçelerde CHP’yle işbirliği yapmadan belediye başkanlığı kazanması çok zayıf bir olasılık. Ancak İstanbul, Ankara, İzmir ve diğer büyük kentlerde aday çıkarması CHP adaylarına seçimi kaybettirebilir. CHP adaylarının seçimi kaybetmeleri İYİ Parti’ye bir fayda sağlamaz. AK Parti’ye fayda sağlar. Bu sonuç da muhalefet partisi olan İYİ Parti’nin güçlenmesine değil zayıflamasına yol açar. Özellikle İYİ Parti, yerel seçimlerde genel seçimlerde aldığı oyun da altına düşerse parti içi sorun doğurur. İYİ Parti’nin aldığı tutum yerel seçimlerdeki hedefinin iktidara değil CHP’ye kaybettirmek olduğunu gösteriyor.",https://halktv.com.tr/makale/chpye-kaybettirmek-800860
Fikret Bila,Şehit Olmadan Önce...,17 Ocak 2024 Çarşamba 05:05,"Irak’ta, Pençe Kilit Harekatı bölgesinde şehit düşen 9 askerden biri olan sözleşmeli er Müslüm Özdemir’in Kahramanmaraş’taki ailesinin hala çadırda yaşaması tartışmalara yol açtı. Şehit Özdemir’in ailesinin çadırda yaşamadığı, Maraş’ta çadırda yaşayan aile kalmadığı yönünde açıklamalar yapıldı. Sonuçta Özdemir’in ailesinin konteyneri ısıtamadıkları için çadıra kalmaya devam ettikleri anlaşıldı. Şehitlerimizin sıvasız evlerden çıktığı, yoksul ailelerin çocukları olduğuna ilişkin görüntüler, haberler her şehit verdiğimizde kamuoyuna yansır ve yürekleri sızlatır. Bu kez de öyle oldu. Sözleşmeli er Müslüm Özdemir’in, çadırda yaşayan ailesine, “Önce size ev alacağım sonra evleneceğim” dediği komşuları tarafından kamuoyuna yansıtıldı. Aslında sosyal devlet olmanın gereği olarak, terörle mücadelenin yapıldığı cephelerde görevlendirilecek askerlerin ailelerinin koşulları önceden saptanabilir. Bir yardım almadan yaşamlarını sürdürmelerinin zor olduğu anlaşılan asker ailelerine yardım yapılabilir. İlgili bakanlıklar da ve valiliklerde bu amaçla kullanılan ödenekler mevcuttur. Asker ailelerinin geçim sıkıntıları, yaşam koşulları çocukları şehit olduktan sonra değil cepheye gönderilmeden önce araştırılabilir ve ihtiyacı olan aileler desteklenir. Böyle bu uygulama asker ailelerini kimseye muhtaç olmadan yaşayacak koşullara ulaştıracağı gibi cephedeki çocuklarına da ailesinin kötü koşularda olmadığını bilmenin rahatlığını hissettirecektir. Türkiye her zaman şehitlerini ve şehit ailelerini el üstünde tutar. Ancak yoksul asker ailelerinin devletten sosyal yardım almaları için çocuklarının şehit olmasını beklememek daha doğru olur. Türkiye, cephedeki askerlerimizin ailelerinden ihtiyacı olanlara bu katkıyı sağlayacak bütçe olanaklarına sahip bir devlettir. Önemli olan önceliğin asker ailelerine verilmesidir. Pençe-Kilit operasyon bölgesinde kısa aralıklarla verilen 21 şehit, askeri hastanelere ve askeri doktorlara olan ihtiyacı da yeniden gündeme taşıdı. 25 Temmuz darbe kalkışmasından sonra askeri hastaneler kapatılmıştı. Ancak terörle mücadelede verilen şehitler ve yaralı askerler bu konuyu yeniden gündeme taşıdı. Televizyon programlarına konuk olan emekli komutanların hemen hepsi askeri hastanelerin yeniden açılmasının gerekli olduğunu ifade ettiler. Emekli komutanların dikkati çektikleri bir diğer konu da terörle mücadelenin Özel Kuvvetler bünyesinde yetiştirilmiş subay ve astsubaylarla yürütülmesinin önemiydi. Komutanların gündeme getirdiği konular arasında askeri liselerin ve harp okullarının yeniden açılması da vardı. Kuşku yok ki terörle mücadeleye önemli katkılar sağlamış, görev almış, deneyim sahibi emekli komutanların gündeme taşıdıkları öneriler büyük değer taşıyor. Bu önerilerin iktidar tarafından dikkate alınıp değerlendirilmesi kuşkusuz yararlı olacaktır.",https://halktv.com.tr/siyaset/sehit-olmadan-once-798370h
Fikret Bila,İYİ Parti'nin Kararının Olası Sonuçları,06 Aralık 2023 Çarşamba 05:05,"Genel Başkan Meral Akşener’in başkanlığında toplanan İYİ Parti Genel İdare Kurulu (GİK), CHP’nin yerel seçimlerde işbirliği yapılmasına ilişkin önerisini reddetti. Gizli oylamanın yapıldığı GİK toplantısında, 14 üyenin işbirliğinden yana, 35 üyenin ise karşı oy kullandığı kamuoyuna yansıdı. Oylamanın gizli yapılması her üyenin baskı altında kalmadan tercihini belirlemesi açısından demokratik bir yöntem. 14 üyenin iş birliğinden yana olması ise İYİ Parti yönetiminde azımsanmayacak sayıda işbirliğini savunanların olduğunu gösteriyor. CHP Lideri Özgür Özel, İYİ Parti’nin kararını anlayışla karşıladı, Partisinin dünkü grup toplantısında şu değerlendirmeyi yaptı: ""İYİ Parti, iyi insanların, çağdaş insanların partisidir. Atatürk'ü seven insanların partisidir. Geçmişte birlikte başarılar elde ettiğimiz, bundan sonra da Türkiye'de birlikte çok şey başaracağımız iyi insanların partisidir… İstanbul'a ihanet edenler İstanbul'a geri dönmesinler diye, Ankara'yı parsel parsel satanlar dönüp kaldıkları yerden devam etmesinler diye, Tayyip Bey, Arap şeyhlerine arsalarımızı helikopterden pazarlamasın diye bütün milletimizle ittifak yapacağız.” Özel, işbirliği için sandığı adres gösteren bir konuşma yaptı. İYİ Partililerin özellikle İstanbul ve Ankara’da CHP’nin belediye başkan adaylarına oy verebileceklerini düşündüğü için bunu kolaylaştıracak bir yaklaşım gösterdi. Yerel seçimlerde işbirliği konusunda CHP elinden geleni yaptı. Ancak İYİ Parti CHP’nin bu çabasına olumsuz yanıt verdi. Özel’in de dediği gibi İYİ Parti’nin kararı elbette saygıyla karşılanmalıdır. Her partinin seçimlere bağımsız girmesi doğal hakkıdır.  Liderlerin ve parti yönetimlerinin aldığı kararların isabetli olup olmadığı seçim sandığıyla ölçülür. İYİ Parti’nin bu kararının seçmeni tarafından nasıl değerlendirildiği 31 Mart 2024 yerel seçiminde sandık sonuçlarıyla ortaya çıkacaktır. İYİ Parti Lideri Akşener, 14-28 Mayıs 2024 seçim yenilgisinden sonra sorumluluğu Kemal Kılıçdaroğlu’na ve CHP’ye yükleyen bir politika izledi. CHP’nin yerel seçimde işbirliği önerisinin geri çevrilmesi bu politikanın sürdürüleceğini gösteriyor. CHP ile yerel seçimde işbirliği yapmamanın İYİ Parti’ye ne faydası olur? İYİ Parti İstanbul, Ankara, İzmir başta olmak üzere 81 ilin hiçbirinde birinci parti değil. Bu nedenle yerel seçimlerde tek başına herhangi bir ilde belediye başkanlığını kazanması neredeyse olanaksız görünüyor. Belki bazı ilçelerde belediye başkanlığı kazanabilir. Bu kararının İYİ Parti açısından faydasından çok zararı olabilir. İYİ Parti ayrı aday çıkarmasına karşın Ekrem İmamoğlu’nun İstanbul’da, Mansur Yavaş’ın Ankara’da ve diğer büyük illerde CHP’nin belediye başkanlıklarını kazanması halinde İYİ Parti açısından zor bir durum ortaya çıkar. Böyle bir sonuç İYİ Parti’nin sanıldığı kadar bir gücü olmadığını göstereceği gibi seçmenin dikkate değer bir kısmının parti yönetiminin kararına rağmen İmamoğlu’na, Yavaş’a ve diğer CHP’li adaylara destek verdiğini düşündürür. Tersi olur da CHP’li adaylar İstanbul’u veya Ankara’yı ya da her ikisini birden kaybeder ve AK Parti yeniden bu illerde belediye başkanlığını geri kazanırsa bunun faturası yine İYİ Parti’ye kesilecektir. İmamoğlu, Yavaş ve diğer CHP’li büyük il adaylarının seçilmeleri halinde de seçimi kaybetmeleri halinde de İYİ Parti yönetimi sorumlu tutulacaktır. İYİ Parti kurmayları belki de CHP’nin İstanbul ve Ankara başta olmak üzere büyük illeri kaybetmesi halinde İYİ Parti’nin ana muhalefet partisi haline gelebileceğini hesaplıyor olabilirler. Eğer böyle bir hesap varsa bu İYİ Parti’nin asıl rakip olarak AK Parti ve MHP’yi değil CHP’yi gördüğüne işaret eder. Böyle bir hesap ise İYİ Parti’nin kuruluş ilkeleri ve hedefleriyle çelişir.",https://halktv.com.tr/siyaset/iyi-partinin-kararinin-olasi-sonuclari-787131h
Fikret Bila,İmamoğlu-Erdoğan Yarışı,10 Ocak 2024 Çarşamba 05:00,"AK Parti, yerel seçimler öncesinde özellikle üç büyük kentte belediye başkan adayını belirlemekte zorlandı. Özellikle İstanbul’da adayını belirlemesi zaman aldı. Sonuçta Çevre ve Şehircilik eski Bakanı Murat Kurum’un AK Parti’nin İstanbul Büyükşehir Belediye Başkanı adayı olduğu Cumhurbaşkanı Tayyip Erdoğan tarafından açıklandı. Kurum, aday olacağını tahmin emiş olmalı ki İstanbul'da aylar öncesinden çalışmaya başlamıştı. AK Parti’nin İstanbul adayını belirlemesinin uzun zaman alması seçimi kazanma konusunda kendinden çok emin olmadığını gösteriyor. Bunun diğer anlamı da İstanbul Büyükşehir Belediye Başkanı Ekrem İmamoğlu’nun yeniden seçilme şansının iktidar tarafından da yüksek görüldüğüdür. Bu durum sadece İstanbul için değil CHP’li belediye başkanlarının yönettiği 11 büyük kent için de geçerli. CHP’li belediye başkanları altyapı yatırımlarında, sosyal belediyecilikte başarılı oldular. Bu nedenle 31 Mart 2024 tarihinde yapılacak yerel seçimler özellikle büyük kentler açısından iktidar adayları için zorlu geçecek. Tabii bu durum CHP adaylarını da rehavete yöneltmemeli. Tıpkı 2019 yerel seçimlerinde olduğu gibi seçime asılmaları, küskün seçmenin gönlünü almaları ve özellikle sandık denetimini çok iyi yapmaları gerekiyor. Ana muhalefet Partisi olarak CHP’nin büyük kentleri yeniden kazanması kritik önemde. CHP’nin, 14-28 Mayıs 2023 seçimlerinden yenilgiyle çıkmasının yarattığı umutsuzluğun ortadan kaldırılması için yerel seçimlerde 2019’dan daha da başarılı bir sonuç alması gerekiyor. CHP açısından İstanbul, Ankara ve İzmir seçimleri belirleyici bir önem taşıyor. İktidar bu üç büyük kenti özellikle de İstanbul'u kazanmak için bütün olanaklarını kullanacak, her yolu deneyecektir. İstanbul’u 25 yıla yakın yöneten AK Parti bu kenti kaybetmesini henüz sindirebilmiş değil. Bu nedenle Cumhurbaşkanı Tayyip Erdoğan, özellikle İstanbul seçimi için bütün ağırlığını koyacaktır. Bu nedenle her ne kadar AK Parti’nin İstanbul adayı Murat Kurum olarak ilân edilmiş olsa da, İmamoğlu’nun rakibi Erdoğan olacaktır. İmamoğlu ve CHP de elbette bunun farkında. İmamoğlu’nun, AK Parti adayı belli olduktan sonra bile “Ben rakibimi biliyorum” demesi de Erdoğan’la yarışacağı gerçeğini gösteriyor. İstanbul seçiminin İmamoğlu ve CHP açısından da özel bir önemi var. İmamoğlu, 2019 yerel seçiminde iki kez yendiği Erdoğan’ı üçüncü kez yenerse siyasette daha büyük görevlere aday olması kolaylaşacaktır. İmamoğlu’nun bir sonraki cumhurbaşkanlığı seçiminde CHP’nin cumhurbaşkanı adayı olması şimdiden konuşulan bir konudur. İmamoğlu’nun bu hedefine ulaşabilmesi, 31 Mart 2024 yerel seçimlerinde göstereceği başarıya bağlı. İmamoğlu İstanbul seçiminden zaferle çıkarsa ileride cumhurbaşkanı adaylığı sürpriz olmayacaktır. CHP’nin 2024 yerel seçim başarısı sadece bir sonraki cumhurbaşkanlığı seçimi için değil milletvekili seçimi için de itici güç olacaktır. 2023 seçimlerinin CHP seçmeninde yarattığı umutsuzluk yerini umuda bırakacaktır. CHP yerel seçimlerde bu bilinçle çalışmalıdır. Seçmenin sandığa eksiksiz gitmesi ve genel seçimlerde gözlenen sandık güvenliği konusundaki eksiklerin giderilmesi sonucu belirleyecek önemdedir.",https://halktv.com.tr/siyaset/imamoglu-erdogan-yarisi-796586h
Fikret Bila,Emeklilerde Hayal Kırıklığı,19 Ocak 2024 Cuma 05:00,"Cumhurbaşkanı Tayyip Erdoğan’ın, işçi emeklilerine verilecek yüzde 37,6 oranındaki zammı 5 puan artırarak yüzde 42,6 çıkarması hayal kırıklığı yarattı. Memur ve memur emeklilerine yüzde 49,5 ücret zammı yapılmasını kararlaştıran iktidarın SSK ve Bağ Kur emeklileri için 42,6 oranında artış yapması emekliler arasında ayırımcılık olarak yorumlandı. İktidar en düşük emekli aylığını da 7 bin 500 liradan 10 bin liraya çıkardıklarını açıkladı. Düşük maaş alan işçi ve Bağ Kur emeklileri için maaşlarında yapılan artış yüzde 42,6’yı da bulmuyor. En düşük emekli maaşının 7 bin 500 liradan 10 bin liraya çıkarılması yüzde 33,3’lük bir artışa karşılık geliyor. Bu durumda en düşük emekli maaşı alanlar için yüzde 33,3’lük artış büyük emekli örgütleri tarafından tepkiyle karşılandı. TÜRK-İŞ’in Aralık 2023 sonu itibariyle yaptığı araştırmanın sonuçları düşük maaş alan emekliler için tabloyu ortaya koyuyor: “Ankara’da yaşayan dört kişilik bir ailenin sağlıklı, dengeli ve yeterli beslenebilmesi için yapması gereken aylık gıda harcaması tutarı (açlık sınırı) 14.431 TL’ye, gıda harcaması ile giyim, konut (kira, elektrik, su, yakıt), ulaşım, eğitim, sağlık ve benzeri ihtiyaçlar için yapılması zorunlu diğer aylık harcamalarının toplam tutarı ise (yoksulluk sınırı) 47.009,38 TL’ye çıktı.” Bu rakamlar karşısında en düşük emekli aylığıyla hayatta kalmaya çalışan emeklilerin yaşam mücadelelerinin giderek daha da zorlaşacağını gösteriyor. TÜRK-İŞ’in araştırmasına göre evi olan düşük maaşlı işçi emeklileri sağlıklı gıdaya, sağlık ve ulaşım hizmetlerine ulaşmakta zorluk çekecekler. Evi olmayan kirada oturan emekliler için ise durum çok daha vahim. Meclis’te CHP’nin verdiği, emeklilerle ilgili geçim koşullarının ve ücret kayıplarının araştırılmasına ilişkin önerge AK Parti ve MHP’nin oylarıyla reddedildi. Meclis’te iktidar çoğunluğu muhalefetin hiçbir önergesine geçit vermiyor. Meclis’in araştırma ve denetleme görevi kilitlenmiş durumda. Yıllarca çalışıp emekli olduktan sonra kimseye muhtaç olmadan yaşamını insanca sürdürebilmek bir insan hakkıdır. Ancak bu hak Türkiye’de birçok çalışan için olduğu gibi emekliler için de tanınmıyor. En düşük emekli aylığı 20 bin lira ile özellikle evi olmayan emeklilerin geçinmesi mümkün değil. Her gün fiyatlar artıyor. Kiralar rekor düzeyinde artış gösterdi. Ekmek bile büyük kentlerde 8-10 lira düzeyinde. Dolar 30 lira, euro 33 lira, benzin 40 lira. İthalata bağlı sektörlerin ürünlerinin fiyatları döviz ve eurodaki artış nedeniyle her gün yükseliyor. Türkiye israfa ve kayırmaya dayalı bir ekonomi politikasıyla yönetiliyor. İktidar emekten, emekçiden, emekliden yana değil sermayeden yana kararlar alıyor. Enflasyonun yükselmesinde yanlış faiz ve döviz politikasının yanı sıra yüksek kâr oranlarının da büyük etkisi olduğu bilim insanları tarafından yapılan araştırmalarla ortaya konmuş durumda. Ancak iktidarın tercihini emekten, emekliden yana değiştireceğine yönelik en küçük bir işaret yok.",https://halktv.com.tr/ekonomi/emeklilerde-hayal-kirikligi-799071h
Fikret Bila,Açlık Ücreti,08 Aralık 2023 Cuma 05:00,"Asgari Ücret Tespit komisyonu toplantısı ertelendi. Toplantının 11 Aralık’a ertelendiği açıklandı. Hayat pahalılığın sürekli artması karşısında geçim sıkıntısı şu anda Türkiye’nin en önemli sorunu haline geldi. İktidar, krize soktuğu ekonomiyi nefes aldırmak için dışarıdan kaynak ararken içeride ise enflasyonun altında ücretle emek sömürüsünü sürdürüyor. Bu yetmiyormuş gibi motorlu kara taşıtları vergisini iki kez tahsil edebiliyor. “Belki yerel seçim öncesi işçilerin ağzına bir parmak bal çalmak amacıyla asgari ücret beklenenin üzerinde artırılır mı” sorusu gündemde. Ancak yetkililerden henüz resmi bir açıklama yok. Aksine Ekonomi ve Maliye Bakanı Mehmet Şimşek ücret artışlarının hedeflenen enflasyona göre yapılacağını açıkladı. Oysa bu iktidar son yıllarda enflasyon hedefini hiç tutturamadı. ENAG’a göre bugün yıllık enflasyon yüzde 121, TÜİK’e göre yüzde 63 Artırılan asgari ücretin Türk-İş’in hesapladığı açlık sınırının altında kalması bir iki ay bile sürmüyor. Çünkü enflasyonla etkili mücadele zamanında yapılmadı. TÜİK’in hesaplamaları vatandaşın yaşadığı pahalılığın çok altında çıkıyor. Türkiye hala akşam kararınca pazar yerlerindeki atıklardan sebze meyve toplayanlarla dolu. Bu utanç verici tabloyu değiştirmek ancak gerçekleşen enflasyonun ücretlerden götürdüğünü yerine koyacak bir artış ve üzerine refah payı eklenmesiyle mümkündür.  Ayrıca enflasyon kontrol altına alınıncaya kadar asgari ücretin DİSK Genel Bakanı Arzu Çerkezoğlu’nun dediği gibi üç ayda bir artırılması gerekir. Oysa iktidar yetkilileri asgari ücretin yılda bir kez artırılacağını açıkladılar. Bu durumda asgari ücret sürekli açlık sınırının altında kalır. Açlık ücretine dönüşür. TÜİK verilerine göre 2016’da işçiler milli gelirin yüzde 40’ını alırken bu oran 2020’de yüzde 38’e, 2022’de ise yüzde 25’e geriledi. Şirketlerin aldığı pay ise aynı yıllarda sırasıyla yüzde 41, yüzde 42 ve yüzde 54 oldu. TÜİK verilerine göre işçilerin milli gelirden aldığı pay her yıl düşerken ücretlere hedeflenen hayali enflasyon oranında ve yılda bir kez zam yapmak çalışanları ve ailelerini açlığa mahkum etmektir. BBC Türkçe’nin haberine göre sendikalar iki ebeveynin çalıştığı dört kişilik bir aileyi yoksulluk sınırı veya üzerinde tutacak bir asgari ücret talep ediyor. Türk-İş’in Kasım ayı verilerine göre yoksulluk sınırı 45 bin 686 TL. Kasım ayı esas alınsa bile sendikaların asgari ücret talebi 23 bin TL’yi buluyor. BBC Türkçe’de yer verilen Eurostat verilerine göre 1 Aralık 2023 tarihi itibarıyla 27 Avrupa ülkesi arasında Türkiye, Arnavutluk’un ardından en düşük asgari ücreti veren ikinci ülke oldu. Türkiye’de asgari ücret sekiz yıl önce Arnavutluk’un dört katıydı. Türkiye’de çalışanların yüzde 60’na yakınının asgari ücret aldığı düşünülürse emek sömürüsünün boyutları daha iyi anlaşılır. Aynı sorun emekliler için de geçerli. En düşük emekli aylığı 7 bin 500 lira. Dul yetim aylığı 6 bin lira civarında. Evi olmayan ve çalışmayan bir emeklinin bu parayla aybaşına ulaşması mümkün değil. Emekliler yaşları ve sağlıkları uygunsa çalışmak zorundalar. Uygun değilse ancak ailelerinin yardımıyla geçinebilirler.  Bu nedenlerle başta ana muhalefet partisi CHP olmak üzere muhalefet partilerinin gündemde tutmaları gereken en önemli konu işçilere, emeklilere reva görülen köle düzenidir.",https://halktv.com.tr/ekonomi/aclik-ucreti-787821h
Fikret Bila,"Türkiye, ABD'ye Karşı Tutum Almalı",12 Ocak 2024 Cuma 05:05,"CHP Parti Meclisi, her hafta toplanıp belirlediği belediye başkan adaylarını açıklıyor. Ardından doğal olarak itirazlar, tepkiler geliyor, tartışmalar yaşanıyor. Bu hafta açıklanan kararlar içinde en çok dikkati çeken Eskişehir Büyükşehir Belediye Başkanı Prof. Dr. Yılmaz Büyükerşen’in yeniden aday gösterilmemesiydi. Anlaşılıyor ki CHP’nin yeni yönetimi Büyükerşen’den aday olmamasını istedi. Büyükerşen de kabul etti ve yerine birlikte çalıştığı Eskişehir Büyükşehir Belediye Başkanlığı Genel Sekreteri Ayşe Ünlüce aday yapıldı. Büyükerşen, tüm belediye başkanlarının örnek alması gereken bir isim. Rektör ve belediye başkanı olarak Eskişehir’i üniversiteler ve müzeler kentine dönüştürmenin yanı sıra, bozkırda yeşil bir kent yaratmasıyla Porsuk çayında nehir otobüsleriyle, gondollarla kenti bir turizm merkezine de dönüştürdü. Örnek bir çağdaş kent yarattı. Eskişehir’i Türkiye’de “Eskişehir’i gördün mü, Eskişehir’e gittin mi” sorusunu sorduracak kadar bir efsane haline getirmeyi başardı. Büyükerşen bir dönem daha belediye başkanlığı yapabilirdi. Ama olmadı. Yerine aday gösterilen Ünlüce’in seçilmesi halinde Büyükerşen Hoca’nın yolundan gideceğine şüphe yok. Adaylığı tartışılan isimlerden biri de ünlü sanatçı Erdal Beşikçioğlu’ydu. Beşikçioğlu, CHP’nin Etimesgut Belediye Başkanı adayı olması önerisini kabul etti. Etimesgut CHP’nin garanti seçim kazanacağı bir ilçe değil. Buna karşın Beşikçioğlu’nun bu öneriyi kabul ederek kariyerinin zirvesindeyken böyle bir siyasi risk üstlenmesi takdir edilmesi gereken bir tutumdur. Türkiye hızla demokratik, laik sosyal hukuk devleti ilkelerinden, Atatürk devrimlerinden uzaklaşırken “Ben sanatçıyım işime bakarım, etliye sütlüye karışmam” diyerek süreci izlemekle yetinen sanatçıların aksine Beşikçioğlu’nun elini taşın altına koyması örnek bir karardır. Adaylar arasında çok tartışılan bir diğer isim ise yeniden Hatay Belediye Başkanlığı’na aday gösterilen Lütfü Savaş oldu. Savaş’a gösterilen tepkinin haklı nedenleri var. Savaş, depremde yerle bir olan Hatay’ı uzun süredir yöneten belediye başkanı. Hatay’daki binaların yarısından fazlası yıkıldı, on binlerce vatandaşımız hayatını kaybetti. Yıkılan binalar arasında Savaş’ın yönettiği dönemde yapılmış yeni binaların olması da dikkati çekiciydi. Hatay’da yıkılan binalarda ve can kaybında belediye başkanı olarak Lütfü Savaş’ın sorumluluğu olmadığını düşünmek mümkün değil. Ayrıca deprem sonrasında yıkılan rezidansların müteahhitlerini savunmuş olması da Savaş’ın hanesine eksi olarak yazıldı. Elbette deprem sonrasında yaşananlar konusunda da Savaş’ın sorumluluğu var, Hatay’da hala depremzedelerin önemli bir kısmı çadırlarda ve konteynerlerde yaşam mücadelesi veriyor. Hala su sorunu büyük sıkıntı yaratıyor. Yağmur yağdığında çadır ve konteynerler su içinde kalıyor. Aradan bir yıla yakın süre geçmesine karşın depremzedelerin çok kötü koşullarda bırakılmasında ilgili bakanlık gibi Hatay Belediyesi’nin de sorumluluğu olduğunu unutmamak gerekir. Bu gerekçelerle Savaş’ın yeniden aday gösterilmesine itiraz edilmesi, tepki gösterilmesi haklı nedenlere dayanıyor. CHP yönetiminin buna rağmen Savaş’ı niye yeniden aday gösterdiğini kamuoyuna açıklaması gerekir. CHP’nin yeni yönetiminin belediye başkan adaylarını belirlerken tabanda bölünme yaratmamayı esas alması en çok dikkat etmesi gereken yöndü. Özellikle kurultay yarışındaki çekişmeleri geride bırakarak kazanma olasılığı en yüksek adayı belirlemesi en doğru karar olur. Ancak bazı bazı büyükkent, il ve ilçelerde aday belirlenmesinin son günlere bırakılması yeni yönetimin kurultayın etkisinde kaldığını gösteriyor. CHP yönetimi, sona bıraktığı seçim bölgelerinde kurultayı esas alarak hareket ederse büyük hata yapar.",https://halktv.com.tr/siyaset/chpnin-adaylari-797121h
Fikret Bila,Seçim Kumpasları,01 Mart 2024 Cuma 05:00,"AK Parti iktidarının seçimleri kazanmak için her yola başvurduğu bir sır değil. Bu nedenle bu iktidar döneminde yapılan seçimlerin güvenliği her zaman kuşku uyandırdı. Bu kuşku Mayıs 2023’te yapılan Cumhurbaşkanlığı ve Milletvekilliği Genel Seçimi için de geçerliydi. Kaç Suriyeliye, hangi seçim çevrelerinde, ne kadar oy kullandırıldığı belli değil. Tek kelime Türkçe bilmediği anlaşılan Suudiler yurtdışındaki elçiliklerimizde oy kullandılar. Deprem bölgesinde hayatını yitiren vatandaşlarımız adına oy kullanılıp kullanılmadığı ayrı bir soru. Muhalefetin sandık görevlisi bulunduramadığı 20 bine yakın sandıktan çıkan sonuçlar ne kadar gerçeği yansıtıyor? Bu sorunun da yanıtı belli değil. Oyların sayım dökümü nasıl yapıldı, itirazlar nasıl sonuca bağlandı, bu alanda da kuşku var. CHP seçim güvenliği konusunda iyi bir sınav vermedi. Uyarıları dikkate almadı. Bu kuşkuların 31 Mart 2024 yerel seçimlerinde de artarak varlığını sürdüreceğini söylemek şimdiden mümkün. Bunun ilk işaretleri gelmeye başladı. Kamuoyu Balıkesir Belediye Başkan Adaylığı için bir seçim kumpası örneğine tanık oldu. CHP’nin Balıkesir Belediye Başkanı Ahmet Akın’la aynı ismi taşıyan bir bağımsız aday ortaya çıktı. Bağımsız aday Ahmet Akın bir lokantada garson. Ancak adaylık başvurusu yaptıktan sonra ortadan kaybolduğu haberleri basına yansıdı. Adaylık sürecinde iki hafta işine gitmediği ve kendisine ulaşılamadığı gelen haberler arasında. Ayrıca bağımsız aday Ahmet Akın’ın bir seçim faaliyeti de yok. Kendisi ortalıklarda görünmüyor, Balıkesir halkından oy isteyen bir faaliyeti görülmüyor. CHP’nin adayı Ahmet Akın’ın da söylediği gibi amaç seçim pusulasında aday olarak bir Ahmet Akın’ın daha bulunması. Öyle anlaşılıyor ki amaç seçmen CHP adayı Ahmet Akın yerine isim benzerliği nedeniyle yanlışlıkla bağımsız aday Ahmet Akın’a oy versin. Bağımsız adaya ne kadar çok yanlışlıkla oy verilirse AK Parti adayı için o kadar kâr. Bu bir seçim kumpası değil de nedir? Bu örnek de gösteriyor ki başta ana muhalefet partisi CHP olmak üzere tüm muhalefet partileri bu tür kumpaslara karşı çok uyanık olmalı. Seçmenini uyarmalı, sandık denetimini çok iyi yapmalı. Her sandıkta mutlaka bir görevli bulundurmalı. Balıkesir’de CHP adayını çok iyi tanıtmalı. Bağımsız aday Ahmet Akın’la karıştırılmaması için CHP adayı Ahmet Akın’ın fotoğrafları her sokağa asılmalı. CHP adayı Ahmet Akın’ın pusulanın hangi sırasında olduğu çok iyi duyurulmalı. Seçmen kaydırmaları çok iyi izlenmeli. Gerekli tüm itirazlar yapılmalı. Davalar açılmalı. Muhalefet uyumamalı.",https://halktv.com.tr/makale/secim-kumpaslari-810953
Fikret Bila,Erdoğan'ın Son Seçimi mi?,11 Mart 2024 Pazartesi 05:00,"Cumhurbaşkanı Tayyip Erdoğan, yerel seçimler için bu benim son seçimim” diyerek seçmene seslendi. Anlaşılıyor ki Erdoğan, özellikle AK Parti seçmeni üzerinde bir duygusallık yaratmayı, “son kez oy verelim” dedirtmeyi hedefliyor. Erdoğan bunu ilk kez söylemiyor. Daha önceki birkaç seçim için de “bu benim son seçiminim” diyerek oy istemiş ancak sonraki seçimlere katılmaya devam etmişti. Bu nedenle bu kez de “son seçimim” demesine karşın bundan sonraki seçimlere de katılmanın yollarını araması sürpriz olmaz. Bunun ilk işaretini eski Adalet Bakanı Bekir Bozdağ verdi. Bozdağ, Erdoğan’ın “son seçimim” dediği günlerde bir açıklama yaptı. Meclis’in erken seçim kararı alması halinde Erdoğan’ın “üçüncü” kez cumhurbaşkanlığına aday olabileceğini söyledi. Aslında Erdoğan zaten cumhurbaşkanlığı görevini üçüncü dönemdir devam ettiriyor. Bundan sonra aday olursa bu “dördüncü” adaylık olacak. Erdoğan’ın, 2023 seçimlerinde üçüncü kez aday olması anayasaya aykırıydı. Anayasanın 101. maddesi bir kişinin en çok iki kez aday olabileceği hükmünü taşıyor. Erdoğan 2014’te birinci kez, 2018’de de ikinci kez cumhurbaşkanı seçildiği için 2023’te üçüncü kez aday olamıyordu. Ancak, Yüksek Seçim Kurulu (YSK), Anayasayı zorlayarak Erdoğan’ın istediği gibi üçüncü kez aday olmasını sağladı. YSK’ya göre Erdoğan cumhurbaşkanlığı hükümet sistemine geçildiği için 2018’de birinci kez seçilmişti. 2014’te eski sisteme göre seçildiği için bu sayılmazdı. Dolayısıyla 2023 adaylığı ikinci adaylığı olacaktı. Anayasa’nın hükmüne açıkça aykırı olan bir yorumla Erdoğan üçüncü kez aday oldu ve seçildi. Tabii Erdoğan’ın Anayasaya aykırı olarak üçüncü kez aday olmasını CHP’nin tutumunu da kolaylaştırdı. CHP, “Erdoğan’ı sandıkta yenmek istiyoruz” diyerek Anayasaya aykırı adaylığa itiraz etmedi. Anayasa aykırı adaylığı böylece meşrulaştırmış oldu. Şimdi Bozdağ diyor ki, “Meclis erken seçim kararı alırsa” Erdoğan yine aday olabilir. Tabii 2014’te birinci kez seçilmesini dikkate almazsanız, Anayasa Bozdağ’ın dediği gibi yeniden aylığına olanak tanıyor. Eğer Meclis, Erdoğan’ın görev üresi dolmadan erken seçim kararı alırsa, 2014 seçimi sayılmadığı için iktidara göre “üçüncü,” gerçeğe göre ise dördüncü kez aday olabilir. Bunun için iktidarın Meclis’ten 360 oyla erken seçim kararı alması gerekir. Bunu sağlaması için de İYİ Parti’nin veya DEM Parti’nin desteğini alması gerekiyor. Muhalefetten iktidara doğru yanaşan İYİ Parti’nin bu konuda nasıl bir tutum alacağını şimdiden bilmek mümkün değil. Aynı şey DEM Parti için de geçerli. Bir diğer seçenek de iktidarın özellikle yerel seçimlerden başarılı çıkması halinde bir anayasa değişikliğini gündeme getirmesidir. Bir kişinin iki kez cumhurbaşkanı seçilebileceği hükmünü taşıyan 101. maddeyi değiştirmesi ve veya kaldırmak istemesidir. Bu durumda da İYİ Parti veya DEM Parti’nin desteğini alması gerekir. Tabii ki CHP de erken seçim isteyebilir. Eğer yerel seçimden başarılı çıkarsa, Ekrem İmamoğlu üçüncü kez Erdoğan’ı İstanbul’da mağlup ederse, CHP 2028’de yapılacak cumhurbaşkanlığı seçiminin öne alınmasını isteyebilir. Böylece İmamoğlu bu kez cumhurbaşkanı adayı olarak Erdoğan’ın karşısına çıkabilir. İktidarın İmamoğlu’nu hedef alması, mahkumiyet kararını Demokles’in kılıcı gibi üzerinde salması da bu korkudan kaynaklanıyor olabilir.",https://halktv.com.tr/makale/erdoganin-son-secimi-mi-813986
Fikret Bila,Hatay'da Verilen Mesaj,05 Şubat 2024 Pazartesi 05:00,"Cumhurbaşkanı Tayyip Erdoğan’ın, depremin yıldönümünde, Hatay’da partisinin adaylarını tanım toplantısında yaptığı konuşma tepki topladı ve çok tartışıldı. Erdoğan Hataylılara şöyle seslendi: ""Merkezi yönetimle yerel yönetim el ele vermezse, dayanışma halinde olmazsa o şehre herhangi bir şey gelmez. Hatay'a geldi mi? Şu anda Hatay garip kaldı, mahzun kaldı.” Bu konuşmanın mesajı “oy vermezseniz hizmet alamazsınız” şeklinde ifade edilebilir. Erdoğan bu konuşmayı Hatay’da yaptı ama mesaj sadece Hataylılara değildi. Yerel seçim öncesinde bütün Türkiye’ye yönelik bir mesajdı. “Hizmet almak istiyorsanız AK Parti adaylarına oy verin” mesajı. Böyle bir mesajın Hatay gibi büyük bir felaket yaşamış, acı içindeki kentte verilmesine başta muhalefet partileri olmak üzere çok yaygın bir tepki de geldi. Deprem sürecinde Hatay Belediyesi’nin merkezi hükümetten neden gerekli hizmeti ve yardımı hızlı ve yeterli alamadığının nedeni olarak Erdoğan’ın bu yaklaşımı gösterildi. Erdoğan aslında bilinen bir gerçeği ifade etmiş oldu. AK Parti iktidarının hizmet anlayışının özü bu. “Oy verirsen hizmet ve yardım alırsın.” AK Parti, büyük kentlerin çevresindeki kent yoksulu bölgelere ve vatandaşlara yardımı “oy vermezseniz yardım kesilir, CHP’yi seçerseniz yardım alamazsınız” propagandasıyla dağıtıyordu. Bu hizmet anlayışı siyasi literatürde “klientalizm” olarak adlandırıyor. Bu kavram “kamu hizmetinin oy karşılığı verilmesi”ni ifade ediyor. Bu konuyu en iyi işleyen isimlerin başında CHP Milletvekili Prof. Dr. Fethi Açıkel geliyor. Açıkel, “AKP Otoriterliğinin Psikopatolojisi” kitabında bu yaklaşımı şöyle aktarıyor: “AKP’nin otoriter-klientalizmi siyasi ve ekonomik bölüşüm vaatleriyle birlikte; Siyasi patronaja (himayeye ve hamiliğe) itaate zorlayan tehditçi ve şantajcı mekanizmaları da etkili biçimde harekete geçirebilmiştir. AKP’nin ideolojik ve dinsel referanslar ile ekonomik bölüşüm şebekeleri boyunca inşa ettiği bu siyasi kabilecilik formları, otoriter-klientalizmin en önemli dayanakları olmuştur.” Açıkel, aynı konuyu işlemeye şöyle devam ediyor: “Yurttaşları sosyo-ekonomik araçlarla bağımlılaştıran ve onların siyasi sadakatlerini sürekli test eden bu rejim otoriter bir himmet/yardım ve inayet/lûtuf kültürünü de tepeden tırnağa tüm kanallar boyunca inşa etmeye çalışmıştır.” Bu değerlendirme AK Parti iktidarının “hizmet-yardım” götürürken “bizden-bizden değil” ayırımı yaptığı ifade ediyor. Oysa demokratik hukuk devletlerinde kamu hizmeti verilirken böyle bir ayırım yapılmaz. Vatandaşlar devlet hizmetlerinden eşit ölçüde yararlanırlar. Bu hakları da anayasada güvence altına alınmıştır. Türkiye’de anayasa hükmü vatandaşların eşitliğini garanti altına alır. Ancak AK Parti iktidarı bütün seçim kampanyaları gibi kamu hizmeti ve yardımlarını da “AK Parti’ye oy verme” koşuluna bağlamış durumda. Her olaya ve duruma “buradan ne oy alırım” anlayışıyla yaklaşan AK Parti’nin bu anlayışının deprem gibi bir büyük afet karşısında bile değişmediği ortaya çıkmış oldu.",https://halktv.com.tr/makale/hatayda-verilen-mesaj-803730
Fikret Bila,İYİ Parti'ye Kim Operasyon Çekiyor?,22 Aralık 2023 Cuma 09:11,"İYİ Parti’de sular durulmuyor. İstifalar devam ediyor. Dün de İYİ Parti Ankara Milletvekili Yusuf Arslan istifa etti. Sadece milletvekilleri değil, il yönetimleri, ilçe yönetimleri, parti üyeleri de istifa ediyor. İYİ Parti Lideri Meral Akşener bu durumu, partisine operasyon yapıldığı hatta savaş ilân edildiği şeklinde yorumladı. İYİ Parti’ye kim veya kimler operasyon yapıyor? Akşener bu sorunun yanıtını vermedi. İma edilen ise İstanbul Büyükşehir Belediye Başkanı Ekrem İmamoğlu. İYİ Parti İstanbul Büyükşehir Belediye Meclisi Grup Başkan Vekili İbrahim Özkan ve üyelerin partilerinden istifa etmelerinden sonra böyle bir hava oluşturulmaya çalışıldı. Ancak bu istifaların İmamoğlu’yla bir ilgisi yok. Özkan, İYİ Parti’nin en azından İstanbul ve Ankara’da CHP ile işbirliği yapması gerektiğini savunuyordu. Bu nedenle görevinden istifa etmesi istendi. İYİ Parti’nin CHP’nin işbirliği önerisini reddetmesine sadece Özkan değil birçok İYİ Partili itiraz etti ve partisinden ayrıldı. Son olarak istifa eden Ankara Milletvekili Yusuf Arslan’ın da gerekçesi aynı. Arslan’da Ankara’da Mansur Yavaş’ın karşısına aday çıkarılmasını yanlış buluyor. Ankara’da CHP ile İYİ Parti’nin işbirliğini savunuyor. İstifaların büyük çoğunluğunun gerekçesi İYİ Parti’nin CHP’nin işbirliği önerisini geri çevirmesi. Dolayısıyla İYİ Partiye kimse operasyon yapmıyor. Bir operasyondan söz edilecekse İYİ Parti’nin kendine operasyon yaptığından söz edilebilir. Akşener ve İYİ Parti yönetimi kısa sürede o kadar çelişkili karar aldı ki bu partide bir yalpalamaya neden oldu. Cumhurbaşkanlığı seçimi öncesinde Ekrem İmamoğlu’nun ve Mansur Yavaş’ın “kazanacak aday” olarak cumhurbaşkanı adayı olmalarını savunan Akşener, şimdi bu iki isme ağır göndermeler yapıyor. İsmini vermeden İmamoğlu’nu İYİ Parti’ye operasyon yapmakla suçluyor. İstanbul’da belediye hizmetlerinin yetersizliğinden söz ediyor. Yavaş’ı ise yine aynı isim korkaklıkla itham ediyor. Seçimden önce cumhurbaşkanı yapmak istediği bu iki ismi yerel seçimlere giderken ağır biçimde yükleniyor. Karşılarına aday çıkarmaya hazırlanıyor. Operasyonculukla, korkaklıkla suçluyor. CHP’yle işbirliğini elinin tersiyle itiyor. Sekiz ay önce cumhurbaşkanlığına layık gördüğü İmamoğlu ve Yavaş’ı şimdi belediye başkanlığına layık görmüyor. İYİ Parti’deki istifaların ve güç kaybının nedeni bu birbirine zıt kararlardır. Akşener ve yönetiminin aldığı kararları partisinden gelen tepkileri başka bir partiye, kişiye ve kişilere bağlamaya çalışmak gerçeklere gözlerini kapamaktır. Bu politika kime yarar? İYİ Parti’nin bu kararlarla büyüyüp büyümediği yerel seçimlerde ortaya çıkacak. Ancak her koşulda AK Parti’ye yarayacağı açık.",https://halktv.com.tr/siyaset/iyi-partiye-kim-operasyon-cekiyor-791536h
Fikret Bila,Kemal Kılıçdaroğlu-Özgür Özel Görüşmesi,24 Ocak 2024 Çarşamba 05:05,"CHP’nin bir önceki Genel Başkanı Kemal Kılıçdaroğlu ile yeni Genel Başkanı Özgür Özel baş başa bir akşam yemeği yediler. İki saati aşan yemekten sonra Kılıçdaroğlu ve Özel’in fotoğrafları da kamuoyuna yansıdı. Görüşmenin içeriği bir tarafa, iki genel başkanın birlikte fotoğraf vermeleri de mesaj niteliği taşıyordu. Kurultayda genel başkan değişikliğinden sonra, özellikle iktidarın, CHP’de çok başlılık olduğuna ilişkin söylemlerinin yoğunlaştığı bir dönemde Kılıçdaroğlu-Özel fotoğrafı bir birlik, beraberlik mesajıydı. Ayrıca kısa süre önce Baykal ve Kılıçdaroğlu’nu olumlu ifadelerle anan ancak Özel’i küçümseyen ifadeler kullanan Cumhurbaşkanı Tayyip Erdoğan’a da bir yanıt niteliği taşıyordu. Tabii birlik, beraberlik mesajı kamuoyuna olduğu kadar parti içine de yönelik bir mesajdı. Aynı mesaj Çankaya Belediyesi’nin düzenlediği Abidin Paşa Köşkü’nün müzeye dönüştürülmesi töreninde de verildi. Törene Genel Başkan Özgür Özel’in yanı sıra eski genel başkanlar Kemal Kılıçdaroğlu, Hikmet Çetin, Murat Karayalçın ve Ankara Büyükşehir Belediye Başkanı Mansur Yavaş da katıldı. Bu da CHP açısından birlik, beraberlik mesajı taşıyordu. Kılıçdaroğlu-Özel yemeğinin içeriğine gelince. Görüşme talebinin Özel’den geldiğini belirtelim. Kılıçdaroğlu kurultay sonrasında parti ve belediye aktivitelerine katılmamaya özen gösteriyor. Keza aday belirleme konusunda da bir telkinde bulunmaktan kaçınıyor. Bir önceki genel başkan olarak partinin yeni yönetimine gölge düşürecek söylem ve davranışlardan uzak duruyor. Bu tutumunu kurultay sonrasında yeni bürosunda kendisini ziyaret eden Özel’le görüşmesinde de sürdürdü. Adaylık konusunu hiç açmadı. Kılıçdaroğlu ancak Özel kendisine bir konu veya isim sorarsa görüşünü bildiriyor. Kılıçdaroğlu ve Özel’in akşam yemeğine Çankaya Belediye Başkanı Alper Taşdelen, belediyenin Ahlatlıbel tesislerinde ev sahipliği yaptı. Kılıçdaroğlu ve Özel’in yerel seçim öncesi CHP açısından birlikte bir değerlendirme yaptıkları söylenebilir. Konunun açılması üzerine Kılıçdaroğlu’nun CHP’nin birlik, bütünlük içinde yerel seçimlere gitmesinin önemi üzerinde durduğu gelen haberler arasında. İktidarın beklediği gibi bir iç çekişme yaşanmamasının önemi üzerinde durduğu, bu süreçte özellikle adayların belirlenmesi sürecine kurultayın gölgesinin düşmemesi gerektiği de Kılıçdaroğlu’nun değerlendirmeleri arasında önemli yer tutuyor. Özel’in bu konuda Kılıçdaoğlu ile aynı düşüncede olduğunu da belirtmek gerekir. CHP’nin güçlü olduğu il ve ilçelerde adayların açıklanmamış olması sık sık parti içinde de kamuoyunda da konu ediliyor. CHP’nin güçlü olduğu İzmir ve Ankara’nın Çankaya ilçesi merak edilen seçim bölgelerinin başında geliyor. Abidin Paşa Köşkü’nün müzeye dönüştürülmesi törenine Özel’le birlikte Kılıçdaroğlu, Çetin, Karayalçın ve Yavaş’ın katılması ev sahibi Alper Taşdelen için olumlu bir mesaj olarak yorumlanıyor. Özel’in konuşmasında Taşdelen’in çalışmalarını övmesi aynı şekilde Yavaş’ın sosyal medyada aynı mesajları vermesi Taşdelen lehine yorumlanıyor. Kurultaydan sonra hiçbir etkinliğe katılmayan Kılıçdaroğlu’nun Taşdelen’in ev sahipliğindeki törene katılmasına da yine aynı yönde anlam yükleniyor. Taşdelen’in yanı sıra Çankaya adayları arasında Bekir Ödemiş ve Necati Yılmaz da güçlü isimler olarak değerlendiriliyor. Ürgüp’te iki dönem başarılı belediye başkanlığı yürüten ve uzun süredir Ankara Büyükşehir Belediyesi’nde Mansur Yavaş’ın Daire Başkanı olarak görev yapan Ödemiş de iddialı. Eski Ankara İl Başkanı ve Ankara Milletvekili olan Necati Yılmaz da aynı iddiayı taşıyor. Yılmaz da Ankara milletvekilliğine ön seçimle aday olmuştu. Adaylık açıklaması sonraya bırakılan İzmir’de ise mevcut Belediye Başkanı Tunç Soyer’in sosyal demokrat yaklaşıma uygun hizmetlerini anlattığı etkinlikler ve İzmirlilerden aldığı destek CHP Genel Merkezi’ni etkilemiş görünüyor. CHP’nin artık daha fazla zaman yitirmeden adaylarını belirlemesinde fayda var.",https://halktv.com.tr/makale/kemal-kilicdaroglu-ozgur-ozel-gorusmesi-800235
Fikret Bila,Faydalı Oy,25 Mart 2024 Pazartesi 05:00,"“Faydalı oy” kullanmak oyunuzu çöpe gitmeyecek şekilde kullanmanız anlamına geliyor. Siyaset bilimcilerin kullandıkları “stratejik oy” kavramıyla aynı anlamda. Aksoy Araştırma’nın kurucusu Ertan Aksoy’un, meslektaşımız Esat Aydın’la yaptığı ve dünkü Birgün gazetesindeki söyleşide, faydalı oy kullanmayla ilgili açıklamalarını şöyle özetleyebiliriz: Seçmenin kendi partisinin adayının seçilme şansı olmadığını görüp seçilme şansı yüksek adaya yönelmesi. Böylece oyunun boşa gitmemesi, kendi adayı seçilmese bile seçilme şansı yüksek olan ve kendisine de hizmet vereceğini düşündüğü adaya oy vererek oyunu anlamlı kılmayı tercih etmesi. Böyle bir tercih özellikle küçük partilerin seçmeninde gözlenebilir. Özellikle büyük kentlerde partisinin adayının kazanamayacağını bilen küçük partilerin seçmenleri kazanma şansı muhalefetin adayına oy verebilirler. CHP’nin büyükşehir belediye başkanlarının beklentileri de bu yönde. CHP yönetimi ve adaylarında, küçük parti seçmenlerinin, seçilme şansı olmayan adaylarına oy vermek yerine CHP’nin adayına oy vererek iktidarı uyarabilecekleri beklentisi yüksek. Aksoy, Esat Aydın’ın sorularını yanıtlarken büyükşehirler için şu değerlendirmeyi yapıyor: “Büyükşehirlerdeki seçmen davranışları Anadolu’nun pek çok bölgesinden ekonomik durum nedeniyle ayrışıyor. Asgari ücretin artması, diğer ücretlerin de yukarıya gitmesi, Anadolu’daki görece düşük yaşam maliyetiyle kısmen refah artışı yaşayan bölgeler, coğrafyalar olduğu görülüyor. Fakat iş büyükşehirlere geldiğinde durum tam tersi. Yükselmiş bir yaşam maliyeti, barınma, beslenme gibi temel haklara bile ulaşma konusunda zorlanma söz konusu. Bu nedenle özellikle büyükşehirlerde muhalefetin şansı biraz daha artıyor. Örneğin Balıkesir, Bursa, Manisa gibi kentlerde genel seçimlerde sıklıkla iktidarın daha önde bitirdiğini görürüz. Fakat bu kez bulgular aksi yönde. İki nedenle; birincisi, bu üç bölgede de adayların performansı çok yüksek. Öte yandan bu şehirlerde yaşam maliyeti hiç olmadığı kadar pahalı. Seçmenin de yerel seçimlerde partisine daha rahat fatura kesebildiğini biliyoruz. Özellikle büyükşehirlerde muhalefetin performansı daha iyi olabilir.” Aksoy büyükşehirlerde “faydalı oy” tercihinin sonucun belirlenmesinde etkili olacağı kanaatini taşıyor. CHP yöneticileri ve büyükşehir belediye başkan adaylarının “sandıkta işbirliği” çağrısı “oyunuzu faydalı kullanın, boşa atmayın” anlamına geliyor. Aksoy’un önemli bir değerlendirmesi de “küskün seçmen” konusunda. 14-28 Mayıs seçimlerini iktidarın kazanması muhalif seçmende ciddi bir küskünlük yarattı. Ancak Aksoy’a göre iktidar seçmeninde de küskün bir kesim var. Aksoy küskün seçmen konusunu da şöyle açıklıyor: “14 Mayıs seçimleri sonuçları ve arada geçen zamanda yaşananlar hem muhalefet seçmeninde hem de iktidara oy veren seçmende büyük hayal kırıklığı yarattı. Muhalefet seçmenindeki hayal kırklığının nedeni çok açık. Kazanmaya çok inanmış bir seçmen vardı. Özellikle son haftalara kadar kamuoyu yoklamalarında çok iyi sonuçlar elde ettikleri için “bu kez olacak” duyguyla hareket etti seçmen. Fakat hem iktidarın kara propagandası hem muhalefetin kimi hataları nedeniyle beklenenin aksi bir durum gerçekleşti. Fakat tek hayal kırıklığına sahip olan muhalefet seçmeni değil. İktidara oy veren seçmen de öyle. Çünkü genel seçimden önce iktidar tarafından ekonomik ve sosyal yanılsamalar üretildi. Seçimden sonra ekonominin düzeleceği, işlerin iyiye gideceği gibi bir beklenti oluşturuldu. Birçok seçim öncesi olduğu gibi topluma mutluluk vaat etti iktidar. Görüldüğü gibi bunun tam aksi oldu. Bugün daha çok ‘muhalefet seçmeni muhalefete kızgın mı?’ sorusuna yanıt aranırken ‘iktidar seçmeni ne düşünüyor?’ sorusu da önemli. Her ikisi de kızgın aslında. “ Aksoy, Esat Aydın’ın İYİ Parti ve DEM Parti’nin yerel seçimlerdeki tutumuyla ilgisi sorusuna da, üzerinde durulması gereken şu yanıtı veriyor: “DEM Parti ve İYİ Parti’nin stratejisini tamamen ayırmak gerekiyor. İYİ Parti’de anlamakta zorlanılan bir tavır ve tutum değişikliği söz konusu. Süreç içerisinde tam destek verdiği CHP’nin öne çıkan isimlerine karşı bir anda tam karşıtlık üretmeyi tercih etti. Dolayısıyla ‘bir strateji var mı?’ sorusunda bir yanıt üretebilmiş değilim. DEM Parti ise belli ki belirli müzakereler sonucunda en güçlü adaylarla olmasa da önemli kurmaylarıyla çıkmaya karar verdi. Önümüzdeki dönem de kayyum konusunda aynı sonucu doğurmayabilir. Kendileri açısından bence stratejik bir hat kurdular. Bu sayede bu seçimde gösterdikleri tutum, strateji sayesinde hem muhalefet bloğunda olan seçmeni kızdırmamayı hem de bir sonraki döneme kayyumlar konusunu belki biraz daha olumlu bir zemine çekebilmeyi başarmış olabilirler.” Aksoy’un tanımladığı bu koşullarda özellikle İYİ Parti ve DEM seçmeninin “faydalı oy” kullanarak sandıkta işbirliğine yönelmesi hiç de küçümsenecek bir olasılık değil. .",https://halktv.com.tr/makale/faydali-oy-818344
Fikret Bila,Anayasa Var Mı Yok Mu?,05 Ocak 2024 Cuma 05:05,"Yargıtay 3. Ceza Dairesi Anayasa Mahkemesi’nin ikinci kez milletvekili seçilen Can Atalay’ın serbest bırakılmasına ilişkin kararını yok saydı. Anayasa Mahkemesi’nin kararının “hukuki değeri olmadığını” belirten Yargıtay 3. Ceza Dairesi şöyle hüküm kurdu: ""Anayasa Mahkemesi'nin Şerafettin Can Atalay'ın bireysel başvuruları hakkında 25.10.2023 ve 21.12.2023 tarihli hak ihlali kararlarına hukuki değer ve geçerlilik izafi edilemeyeceği cihetle, bu bağlamda Anayasa'nın 153 maddesi kapsamında uygulanması gereken bir karar bulunmamakla; keza Şerafettin Can Atalay hakkında verilen mahkumiyet kararının temyizi üzerine yapılan temyiz incelemesi sonucunda 28.09.2023 tarihinde Dairemizin 2023/12611 esas 2023/6359 sayılı kararı ile onanarak kesinleşen ve infazı kabil bir hükmün mevcudiyeti karşısında; Anayasa Mahkemesi'nin anılan kararlarına UYULMASINA YER OLMADIĞINA,” Bu cumhuriyet tarihinde bir ilk. Yargıtay gibi bir üst mahkeme Anayasa Mahkemesi kararını, dolayısıyla anayasayı yok sayıyor. Beğenmediği Anayasa Mahkemesi kararının hukuki bir değeri olmadığına hükmedebiliyor. Oysa Anayasa’nın 153. maddesindeki hüküm yoruma yer bırakmayacak kadar açık: “Anayasa Mahkemesi kararları Resmi Gazete’de hemen yayımlanır ve yasama, yürütme ve yargı organlarını, idare makamlarını, gerçek ve tüzel kişileri bağlar.” Bu açık hüküm karşısında Yargıtay 3. Ceza Dairesi, “herkesi bağlayabilir ama beni bağlamaz” anlamına gelen bir hüküm verebiliyor. Anayasa Mahkemesi’ni ve Anayasayı tanımayan böyle bir kararın verilebildiği devletin bir hukuk devleti olduğunu söylemek mümkün değil. Yargıtay bu kararıyla anayasanın amir hükmüne karşın mahkeme kararlarına uyulmasının zorunlu olmadığı yönünde bir yol açmış oldu. Yarın bir alt mahkemede Yargıtay’ın bir kararı için “hukuki değeri yok, uygulamasına yer olmadığına” diye bir karar verirse ne olacak? Yargıtay böyle bir kararı kabul edecek mi? Yine bir vatandaş Yargıtay’ın bu kararını örnek gösterip, “ben mahkeme kararına uymuyorum” derse ne olacak? Böyle bir durum o ülkede hukuk düzeni olmadığını gösterir. Anayasa, “Anayasa Mahkemesi kararları tüm kişi ve kurumları, mahkemeleri, idareyi bağlar” diyorsa hiçbir kişi ve kurum bu hükmün dışına çıkamaz. Çıkarsa Anayasa’ya uymuyor demektir. Anayasayı ihlal ediyor demektir. Yargıtay da dahil hiçbir kişi ve kurumun Anayasa’yı yok sayma, askıya alma yetkisi yoktur. Yargıtay’ın bu kararından sonra Türkiye’nin gündemine bir kez daha Anayasa Mahkemesi tartışması getirecek. İktidarın MHP kanadı bir süredir “HDP’yi kapatmazsa” Anayasa Mahkemesi’nin kapatılması gerektiğini savunuyor. Anayasa Mahkemesi’nin yetkilerinden şikayetçi oluyor. Oysa Anayasa Mahkemesi’ne bireysel başvuru hakkını tanıyan da bu iktidardı. İstanbul Sözleşmesi’yle de bireysel başvuru hakkıyla da övünüyordu. Buna karşın bir gecede İstanbul Sözleşmesi’nden çıktı. Öyle anlaşılıyor ki sırada Anayasa Mahkemesi var. Yeni anayasa hazırlığını sürdüren iktidarın Anayasa Mahkemesi’nin yetkileri, bireysel başvurulara ilişkin kararların bağlayıcılığı konusunda sınırlama getirmesi şaşırtıcı olmayacak. Ancak bundan önce iktidarın “Türkiye’de anayasa var mı yok mu” sorusuna bir yanıt vermesi gerekiyor.",https://halktv.com.tr/siyaset/anayasa-var-mi-yok-mu-795189h
Fikret Bila,Aday Belirleme Sürecinin Sancıları,14 Şubat 2024 Çarşamba 05:00,"CHP nihayet belediye başkan adaylarının tamamını belirledi. Aday belirleme süreci uzun ve sancılı oldu. CHP tüm adaylarını ancak yerel seçimlere 47 gün kala belirleyebildi. Kasım ayının başında yapılan kurultaydan sonra adayların belirlenmesi 4 aya yakın süre aldı. Yerel seçimlere hazırlık ve sahada çalışma açısından bakıldığında ciddi bir zaman kaybı olduğunu söylemek gerekir. Aday belirleme sürecinde isimler çok tartışıldı. Hemen her aday tartışma konusu yapıldı. Bunun iki temel nedeni vardı. Adayların yaygın olarak önseçim yerine merkezden belirlenmesi ve kurultaydaki rekabetin aday belirlemede önemli etken olması. Önseçimle belirlenen adaylar konusunda doğal olarak tartışma yaşanmadı. MYK ve Parti Meclisi’nin 14 saat süren uzun toplantılarından sonra CHP’nin güçlü olduğu ilçelerdeki belediye başkan adayları da belirlendi. CHP’nin Özgür Özel Genel Başkanlığı’ndaki yeni yönetimi kurultayda Kemal Kılıçdaroğlu’nu destekleyen ilçe belediye başkanlarını yeniden aday göstermedi. Yerlerine genel merkeze yakın isimler belirlendi. İstanbul’un eski belediye başkan adaylarının belirlenmesinde ise Ekrem İmamoğlu’nun çok etkili olduğu anlaşıldı. Yeni yönetimin sözcüleri kurultayda Kılıçdaroğlu’nu destekleyen Adana, Mersin, Antalya belediye başkanlarının yeniden aday gösterildiğini belirterek, kurultaydaki tutuma göre karar verilmediği görüşünü savundular. Ancak Kılıçdaroğlu’nu destekledikleri halde Zeydan Karalar’ın Adana’ya, Vahap Seçer’in Mersin’e, Muhittin Böcek’in Antalya’ya yeniden aday gösterilmesinin nedeni bu illerde CHP’nin seçimi kazanacağının garanti olmamasıydı. Yeni yönetim bu illerdeki riski üstlenmemek için mevcut belediye başkanlarıyla yola devam etmeyi yeğledi. Buna karşın CHP’nin çok güçlü olduğu yerlerde ise mevcut belediye başkanlarını kurultaydaki tutumlarına göre belirledi. Yeni yönetim, kurultayda verdiği önseçim ve demokratik tüzük sözünü yerine getirmedi. Kurultay bittikten sonra zaman kalmadığı için önseçim ve tüzük kurultayının yapılamayacağı açıklandı. Bu iki önemli vaadin ertelenmesinin yanı sıra aday belirlenirken dikkate alınacağı söylenen mevcut belediye başkanlarından halkın memnuniyeti, anketler ve başkanların bölgelerinde CHP’nin oylarını artırıp artırmadıkları gibi ölçülerin de uygulandığı söylenemez. Eskişehir’de Yılmaz Büyükerşen’in, İzmir’de Tunç Soyer’in, Kadıköy’de Şerdil Dara Odabaşı’nın, Çankaya’da Alper Taşdelen’in bu ölçüler dikkate alınmadan yerlerine başka isimlerin aday gösterilmesi bu nedenle eleştiri konusu oldu. Adana’nın Çankaya'sı gibi görülen Çukurova Belediye Başkanı Soner Çetin yeniden aday gösterilmediği için istifa etti. Aynı şekilde Seyhan Belediye Başkanı Akif Kemal Akay da istifasını açıkladı. Eski CHP Genel Sekreteri ve İstanbul Milletvekili Gürsel Tekin de partisinden istifa ettiğini duyurdu. Daha önce Tarsus Belediye Başkanı Haluk Bozdoğan da aynı gerekçeyle istifa etmişti. Bu gelişmeler CHP’nin yeni yönetiminin aday belirleme sürecinde yol açtığı kırgınlıklardan kaynaklanıyor. CHP için tek hedefin büyümek olması gerekir. Genel seçimleri kaybeden CHP’nin yerel seçimleri kazanması, belediye başkanlıklarını koruduğu gibi yenilerini kazanması gerekir. Bu hedef gözetildiğinde Genel Merkez’in belirleme sürecinde kırdığı CHP’lileri de partiye yeniden kazandırmasının olumlu katkısı olur.",https://halktv.com.tr/makale/aday-belirleme-surecinin-sancilari-806157
Fikret Bila,İYİ Parti İddiaları Yanıtlamalı,27 Kasım 2023 Pazartesi 05:00,"Seçim yenilgisinden sonra CHP’de bir hesaplaşma yaşandı. CHP, 38. Kurultayı’nda genel başkanını ve genel yönetimini değiştirdi. Cumhurbaşkanlığı seçimini kaybeden Kemal Kılıçdaroğlu genel başkanlık yarışını da kaybetti. Yeni Genel Başkan Özgür Özel oldu. İYİ Parti’de ise böyle bir hesaplaşma yaşanmadı. İYİ Parti de kurultayını topladı ve Meral Akşener ve yönetimi kurultayda yeniden seçildi. Ancak seçim yenilgisinin sarsıntıları kurultaydan sonra daha da şiddetlendi. Önce İYİ Parti’de özellikle iş adamlarının para karşılığında milletvekili listelerinin üst sıralarında aday gösterildikleri ve Meclis’e girdikleri iddiası ortaya atıldı. İYİ Parti Lideri Meral Akşener, bu iddiaları sert bir dille yalanladı, isim vermeden bazı çalışma arkadaşlarını suçladı ve en yakınında olsa bile kimsenin gözünün yaşına bakmayacağı mesajını verdi. Bir milletvekilinin (Ümit Dikbayır) Akşener ailesinin banka hesaplarını araştırdığını söyledi. Dikbayır bu iddiayı reddetti. Seçim öncesinde başlayan istifalar seçim sonrasında da devam etti. İYİ Parti’den Eskişehir Milletvekili seçilen Nebi Hatipoğlu partisinden istifa ederek AK Parti’ye katıldı. Ankara milletvekili Adnan Beker de partisinden istifa etti. Akşener’e yakın isimlerden Partinin Mali İşler Başkanlığı’nı yürütmüş olan Ümit Dikbayır da Akşener tarafından suçlanınca istifa edeceğini açıkladı. Ancak sonra bu kararını değiştirdi. Disiplin kuruluna sevkini istedi ve yaptığı açıklamalarda önemli iddiaları gündeme getirdi. Dikbayır, önce milletvekillerinden 500 bin lira, 1 milyon lira paralar istendiğini açıkladı. Dikbayır para toplamak için belediyelerin de telefonla arandığı iddiasını da gündeme getirdi. Dikbayır, Sedat Akbsallı’nın kendisine “ben işadamlarından para topluyorum partiyi veriyorum” dediğini aktırdı. Kendisinin “Ben partinin Mali İşler Başkanı’yım senden hiç para almadım” dediğini belirtti. Aksakallı’nın da paraları Akşener’in Özel Kalem Müdiresi Esma Bekar ve eşine teslim ettiği yanıtını verdiğini aktardı. Bu iddialar İYİ Parti’de kayıt dışı para kullanıldığı tartışmalarına neden oldu. Akşener’in de Dikbayır’ın da gündeme getirdikleri vahim iddialar. İYİ Parti’nin zaman yitirmeden bu iddialarla ilgili kamuoyuna tatmin edici bir açıklama yapması gerekiyor. Bu iddialar açıklığa kavuşturulmadan İYİ Parti’nin seçmeninin ve halkın güvenini kazanması çok zor olur. Genel seçimden yenilgiyle çıkmış İYİ Parti’nin yerel seçimlere çok az bir zaman kala bu iddialarla çalkalanması seçime odaklanmasını zorlaştıracaktır. Bu nedenle daha fazla yıpranmadan İYİ Parti yönetiminin bir an önce iddiaların yanıtlarını ve sorumluluğu olanları açıklaması beklenir. Bu iddialar havada uçuşurken İYİ Parti Lideri Akşener konuşmalarında yerel seçimlerde ittifak yapmayacaklarını özenle vurguluyor. CHP’nin yeni Genel Başkanı Özgür Özel ve parti sözcüleri ise İYİ Parti ile yerel seçimde işbirliği yapmak için kapıyı açık tutuyorlar. Akşener’e kapıları kapatmaması yönünde olumlu mesajlar veriyorlar. Özel’den sonra İstanbul Büyükşehir Belediye Başkanı Ekrem İmamoğlu da Akşener’le görüştü. Görüşmenin sıcak geçtiğini açıkladı. Ankara Büyükşehir Belediye Başkanı Mansur Yavaş da Akşener’i makamından ziyaret etti. Akşener yerel seçimlere her yerde ayrı gireceklerini vurgulayarak parti kimliğini güçlendirmeye çalışıyor. Ancak seçim sonuçları büyük kentler başta olmak üzere şehirlerde belediye başkanlığı seçimini kazanmasının mümkün olmadığını gösteriyor. Bazı ilçelerde seçimi kazanabilir. Ancak başta İstanbul ve Ankara olmak üzere CHP’li belediye başkanlarının bulunduğu illerde aday göstermesi CHP açısından sıkıntı yaratabilir. İYİ Parti’nin kimin kazanacağını önemsemeden aday göstermesi AK Parti’nin işine yarar. Ayrıca yerel seçimlerde oyunun daha düşmesi halinde İYİ Parti daha da zayıflar. Bu sonuçlar da dikkate alınarak İYİ Parti ile CHP’nin İstanbul, Ankara ve İzmir başta olmak üzere büyük kentlerde işbirliği yapması iki parti için de olumlu sonuçlar verecek formüldür. Çok uzun olmasa da işbirliği konusunda karar vermek için henüz zaman var. Belki süreç içinde işbirliği koşulları yaratılabilir.",https://halktv.com.tr/siyaset/iyi-parti-iddialari-yanitlamali-784981h
Fikret Bila,Meclis de Anayasayı Yok Saydı,02 Şubat 2024 Cuma 05:00,"Yargıtay 3. Ceza Dairesi Anayasa Mahkemesi’nin Hatay Milletvekili Can Atalay’ın serbest bırakılması yönündeki iki kararını da uygulamadı. Anayasayı yok saydı. Bununla da kalmadı, Meclis’e yazıyla kararını gönderdi. Kararın Meclis Genel Kurulu’nda okunmasını ve Can Atalay’ın milletvekilliğinin düşürülmesini istedi. Meclis Başkanı Numan Kurtulmuş bu anayasa ihlâline ortak olmamak için yurtdışına çıktığı sırada kararı Başkanvekili Bekir Bozdağ okuttu. Can Atalay’ın milletvekilliğinin düştüğünü söyledi. Böylece Meclis de anayasayı yok saymış oydu. Yargıtay ve Meclis’in anayasayı yok sayması sadece yetkin hukukçular tarafından değil, geniş toplum kesimleri tarafından da eleştirildi. Ancak anayasayı istediği zaman uygulayan istediği zaman uygulamayın iktidar istediği sonuca ulaştı. Can Atalay’ın Anayasa Mahkemesi’nin kararına rağmen cezaevinde kalmasını ve milletvekilliğinin düşürülmesini sağladı. Muhalefetin tepkisi sonucu değiştirmedi. Can Atalay konusunda başta CHP olmak üzere muhalefetin gerekli ve etkili tepkiyi veremediğini de söylemek gerekir. CHP’nin 14 Ocak’ta yapılacağını ilân ettiği Anayasa ve Adalet mitingini şehitler nedeniyle iptal etmesinden sonra konuyu bir daha gündeme getirmemesi ve mitingi unutması iktidarın daha kolay hareket etmesini kolaylaştırıyor. Uzman hukukçular Yargıtay 3. Ceza Dairesi kararının Meclis’te okunmasıyla Can Atalay’ın milletvekilliğinin düşmediği görüşündeler. Hem usul hem de esas bakımından bu kararının okunmasının milletvekilliğinin düşürülmesi sonucuna yol açmayacağını savunuyorlar. Örneğin eski Yargıtay Savcısı Ömer Faruk Eminağaoğlu usul hatasını şöyle ifade etti: ""TBMM'ye bildirilen, 3 Ocak 2024 tarihli Yargıtay kararıdır. Oysa hakkındaki hükmün kesinleştiği yönündeki kararın okunması gerekiyor. Buna göre anayasanın 84/2 ye göre yargılamayı yapan mahkeme kararı TBMM'ye bildirilmeli. Bu nedenle düşen milletvekilliği yok.” Esastaki hatayı da şöyle aktardı: “Yerel mahkeme kararı da AYM kararı nedeniyle kesinleşmemiş durumda. Yargıtay cezayı onadı ancak AYM yargılamanın durması ve tahliye kararı verdi. Kesinleşmiş bir karar yokken bu değerlendirme yapılamaz. Düşen milletvekilliği bu anlamda yok. Sadece kesinleşen yargılamayı yapan mahkeme kararı TBMM'ye bildirilebilir. Kesinleşmeyen mahkeme kararı TBMM'ye bildirilemez. Bildirilse bile hukuken sonuç doğurmaz. Düşen milletvekilliği bu açıdan da yok.” Eminağaoğlu’nun gerekçeleriyle ortaya koyduğu gibi Bekir Bozdağ’ın kararı okutmasıyla Can Atalay’ın milletvekilliği hukuken devam ediyor. Bu durumda Atalay’ın avukatları yine Anayasa Mahkemesi’ne başvuracaklarını ve bu işlemin iptal ettirilmesini isteyeceklerini de açıkladılar. Anayasa Mahkemesi kendi kararını iki kez uygulamayan Yargıtay 3 Ceza Dairesi ve bu ihlale ortak olan Meclis Başkanlığı için de anayasanın gereği olan kararı verecektir. Ancak sorun Anayasa Mahkemesi’nin anayasaya uygun kararlar verip vermemesinde değil. Bu kararların iktidar ve iktidarın kontrolündeki yargı ve yasama organı tarafından uygulanmamasıdır. Bu durum anayasanın fiilen rafa kaldırıldığı anlamına geliyor. Türkiye’nin anayasasında yazıldığı gibi demokratik bir hukuk devleti olmaktan çıkarıldığını gösteriyor. Bu nedenle muhalefetin anayasanın uygulanmasını sağlamak üzere güçlerini birleştirerek etkili, aktif bir muhalefet yapması gerekiyor.",https://halktv.com.tr/makale/meclis-de-anayasayi-yok-saydi-802838
Fikret Bila,Ekonomideki Gidiş,23 Şubat 2024 Cuma 05:00,"Merkez Bankası yüzde 45 olan politika faizini sabit tuttu. Uzun süredir faiz artışı yapan Merkez Bankası yeni Başkan Fatih Karahan’ın başkanlığındaki ilk toplantısında faiz artışına gitmedi. Faizin yüzde 45’te tutulması ekonomideki kötü gidişi tersine çevirecek bir etki yaratmayacaktır. Yerel seçim öncesinde “ekonomi iyiye gidiyor” havası verilmek istenmiş olabilir ama hayat pahalılığını durduracak bir karar değil. İktidar yıllardır enflasyonu kontrol altına alıp düşürecek politikalar izlemek yerine faizi indirip çıkararak enflasyonu düşüreceği vaadinde bulundu. Ancak düşüremeyeceği belliydi. Çünkü ilk düğme yanlış iliklendi. Cumhurbaşkanı Tayyip Erdoğan’ın “faiz nedendir enflasyon sonuçtur” tezine dayanarak faizin enflasyon oranının çok altına düşürülmesi hataydı. Bu hatalı saptama ve faiz indirimleri dövizi ve dolayısıyla enflasyonu patlattı. Uzun süren bu hatalı faiz politikasından dönüldü ancak çok geç kalınmıştı. Bugün yüzde 45 oranındaki politika faizi yine enflasyonun çok altında. TÜİK’in saptamasına göre enflasyon oranı yüzde 65 düzeyinde. Reel faiz yine negatif. ENAG’ın saptamasına göre ise yıllık enflasyon yüzde 29’a ulaşmış durumda. Bu oran esas alınırsa negatif faiz çok daha büyük. İktidar enflasyonla mücadele için kamuda tasarruf yapmıyor, bütçe dengesini gözetmiyor. Savurganlık devam ediyor. Bunun kanıtını 2024 yılı bütçesinin ilk ayında verilen bütçe açığı ve faiz ödemeleri oluşturuyor. İktidar 2024 Ocak ayında 150,7 milyar liralık açık verdi. Hazine ve Maliye Bakanlığı ocak ayı bütçe gerçekleşmelerine göre, bütçe harcamaları geçen yılın aynı ayına göre yüzde 139 artarak yaklaşık 768 milyar lira oldu. Bütçe gelirleri de yüzde 113,5’lik bir artışla 617,2 milyar liraya ulaştı. Ocak ayında bütçede faiz ödemeleri yüzde 466,9 artışla 121,1 milyar, faiz dışı harcamalar da yüzde 115,7’lik artışla 646,9 milyar liraya ulaştı. Aylık toplam bütçe giderinin yüzde 15,8’ini faiz ödemeleri oluşturdu. 2024’de tahmin edilen yıllık bütçe açığı ise 2,7 trilyon lira. Bu bütçe tablosu iktidarın enflasyonla mücadele etmek gibi bir niyeti olmadığını gösteriyor. Ekmek fiyatları bazı illerde 7 lira, bazılarında 7,5 lira. Ankara’da ekmek fiyatları 10 liraya çıkmıştı ancak seçim öncesinde iktidarın baskısıyla fırıncılar ekmeği 7,5 liraya düşürdüler. Çiğ süt fiyatı 13,5 lira. Bir kilo beyaz peynir 150 lira. Bir kilo kıyma 450 lira. Bir kilo kuşbaşı et 480 lira. Yoksul ailelerin çocuklarına et, süt, peynir yedirmeleri lüks haline geldi. Kiralardaki artışlar da rekor düzeye çıktı. Birçok işçi, memur ailesi büyük kentlerde merkez çevre semtlere taşınmak zorunda kaldı. Sokakta vatandaşla yapılan röportajlarda en çok şikayet edilen konu hayat pahalılığı, ücretlerin düşüklüğü. Belediyelerin halk ekmek satış yerlerinin önünde uzun kuyruklar oluşuyor. Bazı ürünlerin fiyatı hemen her hafta yükseliyor. Marketlerdeki yoğun faaliyetlerin başında yeni fiyat etiketlerini hazırlamak geliyor. Bütün bu göstergeler ekonominin her geçen gün daha kötüye gittiğini gösteriyor. Yerel seçimler nedeniyle dövizin ve bazı ürün fiyatlarının baskılandığı da bir gerçek. Yerel seçim sonrasında fiyatların daha da hızlı artacağı, buna vergi artışlarının da ekleneceği düşünülürse yoksul kesimin bugünleri de arayacağını söylemek yanlış olmaz.",https://halktv.com.tr/makale/ekonomideki-gidis-808729
Fikret Bila,Emekliler Zor Durumda,08 Ocak 2024 Pazartesi 05:01,"Maaşından başka geliri olmayan kesim içinde emekliler hızla yoksullaştırılıyor. Yüksek seyreden enflasyon karşısında maaşları düşük oranda yükseltilen emeklilerin bir çoğu geçinebilmek için yeniden çalışmak zorunda kalıyor. Tabii iş bulabilirse. Bulduklarında da emekli aylıkları bahane edilerek kayıt dışı ve asgari ücretin de altında bir ücretle çalışmaya zorlanıyorlar. Memur ve işçi emeklilerine ödenen en düşük maaş asgari ücretin da altında kalıyor. Asgari ücretin ise belirlendikten iki-üç ay sonra açlık sınırının altında kaldığı düşünülürse emeklilerin borçlanmadan veya ailelerinden yardım almadan geçinmeleri mümkün değil. Cumhuriyet’ten Mustafa Çakır’ın Türkiye Emekliler Derneği (TÜED) Araştırma Merkezi’nin yaptığı araştırmalarını esas alarak yapığı habere göre; 2002’nin sonunda net asgari ücret 184.3 lira, en düşük işçi emeklisi aylığı 257 lira, en düşük Emekli Sandığı aylığı da 376.5 liraydı. Bu yıl için asgari ücret net 17 bin 2 lira oldu. Buna karşın en düşük işçi emeklisi aylığı 7 bin 500 lira. O da kök aylık değil. En düşük aylık uygulaması olduğu için düşük aylıklar bu seviyeye tamamlanıyor. En düşük memur emekli aylığı da 14 bin 700 lira… TÜED Araştırma Merkezi’ne göre 2000 sonrasında emekli olanların aylıkları iktidarın yaptığı emekli aylığı bağlama sistemindeki değişiklikler nedeniyle giderek düşüyor. TÜED şu değerlendirmeyi yapıyor: “Özellikle son 5 yılda alım gücü bakımından en zor dönemi yaşayan emeklilere ödenen aylıkların değeri kalmamıştır. Kök aylıkları düşük kalan emeklilere, Hazine desteği yapılarak en az aylık ödemesi getirilmesi, asgari ücret karşısında yetersiz kalmıştır.” Euronews’in yaptığı araştırmaya göre 2022’nin ilk yarısında en düşük emekli aylığının asgari ücreti oranı 0,74’e kadar düştü. 2023 başında 0,69’a gerileyen en düşük emekli maaşının asgari ücrete oranı 2023’ün ikinci yarısında ise 0,66’ye kadar düştü. Devrimci İşçi Sendikaları Konfederasyonu’nun (DİSK-AR) verilerine göre de Aralık 2002’de ortalama emekli sandığı aylığı asgari ücretin 2,7 katı iken Temmuz 2023’te bu oran 0,9’a geriledi. Bütün araştırmalar en hızlı yoksullaşan kesimin emekliler olduğunu ortaya koyuyor. En düşük emekli aylıkları asgari ücretin altında kaldığı gibi en düşük devlet memuru maaşına da ulaşamıyor. Asgari ücret, adı üzerinde yemek, içmek, barınmak gibi en temel ihtiyaçları karşılayarak insanın hayatta kalabilmesini sağlayacak ün düşük ücret anlamına geliyor. Bu durumda ülkede asgari ücretten daha düşük ücret olmaması gerekir. Ama Türkiye’de var. Emeklilere uygulanan en düşük maaşla temel ihtiyaçlarını karşılamaları bile mümkün değil. Bu nedenle işçi sendikalarının işçiler kadar işçi emeklileri, memur sendikalarının memur kadar memur emeklilerinin en düşük aylıklarının en az asgari ücret düzeyine yükseltilmesi için mücadele etmeleri gerekiyor. Bu mücadele hak ettiği gibi verilmediği zaman iktidarın asgari ücreti ve emekli aylıklarını belirlemesi kendi tercihine kalıyor. Bu iktidarın da 21 yıldır emekten, emekliden, emekçiden yana değil her zaman sermayeden yana politikalar izlediği, gelir dağılımını emek aleyhine bozduğu bilindiğine göre emekli aylıklarının insanca yaşamaya yetecek düzeye çıkarılmasını beklemek boş bir hayale dönüşüyor. İnsanca yaşayacak ücreti belirlemek iktidarın lütfu değil en temel görevi. Bu nedenle emek örgütlerinin sıkı bir pazarlığa girmeden iktidarın gönlünden kopacak ücreti beklemeleri her zaman emekçiler ve emekliler için üzücü olacaktır.",https://halktv.com.tr/ekonomi/emekliler-zor-durumda-795974h
Fikret Bila,Kent Lokantalarını Küçümsemek,15 Mart 2024 Cuma 05:05,"Cumhur İttifakı’nın İstanbul Büyükşehir Belediye Başkan Adayı Murat Kurum, Belediye Başkanı Ekrem İmamoğlu’nun kent lokantaları uygulamasını eleştirdi. İmamoğlu’nu, “kent lokantalarını da önemli bir projeymiş gibi anlatıyor” şeklinde özetlenebilecek bir ifadeyle küçümsedi. Oysa kent lokantaları İstanbul’da çok önemli bir ihtiyacı karşılıyor. Başta emekliler ve üniversite öğrencileri olmak üzere maddi durumu iyi olmayan vatandaşlarımıza ucuza, kaliteli yemek sunuyor. İmamoğlu bugüne kadar İstanbul’da 2 milyon 700 bin vatandaşımızın kent lokantalarından yararlandığını söyledi. Bu hiç de küçümsenecek bir rakam değil. Aslında bu durumdan sorumluluk duyması gereken iktidardır. İktidarın yanlış ekonomi ve ücret politikası milyonlarca vatandaşımızın kent lokantaları, halk ekmek büfeleri önünde daha ucuza yemek yiyebilmek, daha ucuza ekmek alabilmek için saatlerce kuyrukta beklemelerine yol açtı. İktidar ve iktidar adaylarının bu sorumluluğunu hatırlayıp bu tablodan utanacağı yerde kent lokantalarını küçümseyen ifadeler kullanması yoksul vatandaşlara “ekmek bulamıyorsanız pasta yiyin” demek anlamına gelir. Böyle bir yaklaşım kabul edilemez. Vatandaşlarımızın ekmek ve yiyeceklerini belediyelerin sunduğu hizmetlerden sağlamaya çalışmaları iktidarın Anayasa’nın sosyal devlet ilkesini uygulamadıklarını gösterir. İktidar, Hazine olanaklarını döviz garantisiyle yandaş şirketlere aktaracağına gelir dağılımını düzelterek yoksul vatandaşlara aktarsa, o zaman kent lokantalarına da halk ekmek fabrikalarına da gerek kalmaz. Ancak iktidar yoksuldan değil zenginden yana, emekçiden, emekliden değil sermayeden yana olduğu için bu kuyruklardan kendini sorumlu tutmuyor. Vatandaşın bu ihtiyacını CHP’li belediyelerin karşılamasını da küçümsüyor. İktidarın sosyal devlet ilkesini uygulamaması nedeniyle ortaya çıkan ihtiyacı CHP’li belediyelerin sosyal belediyecilik uygulamalarıyla karşılamaları takdir edilmesi gereken bir politikadır. CHP’ni belediyeler kent lokantalarıyla, belediye marketleriyle, açtıkları öğrenci yurtlarıyla, öğrencilere akşam yemeği hizmetiyle çok önemli ihtiyaçları karşılıyorlar. Devleti yöneten iktidarın vermesi gereken hizmetleri CHP’li belediyeler veriyor. Bu uygulamalar pandemi sırasında da deprem felaketi sürecinde de görüldü. İstanbul, Ankara, İzmir başta olmak üzere, üniversite öğrencilerini, tarikatların, cemaatlerin kontrolündeki yurtlara mahkum eden iktidar politikasına karşı yurtlar yaparak öğrencilerin hizmetine sundular. Öğrencileri tarikat ve cemaatlere mecbur olmaktan kurtardılar. Belediyeler üniversite öğrencilerine ücretsiz akşam yemeği sundular. İstanbul’da Ekrem İmamoğlu, Ankara’da Mansur Yavaş, İzmir’de Tunç Soyer kent çevresindeki kırsal kesimde özellikle kadınların tarım kooperatifleri kurmalarına öncülük ettiler. Bu kooperatiflerin ürünleri sayesinde kent merkezlerinde yaşayanlar gıda ihtiyaçlarını daha ucuza sağlayabildiler. Bir yandan çiftçiler kooperatifleşerek doğrudan üretime geçtikleri gibi kentteki tüketiciler de daha ucuz fiyatlarla temel ihtiyaçlarını karşılayabildiler. CHP’li belediyeler kendi ihtiyaçlarını karşılamayacak yaştaki büyüklerin temel gıda ve sağlık hizmetlerini evlerine götürdüler. Hastaneye ulaşmalarını sağladılar. Evde bakım hizmeti verdiler. Bunlar küçümsenecek hizmetler değil. Aksine iktidarın da desteklemesi gereken hizmetlerdir. CHP’li belediyelerin bu hizmetlerini iktidar da örnek almalı ve sosyal devlet ilkesinin gereği olarak daha yaygın şekilde uygulamalıdır. Sosyal devlet ilkesinin gereğini yaparak kimsenin ucuz ekmek veya kent lokantaları kuyruğuna girmeye ihtiyaç duymamasını sağlamak öncelikle devleti yöneten iktidarın görevidir.",https://halktv.com.tr/makale/kent-lokantalarini-kucumsemek-815201
Fikret Bila,CHP Zaman Kaybetmemeli,18 Aralık 2023 Pazartesi 05:00,"Cumhurbaşkanlığı ve milletvekili seçimini kaybeden CHP, genel başkan ve genel merkez yönetimini değiştirdi. Yeni Genel Başkan Özgür ve Özel ve yeni yönetim ilk sınavını 31 Mart 2024 tarihinde yapılacak yerel seçimlerde verecek. Yerel seçimler sadece CHP için değil Türkiye’nin geleceği açısından önem taşıyor. AK Parti iktidarı, 21 yıldır yönettiği denge-denetleme kurumlarını etkisiz kılarak; anayasayı, yasayı, AİHM kararlarını işine geldiği zaman uygulayan işine gelmeyince uygulamayan ülke yarattı. Anayasal kurumlarda laik anlayışa sahip bürokratları yerine, Atatürk karşıtı, tarikat, cemaat mensubu, kadın erkek eşitliğine inanmayan kadrolar yerleştirdi. Bugün hangi bakanlıkta, hangi tarikatın etkili olduğu, hangi devlet kurumunda hangi cemaatlerin rekabet ettiği haberleri kamuoyuna yansıyor. Tarikatların okulları, kursları, medreseleri yoksul ailelerin çocuklarının gitmek zorunda kaldıkları kurumlar haline geldi. Milli eğitimin laik bir sistemde, bilime ve akla dayalı olarak yürütülmesi gerekirken, tarikatların elinde kaldığı ve çocukların başarı düzeylerinin çok düştüğü de görülüyor. Hazine kaynaklarının ise iktidar yanlısı zenginler yaratmak için kullanıldığı, birçok ihalenin çok az sayıda şirkete verildiği, büyük ölçüde vergi muafiyeti uygulandığı da biliniyor. 2023 seçimleri bu düzenden kurtulmak için fırsattı. Ancak muhalefet bunu başaramadı. Eğer yerel seçimleri kazanamazsa iktidarın devlet kurumlarında kurduğu düzeni yerel yönetimlerde de kuracağından kimsenin kuşkusu yok. Bakanlıklarda ne yapıldıysa belediyelerde de aynı işler yapılacaktır. Özellikle büyük kent belediyelerinin kaynaklarının nasıl iktidar yanlısı vakıf ve derneklere aktarıldığı, CHP’nin 2019 yerel seçimlerini kazanmasından sonra ortaya çıkmıştı. Bu nedenle CHP’nin önümüzdeki yerel seçimleri kazanması, bir sonraki cumhurbaşkanlığı ve milletvekili seçimleri için de umut yaratacaktır. CHP’nin yerel seçimleri de kaybetmesi halinde ise hükümet ve yerel yönetimler bütünleşecek, merkezdeki zihniyet aynen belediyelere taşınacaktır. Tarikatlar, cemaatler, vakıflar, dernekler yerel yönetimlerde laiklik karşıtı yönetimler kuracaklardır. Belediye kaynaklarını yine kendilerine yakın vakıflara, tarikat şirketlerine, derneklere, cemaatlere aktaracaklardır. Yerel yönetimleri de ulusal denetim kurumlarının alanından çıkaracak, denetimsiz yönetilen kurumlar haline getirecektir. Bu koşullar karşısında CHP’nin zaman kaybetmeden yerel seçim kampanyalarını başlatıp, sahaya inmesi gerekir. Aday belirleme sürecini hızla tamamlaması, adayların da seçim bölgelerinde çalmadık kapı bırakmaması gerekiyor. Ancak CHP, Parti Meclisi aday belirleme toplantılarını zamana yayarak ilerliyor. Oysa seçimlere üç ay gibi çok kısa bir zaman kaldı. CHP; İstanbul, Ankara, Bolu, Bursa, Balıkesir adaylarını açıkladı. İstanbul ve Ankara adayları açıklandı ancak üçüncü büyük kent olan İzmir’in adayının açıklanmaması dikkati çekti. CHP’nin yeni yönetimi, aday belirlerken kurultayda yaşanmış yarışın etkisinde kalmamalı. Tek amacı, eldeki belediyeleri, yeniden daha fazla oyla kazanmak ve CHP’li belediyelere yenilerini eklemek olmalı. Adaylar bu amacı gerçekleştirecek niteliklere göre belirlenmeli, kurultay hesaplarıyla değil.",https://halktv.com.tr/siyaset/chp-zaman-kaybetmemeli-790436h
Fikret Bila,"Fikret Bila yazdı: Türkiye, ABD'ye Karşı Tutum Almalı",15 Ocak 2024 Pazartesi 05:00,"Kuzey Irak’ta, Pençe-Kilit Harekât bölgesinde 9 şehit daha verdik. Bir ay kadar önce aynı yerde 12 şehit vermiştik. 12 şehidimizin acısı tazeyken 9 şehit haberi daha geldi. Şehitlerimize Allah’tan rahmet, ailelerine, yakınlarına ve milletimize başsağlığı ve sabır diliyorum. Aynı üs bölgesinde kısa aralıklarla şehitler vermemiz tartışmalara neden oldu. Emekli komutanlar, televizyonlarda analizler yaptılar. Komutanlar arasında da görüş ayrılıkları vardı. Bazı komutanlar kış koşullarında askerlerin üs bölgesinden boşaltılması gerektiğini savundu. Bazıları ise alan hakimiyeti nedeniyle askeri üs bölgesinde kalması gerektiği görüşünü dile getirdi. Tartışmalar sürüyor. Tabii bu konu askerin uzmanlık alanına giriyor. İşin siyasi boyutuna gelince. Her terör örgütünün bir siyasi hedefi olduğu gibi her askeri herakâtın da bir siyasi hedefi vardır. Türkiye’nin güvenlik güçlerinin yaptığı terörle mücadelenin hedefi Türkiye’nin ulus ve toprak bütünlüğünü korumaktır. PKK terör örgütünün siyasi hedefi ise bağımsız Kürt Devleti kurmaktır. PKK’nın KCK olarak bilinen sözleşmesinde, terör örgütünün siyasi amacı; Türkiye, Suriye, Irak ve İran’dan koparılacak dört parça üzerinde Kürt devleti kurmak ve bu dört bölgeyi birleştirerek Büyük Kürdistan’ı oluşturmak şeklinde ifade ediliyor. Sovyetler Birliği’nin dağılmasından sonra ABD’nin himayesine giren PKK terör örgütü, bu ülkenin desteğiyle amacına ulaşmaya çalışıyor. PKK terör örgütünün amacı ile ABD Büyük Ortadoğu Projesi’nde (BOP) ortaya konulan amaç örtüşüyor. ABD’nin uygulamaya koyduğu BOP’un amacı Ortadoğu ve Kuzey Afrika’daki ülkeleri bölmek, sınırları değiştirmek, bu bölgedeki hakimiyetini böl-yönet yöntemiyle güçlendirmek. ABD, Irak’tan sonra Suriye’yi böldü. Suriye’nin kuzeyinde PKK teröristlerini eğitiyor, ordulaştırıyor ve savaş araçlarıyla donatıyor. Bunu da açıktan yapıyor. Irak ve Suriye’den sonra hedefte Türkiye ve İran var. ABD dışında PKK bölge ülkelerinden de destek görüyor. Örneğin İsrail de ABD gibi üstü örtülü şekilde destek veriyor. Suriye’de, Irak’ta, İran’da ve Türkiye’de istikrarsızlık yaratmayı hedefliyor. Türkiye, PKK terör örgütüyle 40 yıldır mücadele ediyor. Elbette PKK terör örgütüyle mücadele sürecektir. Ancak bununla birlikte Türkiye terör örgütünün arkasındaki devletlere karşı da tavır almalı ve yaptırım uygulamalıdır. Türkiye’de iktidar sözlü olarak İsrail’i suçluyor, uyarıyor ancak uygulamaya geçmiyor. Örneğin İsrail’le ticaretini sürdürüyor.  Diğer taraftan ABD’ye karşı etkili bir önlem almıyor. İsrail’i İran’a karşı korumak için kurulan Kürecik radar üssü faaliyetlerini sürdürüyor. İncirlik başta olmak üzere Türkiye’deki ABD üsleri de faaliyetlerini sürdürüyor. İktidarın bu tutumu devam ettikçe ABD de İsrail de PKK terör örgütünü desteklemeyi sürdürecektir. Bu desteğin kesilmesi için Türkiye bu iki ülkeye yaptırım uygulamalı, terör örgütünü desteklemenin bir maliyeti olduğunu bu ülkelere göstermelidir.",https://halktv.com.tr/gundem/turkiye-abdye-karsi-tutum-almali-797907h
Fikret Bila,Modern Toplum Karşıtlığı,20 Aralık 2023 Çarşamba 05:01,"Atatürk, laik devlet olarak Türkiye Cumhuriyeti’ni kurduktan sonra hayata geçirdiği devrimlerin amacını, 1925 yılında, ünlü Kastamonu konuşmasında şöyle açıklar: “Efendiler, yaptığımız ve yapmakta olduğumuz devrimlerin gayesi Türkiye Cumhuriyeti halkını tamamen çağdaş ve bütün mana ve şekilleriyle medeni bir toplum haline ulaştırmaktır. (…) Efendiler ve ey millet; biliniz ki Türkiye Cumhuriyeti şeyhler, dervişler, müritler, mensuplar memleketi olamaz!” Atatürk’ün, aynı yıl Meclis’ten geçirdiği 677 sayılı yasa da aynı amaca yöneliktir. 30 Kasım 1925 tarihli ve 677 sayılı Tekke ve Zaviyelerle Türbelerin Seddine ve Türbedarlıklar ile Bir Takım Unvanların Men ve İlgasına Dair Kanun. Yürürlükte olan 677 sayılı Kanun’a göre tüm tarikatlar yasaktır. Bu kanun devrim kanunları arasındadır ve Anayasa’nın 174 maddesiyle güvence altına alınmıştır. Ancak bugün Türkiye’ye baktığımızda tarikatların, cemaatlerin yasak olmaları bir yana vakıf, dernek adı altında serbestçe siyasi faaliyet gösterdiklerine, eğitim organizasyonları yaptıklarına, mensuplarının devletin en önemli kurumlarında üst düzey konumlarda görev yaptıklarına, şeyhlerinin de lüks bir yaşam sürdüklerine tanık oluyoruz. Tarikatlar büyük çoğunluğu siyasi hedefi olan yapılanmalardır. Ortak hedefleri laik Türkiye Cumhuriyeti yerine din devleti kurmaktır. Atatürk’e karşı oluşlarının nedeni laik bir devlet kurması ve hilafeti kaldırmasıdır. Bu nedenle tarikatları siyasi hedef gözetmeyen, dini değerleri öğreten kurumlar olarak görmek büyük hata olur. Atatürk’ün laik bir cumhuriyet ve ulus devleti kurduğu, hilafeti kaldırdığı, tekke, zaviye, tarikatları yasakladığı, demokrasiyi, bilimi, akılı hedeflediği günlerden beri İslamcı akımlarla etnikçi akımlar karşı faaliyet içinde olmuşlardır. Ortak noktaları Atatürk’e karşı olmaktır. AK Parti iktidarı döneminde tarikat ve cemaatlerin faaliyetlerini açıktan sürdürdükleri ve özellikle eğitim alanına yoğunlaşarak Atatürk ve laiklik karşıtı, din devleti yanlısı nesiller yetiştirmek peşinde oldukları açıkça görülüyor. Bunu iktidara yaslanarak yaptıkları da bir sır değil. Bu nedenle Milli Eğitim Bakanı Yusuf Tekin, başında bulunduğu bakanlığın bütçesi görüşülürken Meclis kürsüsünden şöyle konuşabiliyor: ""Sizin tarikat cemaat dediğiniz, bizim STK dediğimiz yapılarla, toplasanız 10 tane protokolümüz vardır. Onlarla da protokol yapmaya devam edeceğiz. Çünkü onlar çocukların dağa çıkmasını engelliyor. Siz bunun için rahatsızsınız."" Bakan Tekin, “Anayasa, yasalar ne derse desin biz eğitimde tarikatlarla çalışmaya devam edeceğiz” mesajı veriyor. Milli Eğitim’in vakıf veya dernek adı altında faaliyette bulunan tarikatlarla çalışması yeni bir durum değil. Tekin’den önceki bakanların başlattıkları bir uygulama bu. Çevreme Duyarlıyım, Değerlerime Sahip Çıkıyorum (ÇEDES) projesi altında Atatürk’e, laik cumhuriyete, cumhuriyet değerlerine karşı olan imamlar okullarda görevlendiriliyor. “Değerler dersi” adı altında Atatürk karşıtı, laiklik karşıtı dersler veriyorlar. Kadın erkek eşitliğine karşı nutuklar atıyorlar. Okullarda 12 Eylül’ün zorunlu kıldığı din dersi zaten var. Din dersi öğretmenleri var. Ancak vakıf ve dernek şeklinde örgütlenmiş tarikatların mensupları dışarıdan davet edilerek, küçük çocukların beyinlerine Atatürk karşıtlığı, laiklik karşıtlığı yükleniyor. Bu faaliyetlerin ortak hedefi Atatürk’ün kurduğu ve bilimsel eğitimle oluşturduğu modern toplumu din toplumuna dönüştürmek. Laik devlet sistemini, çağdaş yaşamı değiştirmek, kadın erkek eşitliğini ortadan kaldırmak. Devleti ve toplumu bilime ve akla göre değil dini değerleri referans alarak yönetmek. Sorgulamayan, sadece biat eden bir toplum yaratmak ve kolayca yönetmek. Tarikat şeyhlerinin yaşamlarına ve müritlerinin biatına bakıldığında bu amaç açıkça görülüyor. Atatürk sayesinde çağdaş devletler topluluğunda saygın bir yer edinmiş Türkiye’yi, geriye gitmiş bir din devletine dönüştürmek.",https://halktv.com.tr/siyaset/modern-toplum-karsitligi-790983h
Fikret Bila,İşbirliği Gerekli!,04 Aralık 2023 Pazartesi 00:40,"İyi Parti, CHP’nin, yerel seçimlerde işbirliği önerisiyle ilgili kararını bugün verecek. Konu Genel İdare Kurulu (GİK) ve Parti Meclisi toplantılarında ele alınacak. Daha önceki GİK toplantısında yerel seçimde işbirliği yapılmaması, 81 ilde aday gösterilmesi kararı alınmıştı. Bugün bu karar gözden geçirilecek. CHP, İYİ Parti’yle işbirliği yapılmasından yana. Yeni Genel Başkan Özgür Özel, İYİ Parti Genel Başkanı Meral Akşener’i ziyaret ederek işbirliği önerisini sunmuştu. Akşener ve İYİ Parti sözcüleri 14/28 Mayıs seçimlerinden buyana ittifaka ve işbirliğine karşı olduklarını açıklıyorlar. Bunun nedeni, seçim yenilgisini ve İYİ Parti’nin beklediği oyu alamamasını CHP ile ittifaka bağlamaları. Seçim sonuçlarının beklenilenin altında çıkması konusunda kendilerinin bir sorumluluğu olmadığını düşünüyorlar. Bütün sorumluluğu CHP’nin önceki Genel Başkanı Kemal Kılıçdaroğlu’na ve CHP’ye yüklüyorlar. Bu yaklaşım siyasi gerçeklerle örtüşen bir yaklaşım değil. Seçim yenilgisinden Kılıçdaroğlu ve CHP kadar Akşener ve İYİ Parti de elbette sorumlu. Cumhurbaşkanlığı hükümet sisteminin getirdiği yüzde 50 artı 1 koşulu partiler arasında ittifakı zorunlu kılıyor. Bu nedenle bazı yapay birliktelikler de mecburen oluşuyor. Cumhur İttifakı’nın, genel seçimlerde olduğu gibi yerel seçimlere de ittifak halinde ve ortak adayla gidecek olması muhalefet partilerinin de en azından koşulların uygun olduğu illerde işbirliğine gitmelerini zorunlu kılıyor. Zaten 6’lı masanın ortak hedef olarak güçlendirilmiş parlamenter sisteme geçmeyi seçmesinin nedeni de cumhurbaşkanlığı hükümet sisteminden kaynaklanan sorunları çözmeye yönelikti. Koşullar değişmiş değil. Bu nedenle İYİ Parti’nin CHP’nin işbirliği önerisini tümüyle reddedip yerel seçimlerde, bütün illerde kendi adayıyla seçime girmesinin kendisine ve muhalefete bir faydası olmayacaktır. Böyle bir tercihin yapılması halinde en kârlı çıkacak olan iktidar olacaktır. Türkiye’yi Cumhur İttifakı iktidarından kurtarmak için yola çıkmış İYİ Parti’nin, bu ittifakın yerel seçimleri de kazanmasına katkı sağlayacak bir politika izlemesi kuruluş ilkeleri ve hedefleriyle de çelişir. Akşener ve İYİ Parti’nin özellikle İstanbul ve Ankara büyükşehir belediye başkanlıkları için özel de bir konumu var. Akşener, İstanbul Büyükşehir Belediye Başkanı Ekrem İmamoğlu veya Ankara Büyükşehir Belediye Başkanı Mansur Yavaş’ın cumhurbaşkanı adayı olmaları gerektiği konusunda ısrarlıydı. Akşener, bu iki isimden birinin cumhurbaşkanı adayı olmayacağının anlaşılması üzerine 6’lı masadan kalktı. Ancak İmamoğlu ve Yavaş’ın cumhurbaşkanı yardımcısı olacaklarının taahhüt edilmesi üzerine yeniden 6’lı masaya döndü. İmamoğlu ve Yavaş için siyasette bu kadar ağırlık koyan Akşener ve İYİ Parti’nin yerel seçimlerde bu isimlerin karşısına aday çıkarması büyük bir çelişki oluşturacaktır. İYİ Parti’nin cumhurbaşkanlığı seçimlerinde izlediği politika ile tutarsızlığa düşmemesi için en azından İstanbul ve Ankara’da CHP ile işbirliğine yönelmesi doğru olur. Elbette İYİ Parti’nin bu destek için bazı talepleri olacaktır. Bu işbirliğinden CHP gibi İYİ Parti’nin de yararlanması gerekir. İşbirliği tek taraflı bir uygulama değildir. CHP’nin de Akşener ve İYİ Parti’yi tatmin edecek bir karşılık vermesi gerekir. Bu karşılığın ne olacağı ise iki lider ve heyetlerinin yapacakları müzakerelerde ortaya çıkacaktır. CHP ve İYİ Parti yerel seçimlerde işbirliği kapılarını kapatmamalıdır.",https://halktv.com.tr/siyaset/isbirligi-gerekli-786621h
Fikret Bila,Hilafet Çağrıları,03 Ocak 2024 Çarşamba 05:01,"İsrail’in Gazze’ye saldırılarını protesto etmek için Türkiye’de düzenlenen mitinglerde Filistin sorunundan çok hilafet, şeriat çağrıları öne çıkıyor. Son örneğini, Cumhurbaşkanı Tayyip Erdoğan’ın kızı ve damadının da çağrı yaptıkları, İstanbul’da, yeni yılın ilk günü yapılan Filistin mitinginde gördük. Mitinge katılanlar hilafet, şeriat isteyen sloganlar attılar, pankartlar açtılar. Mitingin amacı Filistin’le dayanışmaydı ama mitingde Filistin bayrağı yoktu. Türk bayrağı da yoktu. Mitinge AK Partili eski bakanlar, milletvekilleri de katılmıştı. Anayasa’ya aykırı hilafet çağrıları yapılan mitinge devlet müdahale etmedi. Oysa bu miting işçilerin, öğrencilerin veya kadınların hak arama mitingi olsaydı iktidar göz açtırmazdı. Anlaşılıyor ki iktidar yeni yıla girerken gündem değiştirmek istiyor. Filistin bahanesiyle şeriat, hilafet çağrılarıyla yine toplumu din üzerinden kutuplaştırmayı hedefliyor. Daha önceki seçimlerde yaptığı gibi. Yüksek enflasyonun, işsizliğin, kira artışlarının, artan vergilerin konuşulmadığı, “bizden-bizden olmayan, dindar-dinsiz, yerli-milli-işbirlikçi-hain” tartışmalarıyla yerel seçime gitmek istiyor. Hilafet, şeriat çağrılarının Türk toplumunda ciddiye alınacak bir karşılığı yoktur. Şeriat isteyen partilerin Türk seçmeninden alacağı destek yüzde 3’ü bile bulmaz. Atatürk’ün kurduğu Türkiye Cumhuriyeti 100’ncü yaşını geride bıraktı. Laik Cumhuriyet’le birlikte daha önce padişahın, halifenin kulu olan bu ülkenin insanları eşit ve özgür vatandaş oldular. Daha önce hiçbir medeni hakkı olmayan bu ülkenin kadınları erkeklerle eşit haklara kavuştular. Oy kullanma hakkına sahip oldular. Kız çocukları da okula gitmeye başladılar. Kadınlar her alanda erkeklerle aynı mesleği yürütmeye başladılar. Dünya çapında başarılara imza attılar. Türkiye bu sayede çağdaş devletler topluluğu içinde saygın yerini aldı. Bu gerçekler ortadayken 21 yüzyılda Türk halkının, Türk kadınının şeriatla yönetilmek isteyeceğini, hilafetin ilân edilmesini destekleyeceğini düşünmek gerçekçi değildir. Hilafet beklentisi boş bir hayaldir. Hilafet, şeriat isteyenler Türk halkını, Türk kadınını nasıl ikna edecekler? Taliban’ın Afganistan’da yaptığı gibi “Kız çocuklarınızı okula göndermeyin, Çarşafa girin, Evden çıkmayın. Yanınızda erkek olmayan sokağa adım atmayın. Evden şu kadar uzağa gitmeyin, Kocanız ne isterse yerine getirin. Kocanızın dört kadınla evlenmesine razı olun. Miras hakkı istemeyin. Şahitliğiniz geçersiz olduğuna inanın” nutuklarıyla mı ikna edecekler? Afganistan’dan görüntü yayınlayarak mı propaganda yapacaklar ve üniversite öğrencilerini bu görüntülerle mi ikna edecekler? Bu toplumun Atatürk’ü, O’nun kurduğu çağdaş devlet ve toplum yapısını, kadın-erkek eşitliğini ne kadar benimsediği her karşı saldırıda ortaya çıkıyor. Son olarak Suudi Arabistan’da Fenerbahçe ile Galatasaray arasında oynanacak süper kupa maçı öncesinde de yaşandı. Suudi yetkililerin Atatürk’e karşı tutumları nedeniyle iki takımın da sahaya çıkmadan ülkeye dönmelerine bu toplumun ne kadar büyük destek verdiği görüldü. Türkiye, Atatürk ilke ve devrimleri sayesinde, nüfusunun çok büyük bölümü Müslüman olan ülkeler arasında, çağdaş devletler topluluğu içinde yer alan tek örnektir. Bu konumunu Atatürk’ün kurduğu laik, demokratik cumhuriyete borçludur. Bu nedenle toplumu yeniden Ortaçağ karanlığında yaşamaya ikna etmek mümkün değildir. Kadınıyla, erkeğiyle, genciyle bu toplum buna izin vermez.",https://halktv.com.tr/siyaset/hilafet-cagrilari-794630h
Fikret Bila,Yerel Seçim Sonrası,26 Şubat 2024 Pazartesi 05:00,"Yerel seçim sonuçları iktidar partilerinden çok muhalefet partilerini etkileyecek. AK Parti’nin amacı, genel seçimlerden sonra yerel seçimleri de kazanarak tek elden yönetimi güçlendirmek. AK Parti için özellikle İstanbul ve Ankara gibi büyük şehirleri kazanmak. Bunu başarırsa 2019 öncesinde olduğu gibi büyük şehirlerin olanaklarını partizanca kullanacaktır. Kendi kurduğu ve kurdurduğu vakıf ve derneklere kaynak aktaracaktır. Yerel seçim sonuçları CHP ve diğer muhalefet partileri için çok daha önemli. CHP açısından yerel seçimlerin sonuçları partinin yeni yönetimi için sınav niteliğinde. Yerel seçimlerde gösterilecek başarı Genel Başkan Özgür Özel ve İstanbul Büyükşehir Belediye Başkanı Ekrem İmamoğlu’nun parti yönetiminde kalıcı olmalarını sağlayacaktır. Ayrıca İmamoğlu’nun cumhurbaşkanlığı adaylığını kesinleştirecektir. CHP’nin yerel seçimlerde başarısızlığa uğraması ve özellikle İstanbul’u kaybetmesi halinde ise CHP yeni lider ve yönetim arayışına girecektir. Yerel seçimleri kaybetmek CHP’nin muhalefet etkinliğini de düşürecektir. CHP’nin, 31 Mart 2024 yerel seçimlerinde işi 2019 seçimlerine göre çok daha zor. Öncelikle bu seçimlerde CHP’yi destekleyecek bir ittifak yok. Aksine Millet İttifakı’ndan ayrılan muhalefet partileri de CHP’ye karşı. CHP adayları sadece iktidar adaylarına karşı değil muhalefet adaylarına karşı da mücadele verecekler. Ayrıca iktidar, önceki seçimlerde yaptığı gibi bu yerel seçimlerde de devletin bütün olanaklarını seferber edecektir. CHP genel seçimden bu yana enerjisini iç mücadeleye harcadı. Kurultayda yönetimin değişmesinin üzerinden 4 ay geçmesine karşın adaylarını ancak belirleyebildi. Genel seçimdeki başarısızlık nedeniyle CHP seçmeninde ortaya çıkan küskünlüklere, kırgınlıklara kurultay sürecinde ve belediye başkan adaylarının belirlenmesinde yenileri eklendi. Bu nedenle CHP’nin yerel seçimleri kazanabilmek için 2019 yerel seçimlerinden çok daha fazla çalışması, İstanbul başta olmak üzere kazanacağına kesin gözüyle baktığı illerde bile rehavete kapılmaması gerekiyor. Böyle bir hata CHP’nin birçok belediyeyi kaybetmesiyle sonuçlanabilir. Rahmetli Süleyman Demirel, “”En çok sandıktan korkarım. Sandıktan ne çıkacağı belli olmaz. Vatandaşın ne yapacağını bilemezsiniz” derdi. CHP yönetiminin Demirel’in bu sözlerini aklında tutması gerekir. Yerel seçimler İYİ Parti, Gelecek Partisi ve DEVA Partisi açısında da çok önemli. İYİ Parti Lideri Meral Akşener seçimlere kendi adaylarıyla girme kararı vererek önemli bir iddia ortaya koydu. Yerel seçimde alınacak sonuç Akşener’in ve İYİ Parti’nin kaderini belirleyecek. Eğer İYİ Parti yerel seçimlerde oylarını önemli ölçüde düşürürse parti içi mücadele başlayacaktır. Akşener’in yerine yeni lider adayları ortaya çıkacaktır. Akşener’in liderliğini güçlendirmesi yerel seçimlerde başarı göstermesine bağlıdır. Gelecek ve DEVA partilerine gelince. Bu partiler genel seçimlere CHP’nin listelerinden girdikleri için ne kadar seçmen desteğine sahip oldukları bilinmiyor. Bu nedenle yerel seçimler bu iki parti için hayati önemde. Eğer çok düşük bir seçmen desteği alırlarsa siyasi gelecekleri riske girecektir. Binde oranlarda veya yüzde 1’lerde bir oy almaları halinde bu partiler içinde de mücadele başlayacaktır. Gelecek Partisi Lideri Ahmet Davutoğlu ve DEVA Partisi Lideri Ali Babacan’ın siyasetteki iddialarının halkta karşılığı olmadığı ortaya çıkacaktır. Bu nedenle yerel seçimler iktidardan çok muhalefet liderleri ve partileri için kader seçimi niteliğinde olacaktır.",https://halktv.com.tr/makale/yerel-secim-sonrasi-809699
Fikret Bila,Aktif Muhalefet,29 Ocak 2024 Pazartesi 05:00,"Cumhurbaşkanlığı ve milletvekili seçimlerinin kaybedilmesinden sonra CHP’ye yöneltilen eleştirilerin başında aktif muhalefet yapmaması geliyordu. İktidarın haksız uygulamaları karşında, 2016 yılında Kemal Kılıçdaroğlu’nun öncülüğünde gerçekleştirilen Adalet Yürüyüşü’nden sonra CHP’nin pasif muhalefete çekildiği eleştirisi sık sık dile getirildi. Özellikle 2 milyon mühürsüz oyun geçerli sayılmasından sonra CHP’lilerin Yüksek Seçim Kurulu’nun önüne gitmemesi eleştirilerin başında geliyordu. CHP yönetimi, “iktidar CHP’lilerin sokağa çıkmasını istismar eder, iktidarın oyununa gelmeyelim” gerekçesiyle kendini savunmuştu. CHP’nin pasif muhalefet anlayışı, dini ve milliyetçi söylemi öne çıkarması seçimin kaybedilmesinden sonra toplanan kurultayda da eleştirilmişti. Kurultay’da yönetim yenilendi, Kemal Kılıçdaroğlu’nun yerine Özgür Özel genel başkan seçildi, parti yönetimi de değişti. Doğal olarak Özel’in liderliğinde CHP’nin daha aktif muhalefet yapması ve partiyi sağa değil sosyal demokrat politikalara yönlendirmesi beklentisi yükseldi. Nitekim Özel, Can Atalay davasında Yargıtay 3. Ceza Dairesi’nin Anayasa Mahkemesi’nin kararını uygulamaması ve üyeler hakkında suç duyurusunda bulunması karşısında 14 Ocak’ta Ankara’da “Anayasa ve Adalet Mitingi” düzenleneceğini duyurdu. Bu çağrı muhalefetten de destek gördü. Ancak aynı günlerde Kuzey Irak’tan gelen şehit haberleri üzerine CHP 14 Ocak mitingini ertelediğini açıkladı. Erteleme kararının üzerinden 15 gün geçti. Anayasa ve Adalet Mitingi’nden artık söz edilmiyor. İktidar her an Can Atalay hakkındaki Yargıtay 3. Ceza Dairesi’nin kararını Meclis Genel Kurulu’nda okutabilir. Atalay’ın milletvekilliği Anayasa’ya aykırı bir kararla düşürülebilir. CHP’nin konuyu gündemden düşürmesi iktidarın daha rahat hareket etmesine neden olabilir. Elbette CHP belediye başkan adaylarını belirlemekle meşgul. Bu nedenle parti içi çalışmalara ağırlık verilmiş durumda. Bu gayet doğal ancak CHP gibi tarihi ve güçlü bir ana muhalefet partisinin aday belirleme çalışmalarını yürütürken iktidarın haksız uygulama ve kararlarına karşı aktif muhalefet görevini unutmaması gerekir. Hele bir anayasa ihlaliyle, seçilmiş milletvekilinin milletvekilliğini düşürmek gibi anayasaya açık aykırılık oluşturan bir karara karşı gerekli tepkiyi vermeyerek, ilân edilmiş mitingi gündemden düşürerek parti içi mücadeleye gömülmesi iktidarın elini rahatlatmak gibi bir sonuç doğurur. Bu tutum CHP’nin yeniden eleştirilen pasif muhalefet anlayışına döndüğünü gösterir. Keza adayların seçiminde sosyal demokrasiye inanmış, sosyal demokrat politikaları hayata geçirmiş CHP kökenli isimler yerine özellikle büyük kent ilçelerinde MHP ve İYİ parti kökenli isimlerin aday gösterilmesi de yeni yönetim açısından tartışmalıdır. Yerel seçimlerin dinamikleri elbette farklıdır ancak değişim iddiasıyla seçilen yeni yönetimin CHP’nin sosyal demokrat politikalara yönelmesini, mevcut belediyelerde sosyal belediyeciliği önceleyen anlayışın hakim kılınmasını ve sosyal demokrat kadrolara daha fazla görev verilmesini beklemek CHP’li seçmenin hakkıdır. Yerel seçimler CHP’nin yenilendiğini ve değiştiğini göstermek açısından önemli bir fırsat sunuyor. Yeni yönetimin bu fırsatı değerlendirmesi gerekirken kurultaydan kalma iç çekilmelere takılı kalması, sağ kadroları öne çıkarması CHP’yi büyütmeyecektir. Yeni yönetimin, çok daha iddialı, sosyal demokrat anlayışı öne çıkaran aktif muhalefet politikasını zaman geçirmeden hayata geçirmesi CHP’yi büyütmenin en etkili yolu olacaktır.",https://halktv.com.tr/makale/aktif-muhalefet-801700
Fikret Bila,Atatürk Yoksa Türkiye de Yoktur!,01 Ocak 2024 Pazartesi 05:05,"Türkiye Cumhuriyeti’nin 100’ncü yaşının son günlerine Fenerbahçe ve Galatasaray damga vurdu. 100’ncü yılın süper kupa maçını oynamak için Suudi Arabistan’a giden iki futbol takımımızın, Atatürk posterleri ve Atatürk’ün “Yurtta Sulh, Cihanda Sulh” sözünü içeren pankartlarıyla sahaya çıkmalarına izin verilmedi. Suudi makamlarının bu tutumu karşısında Fenerbahçe ve Galatasaray sahaya çıkmadılar ve yurda döndüler. Müzakereler sırasında Fenerbahçe Başkanı Ali Koç’un sarf ettiği söylenen “Atatürk Yoksa Türkiye de Yoktur” cümlesi bir slogana dönüştü. Çok da iyi oldu. Fenerbahçe ve Galatasaray’ın maça çıkmayıp ülkeye dönmeleri doğru bir karardı. Yanlış olan 100’ncü yıl kupa maçının Suudi Arabistan’da yapılmasını kabul etmeleri ve bu ülkeye gitmeleriydi. Suudi Arabistan Atatürk karşıtı bir ülkedir. Suudi yetkililer Ankara’ya geldiklerinde Anıtkabir’e gitmezler. Atatürk düşmanlığı bilindiği halde Türkiye 100’ncü yıl kupa maçını niye Suudi Arabistan’da oynamak ister? Böyle anlamlı bir kupa maçı Cumhuriyet’in ilân edildiği Ankara’da neden oynanmaz da Suudi Arabistan’da oynanır? Bu ülkenin vereceği birkaç milyon dolar için mi? Buna değer mi? Elbette değmez. Maçın Suudi Arabistan’da oynanmasını kim istedi? Türkiye Futbol Federasyonu, iki takıma neden Suudi Arabistan’da maç yapmalarını önerdi? Kuşkusuz bu kararın arkasında iktidar var. Ayrıca Atatürk ve laik cumhuriyet konusunda Suudi Arabistan’dan çok da farklı bir zihniyete sahip olmayan iktidar için 100 yılın kupa maçının Suudi Arabistan’da oylanmasının bir sakıncası yok. AK Parti iktidarı zaten 21 yıldır Atatürk’ün kitaplardan, savaş meydanlarından, gönüllerden silinmesi için çaba gösteriyor. Zorunlu haller dışında Atatürk’ten söz etmekten pek hoşlanmıyor. Ders kitaplarında Atatürk’e ayrılan sayfaları azaltan, stadyumlardan adını silen, Çanakkale zaferinin yıldönümünde bile anma videolarında yer vermeyen AK Parti iktidarı laik cumhuriyeti bir din devletine dönüştürmek amacından vazgeçmiş değil. Anayasal kurumlar dahil bürokrasideki laik ve Atatürkçü kadroları tasfiye edip yerlerine tarikat mensuplarını yerleştiren, toplumsal yaşamın merkezine de dini yerleştirmeyi hedefleyen bu iktidardan, Atatürk nedeniyle çıkan maç krizinde bile Suudi Arabistan’a daha yakın açıklamalar gelmiş olması şaşırtıcı değil. Milli Eğitim’i tarikatlarla protokoller yaparak yürütmeye devam edeceklerini övünerek açıklayan bir Milli Eğitim Bakanı’nın görev yaptığı bu iktidardan Atatürk’e sahip çıkılmasını beklemek elbette gerçekçi değil. Ancak şöyle bir gerçek var. Bütün çabalara karşın Atatürk sevgisini bu milletin gönlünden silmek mümkün değil. Bu çok kez kanıtlandı. Her 29 Ekim’de, her 10 Kasım’da milyonlar Anıtkabir’e akıyor. Şunu bütün dünya anladı, iktidar anlamaya yanaşmıyor: Atatürk yoksa Türkiye de Yoktur. 2024’ün sağlık, mutluluk ve refah getirmesi dileğiyle.",https://halktv.com.tr/siyaset/ataturk-yoksa-turkiye-de-yoktur-794139h
Fikret Bila,İmamoğlu’na Karşı Birleşik Cephe,13 Mart 2024 Çarşamba 05:00,"İktidarın yerel seçimlerde en çok önemsediği konu İstanbul’u geri almak. Bu nedenle Cumhurbaşkanı, bakanlar, devlet ve bazı muhalefet partileri İstanbul Büyükşehir Belediye Başkanı ve adayı Ekrem İmamoğlu’na karşı birleşik bir cephe oluşturdular. AK Parti’nin İstanbul’u yeniden kazanmak için her yolu deneyeceği belli. İktidar, İstanbul’u 25 yıl yönettikten sonra 2019 yerel seçimlerinden kaybetmiş olmayı içine sindirebilmiş değil. İstanbul’un geri alınmasının bu kadar önemli olmasının nedenlerinden biri belediye kaynaklarının iktidara yakın dernek ve vakıflara aktarılması. AK Parti İstanbul’u kaybedince bu kaynakları da kaybetti. İmamoğlu, belediye başkanlığını devralınca iktidar yanlısı bu dernek ve vakıflara aktarılan kaynakları kesti. Bu kaynakları İstanbul halkına hizmet için kullandı. Gerçekten ihtiyacı olan dezavantajlı gruplara sosyal yardım olarak aktardı. Sosyal belediyeciliğin gerekleri için harcadı. Bu kaynakların kesilmesi iktidarda büyük rahatsız yarattı. Bu nedenle İstanbul’u geri almak ve bu kaynakları yeniden iktidarı destekleyen dernek ve vakıflara aktarmak istiyor. İktidar için İstanbul’u kazanmayı çok önemli kılan bir başka etken ise İmamoğlu’nun ikinci kez seçilmesi halinde önümüzdeki seçimde Cumhurbaşkanı Tayyip Erdoğan’ın karşısına cumhurbaşkanı adayı olarak çıkacak olmasıdır. İktidarın İstanbul için bu kadar bastırması, diğer partilerle birleşik bir cephe oluşturmasının temel nedeni budur. Cumhurbaşkanı Erdoğan bu süreci kendinden biliyor. Erdoğan da İstanbul Belediye Başkanı olarak siyasette parlamış, dönemin iktidarı tarafından şiir okuduğu için mahkum edilmiş ve cezaevine girmişti. Erdoğan’ın şiir okudu diye cezaevine girmesinin yarattığı mağduriyet liderleşmesine önemli katkı sunmuştu. Bugün İmamoğlu hakkında da temyiz aşaması tamamlanmamış bir mahkumiyet kararı var. Bu karar kesinleştirilip İmamoğlu cezaevine gönderilmiyorsa bunun nedeni, tıpkı Erdoğan’ın yaşadığı gibi bir mağduriyetin liderleşmesini hızlandıracağı düşüncesidir. O nedenle iktidar bu mahkumiyet kararını İmamoğlu’nun üstünde Demokles’in kılıcı gibi sallandırıyor ancak kesinleştirip cezaevine göndermeyi göze alamıyor. Böyle bir durumda İmamoğlu’nun daha güçleneceği ve cumhurbaşkanlığı seçimine daha güçlü gireceği hesaplarının yapıldığı anlaşılıyor. İmamoğlu’na karşı oluşturulan cephede AK Parti, MHP, HÜDA PAR ve BBP dışında İYİ Parti ve DEM Parti de yer almış oldu. İYİ Parti ve DEM Parti’nin İstanbul’da partilerinin en güçlü isimlerini belediye başkanı adayı yapmaları kuşkusuz iktidarın işine geliyor. İYİ Parti de DEM Parti de İstanbul başta olmak üzere büyük kentlerde kendi adaylarını göstererek CHP adaylarına gidebilecek oyları partilerinde tutmaya çalışacaklar. Elbette her partinin kendi adaylarıyla seçime girmesi en doğal hakkıdır. Ancak iktidarın Cumhur İttifakı’nı genişleterek ortak adaylarla seçime gitmesi karşısında muhalefet partilerinin ayrı ayrı adaylarla seçime gitmeleri CHP adaylarını zorlayacaktır. Buna karşın özellikle büyükşehir belediyelerinde CHP’li başkanlar sosyal belediyeciliğin güzel örneklerini verdiler. Pandemi süresince ve deprem felaketine karşı hasta ve mağdur vatandaşlara çok hızlı hizmet ulaştırdılar. Parti farkı gözetmeden her kesime aynı anlayışla hizmet ettiler. CHP’li belediye başkanlarının bu hizmet anlayışları vatandaşta karşılık buldu. Bu nedenle iktidar ne kadar cephe kurarsa kursun CHP’li başkanların yeniden seçimi kazanma olasılıkları yüksek görünüyor.",https://halktv.com.tr/makale/imamogluna-karsi-birlesik-cephe-814502
Fikret Bila,Atatürk’e Saldırmak,21 Şubat 2024 Çarşamba 05:00,"Siyasal İslamcılar arasında, son dönemde Atatürk’e saldırmak, hakaret ve beddua etmek bir marifetmiş gibi yaygınlaşmaya başladı. Son olarak eski Refah Partisi Milletvekili ve eski Rize Milletvekili Şevki Yılmaz, bir düğünde, “Selanik’ten gelen dönme...” “Osmanlıyı süren soysuzlar…” gibi ifadeler kullandı. Atatürk ve silah arkadaşlarına hakaret niteliği taşıyan bu sözler doğal olarak kamuoyundan sert tepki gördü. Bu tepkinin etkisiyle olacak Yılmaz, daha sonra Atatürk’ü kastetmediğini, bu sözleri İkinci Abdülhamit’i tahtan indirenler için kullandığını söyledi. Bu açıklamanın inandırıcı, tatmin edici olduğunu söylemek zor. Bugün Türkiye Cumhuriyeti 100 yaşını geride bırakabilmişse bunu Atatürk’e borçludur. Atatürk’ün attığı sağlam temellere borçludur. Bugün Türkiye Cumhuriyeti demokratik, laik çağdaş devletler arasında bir yere sahipse bunu da Atatürk’e borçludur. Bugün Türkiye’de bilime ve akla dayalı bir eğitim yapılabiliyorsa, kadınlar erkeklerle aynı eğitimi alıp aynı meslekleri yapabiliyorsa, kız çocukları erkek çocuklarıyla birlikte okula gidebiliyorsa, kadınlar ve erkekler aynı miras hakkına sahipse, kadınlar siyasete girip başbakan, bakan, milletvekili, belediye başkanı olabilmişse hepsi Atatürk sayesindedir. Atatürk bu devrimleri, saltanı kaldırıp egemenliği halka vererek, hilafeti kaldırıp laik bir devlet kurarak, kadın-erkek eşitliğini Medeni Kanun’la sağlayarak başarmıştır. Bu nedenle de savaştığı devletler bile Atatürk’ü 20 yüzyılın en büyük liderlerinin başında saymışlardır. Şevket Yılmaz’ın “Selanikten gelenler, Selanik dönmeleri” diyerek hakaret ettikleri Balkan Türkleri’dir. Kurtuluş Savaşı’nı zaferle sonuçlandırmış Atatürk ve silah arkadaşlarıdır. Osmanlıyı sürenler veya kovanlara gelince… Bu da gerçeği ifade etmiyor. İtilaf devletleri Lozan’a hem İstanbul hem Ankara hükümetlerini davet edince, Atatürk bu ikiliğe son vermek amacıyla, 1 Kasım 1922 tarihinde Meclis’te 1’e karşı 600 oyla saltanatı kaldırmıştır. Dolayısıyla İstanbul hükümeti ve meclisi de ortadan kalkmıştır. Padişah Vahdettin ise saltanatın kaldırılmasından sonra 15 Kasım 1922 tarihinde General Harrington’a bir mektup yazarak sığınma talep etmiştir. 17 Kasım 1922 tarihinde de ailesiyle birlikte İngiliz Malaya zırhlısına binerek İstanbul’dan ayrılmıştır. Bir gün sonra da Meclis Vahdettin’in halife olmadığını ilân etmiştir. Böylece Atatürk, İtilaf Devletleri’nin, Ankara hükümetiyle birlikte Padişah Vahdettin’in hükümetini de Lozan Barış Konferansı’na çağırarak yaptığı hamleyi saltanatı kaldırarak boşa çıkarmıştır. Atatürk ve İsmet İnönü, Lozan’da yeni Türkiye Cumhuriyeti Devleti’ni İtilaf Devletleri’ne kabul ettirmeyi başarmışlardır. Tarihi gerçekler böyleyken Atatürk ve silah arkadaşlarına hakaret ve beddua etmek siyasi etiğe uygun bir söylem değildir. Nitekim bu tür söylem ve davranışlar her toplumda hiçbir zaman kabul görmemiş her zaman tepkiyle karşılanmıştır. 100 yıldır bütün dünyanın saygı duyduğu Atatürk’ü tarihten, kitaplardan ve bu milletin gönlünden silmek mümkün değildir. Bunu görmek için her 10 Kasım’da Anıtkabir’i dolduran milyonlara bakmak yeterlidir.",https://halktv.com.tr/makale/ataturke-saldirmak-808196
Fikret Bila,Sandığa Gitmemek Kime Yarar?,28 Şubat 2024 Çarşamba 05:05,"CHP’de küskün bir kesim var. Bir kısmı cumhurbaşkanlığı ve milletvekili seçiminde başarısızlık nedeniyle, bir kısmı cumhurbaşkanlığı seçiminin ikinci turundan önce CHP ile Zafer Partisi arasında yapılan gizli protokol gerekçesiyle, bir kısmı CHP’nin Millet İttifakı’ndaki sağcı küçük partilere fazla milletvekili verilmesi nedeniyle bir kısmı da aday belirleme yöntemine tepki olarak küskün. CHP’deki Alevi seçmenin bir bölümünün, bir önceki Genel Başkanı Kemal Kılıçdaroğlu’na “ihanet” edildiği düşüncesinde olduğu da belirtiliyor. Bu küskün, kırgın kesimden yerel seçimlerde sandığa gitmeyecekleri yönünde sosyal medya üzerinden mesajlar verenler artmaya başladı. Elbette CHP’lilerin seçim sonuçlarına üzülmeleri, tepki göstermeleri, aday belirleme yöntemine itiraz etmeleri, sağcı partilere verilen milletvekili sayısına karşı çıkmaları doğaldır. Tepki göstermek, eleştirmek en doğal demokratik haklarıdır. Yanlış buldukları politikalara karşı parti içinde demokratik mücadele yürütmeleri de doğaldır. Ancak bu gerekçelerle sandığa gitmemek, oy kullanmamak doğru bir siyasi tutum değil. Bir kısım CHP’linin yerel seçimlerde sandığa gitmemesi kime yarar? Önce bu sorunun yanıtına bakmak gerekir. Kuşkusuz böyle bir sandık protestosu AK Parti ve Cumhur İttifakı’na yarar. Türkiye’de özgürlükleri, anayasal demokratik hakların kullanılmasını, ifade ve basın özgürlüğünü kısıtlayan, Anayasa Mahkemesi’nin kararlarını tanımayan, eğitimi dinselleştiren iktidarın başta İstanbul ve Ankara olmak üzere yerel yönetimlerde de iktidar olmasına katkı sağlar. Türkiye, merkezi yönetimde olduğu gibi yerel yönetimlerde de tek elden yönetilen bir yapı oluşur. Böyle bir gelişme Türkiye’de genel seçimlerde zaten küçülen iktidar değişimi umudunu daha da küçültür. Sandığa gitmemenin CHP’ye hiçbir yararı olmaz. Seçimlerde oy kullanmamak demokratik mücadele yöntemi değildir. CHP’nin ister eski, ister yeni yönetimini protesto etmenin yöntemi de sandığa gitmemek değildir. Böyle bir tutum sadece CHP’ye zarar verir. İktidar olma umudunu yok eder. Bu nedenle seçmenin, hangi yönetimi destekliyorsa desteklesin yapacağı en doğru şey gidip oy vermektir. Desteklediği partiye seçimlerde oy vermek ayrı, parti içi demokratik mücadeleye girişmek ayrıdır. CHP de ana muhalefet partisi olarak iktidar umudunu büyütmelidir. Yerel seçimlerde CHP’li belediye başkanlarının uygulamaya koydukları ve koyacakları sosyal belediyecilik örneklerini halka iyi anlatılmalıdır. CHP dayanışmacı belediyeciliğin çok önemli örneklerini başta İstanbul, Ankara ve İzmir olmak üzere yönettikleri birçok il ve ilçede hayata geçirdi. Kamucu ekonomi anlayışına, kooperatifçiliğe, dezavantajlı grupların desteklenmesine dayalı bu uygulamalar halka çok iyi anlatılmalıdır. Bu nedenle CHP’liler partilerine, özellikle de sandığa küsmemeli, sandığa gitmemenin iktidara yarayacağını unutmamalıdır. CHP yönetimi de seçmeninin tamamını sandığa getirmek için azami çabayı göstermelidir.",https://halktv.com.tr/makale/sandiga-gitmemek-kime-yarar-810288
Fikret Bila,CHP’yi Tehdit Politikası Sonuç Vermez!,27 Aralık 2023 Çarşamba 05:00,"Türkiye toprağa verdiği 12 şehidine ağlıyor. Ülke yasta. Şehitlerimize Allah’tan rahmet, ailelerine, yakınlarına ve milletimize başsağlığı ve sabır diliyorum. İktidar henüz şehitlerimiz toprağa verilmeden bu acı olayı siyaset malzemesi yapmaktan çekinmedi. Manisa’da şehit cenazesinde iktidarın organize ettiği militan bir grup CHP Lideri Özgür Özel aleyhine slogan atmaya başladı. Özel’i cenaze törenini terk etmeye zorladı. Sanki 12 şehit verilmesinden sorumlu olan Özgür Özel ve partisiymiş gibi. Her halinden provokasyon olduğu belli olan şehide saygısızlık girişimi iktidar tarafından desteklendi. Şehit ailesi ise Özel’e sahip çıktı. Terörle mücadeleden muhalefet değil iktidar sorumludur. Türkiye terörle 40 yıldır mücadele ediyor. Bu süreçte CHP iktidar olarak PKK terör örgütüyle mücadele etmiş, muhalefette olduğu dönmelerde de iktidara her zaman destek olmuştur. Terör örgütünün lideri Abdullah Öcalan da Bülent Ecevit’in başbakanlığı döneminde Türkiye’ye getirildiği ve yargılandığı da unutulmamalıdır. Bu nedenle iktidarın CHP’yi, teröre destek olmakla, PKK terör örgütünün yanında olmakla suçlamasının hiçbir karşılığı ve dayanağı yoktur. Öcalan’la İmralı’da, PKK’yla Oslo’da masaya oturan, sınıra seyyar mahkeme gönderip teröristleri Türkiye’ye kabul eden AK Parti iktidarıdır. CHP’yi ve MHP’li “şehit kanından beslenmekle” suçlayan, “milliyetçiliği ayaklar altına aldık” diyen de AK Parti’dir. Bu nedenle terörle mücadele konusunda CHP’ye söz söyleyecek en son parti AK Parti’dir. Durum böyle olduğu halde 12 şehidimizden Özel ve CHP sorumluymuş gibi şehit cenazelerinde Özel’e saldırmaya çalışmak, Özel’in gönderdiği çelenkleri parçalamak açık provokasyondur. Gaziantep’teki şehit cenazesinde Özel’in gönderdiği çelengi parçalayan kişinin AK Parti Milletvekili Adayı olması provokasyonu ele veriyor. İktidar 12 şehidimizle ilgili olarak Meclis’te dört partinin hazırladığı bildiriye CHP’nin imza atmayıp, kendi bildirisini yayımlamasını gerekçe göstererek bir algı operasyonu yapmaya çalışıyor. CHP lideri Özel neden ortak bildiriye imza atmadıklarını açıkladı. Bildiriden önce Milli Savunma Bakanı’nın Meclis’e bilgi vermesini istediklerini, ancak bilgi verilmeyeceği yanıtın aldıklarını söyledi. Bunun üzerine ortak bildiriye imza atmayıp kendi bildirilerini açıklamayı tercih ettiklerini belirtti. CHP’nin hazırladığı bildiri, dört partinin hazırladığı bildiriden çok daha sert ifadeler taşıyordu. Ana muhalefet partisi CHP’nin ve diğer muhalefet partilerinin Meclis’in bilgilendirilmesini istemeleri, sorularının yanıtlanmasını talep etmeleri hakları ve görevleridir. Demokrasinin gereğidir. İktidar bu talepleri karşılamak veya neden karşılayamadığını izah etmek yerine CHP’li ve Lideri Özel’i tehdit etmeyi, hedef göstermeyi tercih etti. Çubuk’ta Kemal Kılıçdaroğlu’na yaptığını Manisa’da Özel’e yapmaya kalktı. Tehdit CHP liderlerine geri adım attırmaz. Atatürk’e, İnönü’ye attırmadığı gibi. Ecevit’e, Baykal’a, Kılıçdaroğlu’na attırmadığı gibi. Özgür Özel de geri adım atmayacağını dün Meclis’te partisinin grup toplantısında yaptığı etkili konuşmasıyla çoktan ilan etti.",https://halktv.com.tr/siyaset/chpyi-tehdit-politikasi-sonuc-vermez-792924h
Fikret Bila,Felaket Üstüne Siyaset,09 Şubat 2024 Cuma 05:00,"Gelişmiş demokrasilerde felâket üstüne siyaset yapılmaz. Felâketle mücadele edilir. Can kaybına uğramış vatandaşların acısı paylaşılır. Acısını hafifletecek bir yaklaşım gösterilir. Yıkımın sonuçları ortadan kaldırılır. Felâkete uğramış vatandaşlara sahip çıkılır. Barınmaları sağlanır, sağlık hizmetleri görülür. Yaşama yeniden dönebilmeleri için bütün önlemler alınır. Ancak Türkiye’de böyle olmuyor. On binlerce vatandaşımızın ölümüne neden olan Hatay ve Kahramanmaraş depreminin birinci yıldönümünde, felâketle mücadele açısından iktidarın sınıfta kaldığı bir kez daha görüldü. Aradan bir yıl geçmesine karşın birçok depremzedenin çadırlarda yaşadığı görüldü. Konteynerlerde yaşayan depremzedelerin de ısınmadıkları için çadırlara geçip soba kurdukları gözler önüne serildi. Sağlık ve eğitim hizmetlerinin gerektiği gibi verilemediği anlaşıldı. Depremin işsiz bıraktığı vatandaşlarla kimsenin ilgilenmediği, inşaatlarda çalışarak geçinmeye uğraştıkları da görüldü. Prof. Dr. Övgün Ahmet Ercan’ın verdiği bilgiye göre depremde işini yitirme oranları, Hatay’da yüzde 83, Adıyaman’da yüzde 50, Kahramanmaraş’ta yüzde 46, Malatya’da yüzde 40 depremde işini yitirenlerle ilgilenen yok. Hasarlı evlerin çoğu öyle duruyor. Akıbetleri belli değil. Tahrip olmuş altyapıda iyileştirme yok. TOKİ evleri vaat edilen sayının çok altında. İktidar bu felâkette hiç sorumluluğu yokmuş gibi siyaset yapmaya devam ediyor. “Oy vermediniz hizmet gelmedi, oy vermezseniz yine hizmet gelmez” diyebiliyor depremzede vatandaşlara. Oysa böyle bir felâket karşısında merkezi hükümetle yerel yönetimlerin işbirliği ve güç birliği içinde birlikte yaraları sarmaları gerekirdi. Anayasa böyle emrediyor. Anayasa’nın 127 maddesindeki hüküm şöyle: “Merkezi idare, mahalli idareler üzerinde, mahalli hizmetlerin idarenin bütünlüğü ilkesine uygun şekilde yürütülmesi, kamu görevlerinde birliğin sağlanması, toplum yararının korunması ve mahalli ihtiyaçların gereği gibi karşılanması amacıyla, kanunda belirtilen esas ve usuller dairesinde idari vesayet yetkisine sahiptir.” Anayasa böyle bir sorumluluk yüklediği halde merkezi idare “benden olan, benden olmayan” ayırımı sürdürüyor. Depremzedeleri “Bana oy verenler, vermeyenler” diye ayırabiliyor. Felâket üstüne siyaset yapıyor. Depremzede vatandaş ise hâlâ kayıp çocuklarını, akrabalarını arıyorlar. Onlara verilen sağlıklı bir bilgi yok. Depremde kaç vatandaşımızı kaybettiğimiz konusunda da sağlıklı bilgiler yok. Felâketle mücadele Anayasa’nın da söylediği gibi öncelikle merkezi hükümetin görevi. Ancak iktidar oy hesabı yapmakla meşgul.",https://halktv.com.tr/makale/felaket-ustune-siyaset-804756
Fikret Bila,CHP'ye Karşı Geniş İttifak,12 Şubat 2024 Pazartesi 01:02,"Cumhur İttifakı’nın dışında kalan muhalefet partileri de kendi adaylarını çıkararak fiilen CHP’ye karşı ittifakı genişlettiler. 6’lı Masa’nın 14-28 Mayıs 2023 seçimlerini kaybetmesinden sonra iktidardan çok CHP’yi ve bir önceki Genel Başkanı Kemal Kılıçdaroğlu’nu eleştirmeyi temel politika haline getiren İYİ Parti; İstanbul, Ankara ve İzmir başta olmak üzere kendi adaylarını çıkarak tavrını netleştirdi. Sandık sonuçları gösteriyor ki İYİ Parti’nin İstanbul, Ankara ve İzmir’de büyükşehir belediye başkanlıklarını kazanması pek mümkün değil. İYİ Parti adaylarının üç büyük kentte alacakları oylar seçilmelerini sağlamayacak ancak CHP adaylarının kazanmasını zorlaştıracak, bu da iktidarın adayına yarayacaktır. DEM Parti de İYİ Parti gibi kendi adaylarıyla seçime girmeye karar verdi. İYİ Parti, İstanbul’da Buğra Kavuncu’yu, DEM Parti Meral Danış Beştaş ve Murat Çepni’yi büyükşehir belediye başkanlığına aday gösterdi. Beştaş resmi aday. Çepni ise eş aday. Beştaş belediye başkanı seçilirse Çepni de fiilen “eş başkan” olacak. İYİ Parti’nin, Millet İttifakı’nın bileşeni olarak, DEM Parti’nin öncülü HDP’nin ise aday göstermeyerek 2019 Yerel Seçimleri’nde CHP adayı Ekrem İmamoğlu’na destek oldukları ve İmamoğlu’nun tekrarlanan seçimde farklı kazanmasına katkı verdikleri bir gerçek. Bugün ise İYİ Parti’nin de DEM Parti’nin de tanınmış isimlerini İstanbul’da aday göstererek CHP ve İmamoğlu’nun karşısında yer alan ittifaka yardımcı olmak dışında bir sonuç almaları mümkün değil. CHP listesinden milletvekili seçilen Gelecek Partili Selim Temurci’nin, canlı yayında, Ekrem İmamoğlu’nu değil Cumhur İttifakı’nın adayı Murat Kurum’u destekleyeceğini açıklamasını da partisi adına not etmek gerekir. DEM Parti’nin özellikle üç büyük kentte yerel seçimlere kendi adaylarıyla katılma kararı bazı soruları gündeme getirdi. Bunların başında “acaba DEM Parti AK Parti’yle seçim sonrası için bir uzlaşmaya mı vardı” sorusu geliyor. DEM Parti sözcüleri seçime kendi adaylarıyla girmelerinin en doğal hakları olduğunu, hiçbir partiyle pazarlık yapmadıklarını söylüyorlar. DEM Parti’yle ilgili olarak üzerinde durulan üç açıklama var. DEM Parti Mardin Belediye Başkan Adayı Ahmet Türk’ün, “CHP Kürt sorununu çözemez, Erdoğan çözer” ifadesi çok dikkati çekti. Aynı şekilde eski milletvekili Leyla Zana’nın, iktidara yönelik, “dondurucuya konulmuş çözüm sürecinin” yeniden aktifleştirilmesi anlamına gelen çağrısı. Diğer önemli açıklama ise Selahattin Demirtaş’ın cezaevinden gönderdiği “AK Parti ile görüşülebilir, kapıları kapatmayın” anlamına gelen mesajı. Bu üç açıklamanın ortak yönü DEM Parti’nin Cumhurbaşkanı Tayyip Erdoğan’a ve iktidar partisine yönelik olması. CHP Genel Başkanı Özgür Özel, DEM Parti’nin özellikle İstanbul’da adayını açıklamasıyla ilgili soruyu yanıtlarken, “her partinin en doğal hakkıdır” dedikten sonra “perde arkasında temaslar var mı bilmiyoruz” anlamında bir ifade kullandı. İYİ Parti ve DEM Parti’nin tutumuna baktığınızda bundan Cumhurbaşkanı Erdoğan ve Cumhur İttifakı’nın memnun olacağı görülüyor. CHP açısından ise yerel seçimleri kazanmasını zorlaştıracak bir kablo. “Biz birilerine kazandırmak veya kaybettirmek için kurulmadık” deseler de İYİ Parti ve DEM Parti, iktidara kazandırıp CHP’ye kaybettirecek bir tutum aldılar. Bundan nasıl bir siyasal fayda sağlayacakları şimdilik bilinmiyor. Bu sorunun yanıtı ancak seçimden sonra somutlaşacak.",https://halktv.com.tr/makale/chpye-karsi-genis-ittifak-805664
Fikret Bila,Emeklinin Dramı...,29 Eylül 2023 Cuma 05:05,"Yüksek enflasyon karşısında işsizlerle birlikte en çok ezilen kesimlerin başında emekliler geliyor. En düşük emekli maaşı 7 bin 500 lira. Bu parayla bir ay geçinmek mümkün değil. Özellikle evi olmayan, kira ödeyen emekliler için hiç mümkün değil. En düşük emekli maaşının altında maaş alanlar da var. Örneğin dul ve yetim aylıkları, engelli aylıkları 7 bin 500 liranın altında. Bu kesimin de bu maaşlarla geçinmesine olanak yok. Bu tablo yaşı ve sağlığı uygun emeklileri de iş arayanlar arasına katıyor. Bulabilenler asgari ücretin altında ve kayıt dışı çalışmayı kabul ediyorlar. Yaşı ve sağlığı uygun olmayan emeklilerin ise aile dayanışması dışında bir seçenekleri yok. Varsa çocukları, yoksa diğer akrabalarının katkılarıyla ancak asgari düzeyde yaşamlarını sürdürüyorlar. Bu durum anayasasında “sosyal devlet” yazan Türkiye için utanç verici bir durumdur. Ancak iktidar oralı değil. Emeklileri her zam döneminde geçiştiren bir anlayış hakim iktidara. Bu yıl da öyle oldu. Ancak seçim yaklaştığında emeklilerin ağzına bir parmak bal çalmak temel politika haline geldi. Yerel seçimler yaklaşırken, iktidar seçim öncesinde, yılbaşında emeklilere zam yapılacağını tekrarlıyor. Ancak emeklilerin yılbaşını bekleyecek halleri yok. İktidar gerçekten emeklileri düşünüyorsa zaman yitirmeden maaş artışları için yasa teklifini Meclis’e getirmesi gerekir. “Seçimden önce zam yaparım ve oylarını alırım” diye düşündüğü için “yılbaşını bekleyin” mesajı veriyor. CHP Milletvekili Evrim Karagöz, Sözcü gazetesine yaptığı açıklamada, cumhurbaşkanlığı hükümet sisteminin yürürlüğe girdiği 2018 yılında en düşük emekli maaşının bin 578 lira olduğunu anımsattı. Bu parayla o tarihte 8,1 gram altın alındığını söyleyen Karagöz bugün en düşük emekli maaşı olan 7 bin 500 lirayla 4,3 gram altın alınabildiğini vurguladı. Karagöz’ün hesabına göre altın değeri üzerinden en düşük emekli maaşında yüzde 50’ye yakın bir erime söz konusu. Asgari ücretle en düşük emekli maaşı arasındaki karşılaştırma da dikkat çekici 2001 yılında en düşük emekli maaşının asgari ücretten yüzde 51,42 daha fazla olduğunu anımsatan Karagöz, bugün 7 bin 500 lira olan en düşük emekli maaşının 11 bin 400 lira olan asgari ücretin çok altında olduğuna dikkati çekiyor. Sadece emekliler değil asgari ücretle çalışanlar, asgari ücretin altında kayıt dışı çalışmak zorunda kalanlar, özellikle kira ödeyenler büyük geçim sıkıntısı çekiyor. Bu kesim hep borçlanarak asgari ihtiyaçlarını karşılamak zorunda. Bunu kredi kartı kullanımlarından da görmek mümkün. Borcu borçla kapatarak maaş gününe ulaşmaya çalışan bu kesimin enflasyonla baş edebilmesi olanaksız. İktidar gündem dışında tutmaya çalıştığı hayat pahalılığının sorumluluğunu da üstlenmiyor. Bazen Türkiye’yi ekonomik olarak kuşatmaya çalışan dış güçleri sorumlu tutarken, bazen market sahibini, bakkalı “fırsatçılık” yapmakla suçluyor. İktidar işin kolayını bulmuş, “ben yapmadım, bunlar yaptı” deyip kenara çekiliyor. Üstelik iktidar gibi muhalefet liderleri de seçimden bu yana bu konuya el atmış değiller.",https://halktv.com.tr/siyaset/emeklinin-drami-772818h
Fikret Bila,Türkiye Cumhuriyeti’nin Nitelikleri,15 Eylül 2023 Cuma 05:00,"Türkiye Cumhuriyeti’nin temel nitelikleri anayasanın ilk 3 maddesinde sayılıyor. 4. madde de ilk üç maddenin değiştirilemeyeceği, değiştirilmesinin teklif dahi edilemeyeceği hükmünü taşıyor. Anayasa’nın 1. maddesi Türkiye Devleti’nin bir cumhuriyet olduğunu belirledikten sonra, 2. maddesinde de niteliklerini şöyle sıralıyor: “Türkiye Cumhuriyeti, toplumun huzuru, millî dayanışma ve adalet anlayışı içinde, insan haklarına saygılı, Atatürk milliyetçiliğine bağlı, başlangıçta belirtilen temel ilkelere dayanan, demokratik, lâik ve sosyal bir hukuk Devletidir.” 3. madde de “Türkiye Devleti’nin ülkesi ve milletiyle bölünmez bir bütün olduğu, dilinin Türkçe olduğunu” hükme bağlıyor. Bayrağı tarif ediyor ve başkentin Ankara, milli marşının İstiklal Marşı olduğunu belirtiyor. Türkiye Cumhuriyeti Atatürk tarafından kurulduğundan beri bu temel niteliklere itiraz eden akımlar olmuştur. Türkiye’nin bir laik devlet olmasını istemeyen İslamcı akımlar, saltanat ve hilafetin kaldırılmasına karşı durmuşlardır. “Din elden gidiyor” bahanesiyle isyanlar çıkarmışlardır. Türkiye’nin üniter bir ulus devlet olmasına itiraz eden akımlar da hep var olmuştur. Bu akımlar ayrılıkçı Kürt siyasal hareketleridir. En yakın örnek PKK terör örgütüdür. PKK’nın terör yöntemiyle oluşturduğu siyasal alanda aynı görüşleri paylaşan partiler de aynı amacı gütmüşlerdir. Siyasal İslamcı akımlar laik bir cumhuriyete, ayrılıkçı kesimler de üst kimlik olarak “Türk milleti” tanımı yaptığı için Atatürk’e karşıdır. Atatürk’e karşı olmak ortak paydalarıdır. Milli bayramları isteksiz ve mecburen kutlamaları, Atatürk ismini her yerden silmeye çalışmaları, Anıtkabir’e kerhen gitmeleri veya gitmemelerinin nedeni budur. Siyasal İslamcı kimliğiyle AK Parti’nin 21 yıllık tek başına iktidarı döneminde Atatürk ve laiklik ilkesine karşı duruşun birçok örneği yaşandı. Çanakkale Zaferi’nin kutlamaları için çekilen videoda bile Atatürk’e yer verilmediği görüldü. Anayasa’nın 2. maddesindeki laiklik ilkesine itiraz eden daha radikal İslamcı partiler ise doğrudan ilk üç maddenin değiştirilemez olmasına itiraz ettiler. Örneğin HÜDA PAR; “neden değiştirilmesin Allah’ın kelamı mı” diye çıkış yaptı. HÜDA-PAR son seçimde AK Parti ve MHP’nin bulunduğu Cumhur İttifakı’na dahil olup Meclis’e girdiler. AK Partililerin en azından bir kesimi bu görüşlere uzak değil. AK Parti iktidarının da Atatürk ve laiklikle ilgili tutumu biliniyor. AK Parti bir süredir yeni anayasa çalışmasından söz ediyor. Son olarak Cumhurbaşkanı Tayyip Erdoğan, yeni bir anayasa yapmak istediklerini söylerken “milletin zenginliğini ve çeşitliliğini yansıtan” bir anayasadan söz etti. “Milletin çeşitliliği” ifadesi dikkati çekti. Çeşitliliğinin millet olgusunda değil, Osmanlı’da olduğu gibi çeşitli milletlerden oluşan ümmet olgusunda bulunabileceği eleştirisi yapıldı. Bu iktidarın her zaman Osmanlı’ya özendiği, Abdülhamit’i bile Atatürk’ün üzerinde bir yere taşımaya çalıştığı sır değil. Osmanlı İmparatorluğu’nun son döneminde olduğu gibi bir Osmanlıcılık ve İslamcılık politikası izlemeye gayret gösterdiği de biliniyor. İmparatorluk devri artık tarihte kaldı. İktidarın Osmanlı coğrafyasını canlandırmaya ve Türkiye’nin bu coğrafyaya önderlik etmesine ilişkin çabasının sonuç vermesi de mümkün değil. Bu ülkelerden çoğu Türkiye’den zengin. Türkiye bu ülkelerin kapısında borç arayan bir ülke. Ayrıca zengin emirlikler ve Suudi Arabistan bile çağdaş yaşama doğru adımlar atmaya başladılar. Kadınlara toplumsal yaşamda daha fazla yer vermeye dönük kararlar alıyorlar. Türkiye ise İstanbul Sözleşmesi’nden çıkarak, ilkokul çocuklarının başını kapatarak, medreseleri yaygınlaştırarak, tarikatlarla koalisyonlar kurarak dini siyasetin ve toplumsal yaşamın merkezine koymak hedefine doğru ilerliyor. İktidar bu yolda ilerledikçe Türkiye geriliyor. Ayrıca iktidarın destekleyip koruyarak Türkiye’ye doldurduğu, sayıları 10 milyonu aşan, çoğunluğu Suriyeli ve Afgan olan bir sığınmacı sorunu da giderek büyüyor. Muhalefet partileri pek ilgilenmiyor ama kısa bir süre sonra Türkiye’nin temel nitelikleri açısından sorunlu bir yeni anayasa teklifiyle karşılaşılacağı anlaşılıyor. İktidar Atatürk’ün gösterdiği hedefin tam aksi yönde hızla yol alırken, muhalefet gidişi kavramış gibi durmuyor.",https://halktv.com.tr/siyaset/turkiye-cumhuriyetinin-nitelikleri-769892h
Fikret Bila,CHP’de Parti İçi Demokrasi Hamlesi,07 Ağustos 2023 Pazartesi 11:15,"CHP Lideri Kemal Kılıçdaroğlu kurultayda delegelerin karşısına yeni tüzük önerisiyle çıkacak. İlçe ve il kongrelerinin tamamlanmasından sonra toplanacak olan kurultayda önce Kılıçdaroğlu ve şu anda çalışmalarını sürdüren tüzük komisyonunun hazırlayacağı yeni tüzük oylanacak. Delegelerden onay alırsa seçimli kurultay yeni tüzüğe göre yapılacak. Kılıçdaroğlu, kamuoyuna verdiği CHP’de yenilenme ve değişim sözünü parti içi demokrasi hamlesiyle yerine getirecek. Yeni tüzükte parti üyeleri doğrudan karar verici olacaklar. Genel başkan adaylarının belirlenmesinde, milletvekili, ilçe ve il başkanları ve yönetimlerinin seçilmesinde doğrudan üyeler oy kullanacak. CHP’de, aday seçimlerinde partiyle aktif bağı olmayan, aidatını ödemeyen ve “pasif üye” olarak tanımlanan üyelerin değil, parti faaliyetlerine katılan, aidatını düzenli ödeyen ve “aktif üye” olarak tanımlananların oy kullanması tartışması da bir karara bağlanmış görünüyor. Tüzük çalışmalarını yürüten komisyon üyeleri “aktif üye” “pasif üye“ yerine “aidatını ödeyen üye” tanımını benimsemiş görünüyor. CHP’de yeni tüzük çalışmalarını Genel Başkan Yardımcısı Zeynel Emre başkanlığında 8 kişilik bir komisyon yürütüyor. Emre dünkü sohbetimizde çok geniş kapsamlı bir çalışma yürüttüklerini ve ortaya çıkacak yeni tüzüğün devrim niteliğinde olacağını kaydetti. Emre, yeni tüzük çalışmalarıyla ilgili şu bilgileri verdi: “8 kişilik bir komisyon olarak çalışıyoruz. Komisyonumuz daha önce tüzük çalışmalarına katılmış isimlerden oluşuyor. Ayrıca Kadın Kolları Başkan Yardımcısı ile Gençlik Kolları Başkan Yardımcımız da komisyonda yer alıyor. Çok detaylı bir inceleme yürüttük. 16 ülkeyi mercek altına aldık. Özellikle sosyal demokrat partilerin tüzüklerini inceledik. Siyasal sistemleri araştırdık. Hatta demokratik bulmadığımız ülkelerdeki parti tüzüklerini bile olumsuzlukları saptamak açısından irdeledik. Rusya’yı, İran’ı bile inceledik. Sadece Türkiye’ye değil bütün demokratik ülkelere örnek olacak bir tüzük oluşturmaya çalışıyoruz.” Emre, tüzük çalışmasını katılımcı bir anlayışla sürdürdüklerini vurgulayarak şu bilgileri de paylaştı: “Tüzük çalışmalarına başlayınca 1 milyon 300 bin üyemize SMS mesajıyla ulaştık ve tüzük konusundaki önerilerini istedik. Bugün kadar 10 bin üyemiz görüşlerini ilettiler. Ayrıca açtığımız bir siteye de isteyenlerin görüşlerini gönderebileceklerini de ilettik. Sitemize de görüşler geliyor. Belli bir sayıya ulaştıkça önerileri gruplandırıp, raporladık ve zaman zaman Genel Başkanımız Sayın Kılıçdaroğlu’na sunumlar yaptık, değerlendirmelerini aldık. Bu süreç devam ediyor. Eski Parti Meclisi üyelerimize, eski milletvekillerimize, mevcut Parti Meclisi üyeleri ve milletvekilleriyle de görüşlerini almak üzere temas kurduk. 10 Eylül’e kadar görüşlerini bildirmelerini istedik. Programımıza göre tüzükle ilgili görüşlerin toplanması 10 Eylül’de bitecek ve yeni tüzüğümüz şekillenecek. Yeni tüzük çalışmamızın temel amacı parti içi demokrasiye örnek olacak şekilde hayata geçirmek. Bu sağlamak için Siyasi Partiler Kanunu’nun sınırlamalarını bile zorlayacak derecede demokratik bir tüzük ortaya çıkaracağız.” Türk siyasetinin temel sorunlarından biri parti içi demokrasinin çalışmaması. Bu nedenle CHP’nin yeni demokratik tüzük çalışması büyük önem taşıyor. CHP’nin parti içi demokrasi konusunda bir devrim yapması gerektiğini bu köşede birkaç kez dillendirmiştim. CHP bu konuda diğer partilere örnek olmalıdır. Umalım diğer partiler de parti içi demokrasi konusunda CHP’yi izlerler. Siyasette değişimin önkoşulu partilerin demokratik mekanizmaya sahip olmalarıdır.",https://halktv.com.tr/siyaset/chpde-parti-ici-demokrasi-hamlesi-760213h
Fikret Bila,Kılıçdaroğlu: HALK TV’YE HAKSIZLIK YAPILDI!,12 Ağustos 2023 Cumartesi 17:48,"CHP Lideri Kemal Kılıçdaroğlu, muhalefet partilerinin yerel seçimlerde de işbirliği yapıp yapmayacakları konusundaki görüşünü “Türkiye’yi düşünen muhalefet partileri bir araya gelir” diyerek açıkladı. Kılıçdaroğlu, bu konuda parti isimleri üzerinden değil genel bir değerlendirme yapmayı tercih edeceğini belirterek şöyle konuştu: “Demirel’in deyimiyle siyasette 24 saat uzun bir süredir. Benim değerlendirmeme göre Türkiye’nin geleceğini, çıkarlarını, huzurunu önceleyen muhalefet partileri bir araya gelirler. Burada önemli olan ölçü Türkiye’nin geleceği ve çıkarlarıdır. Bu ölçüyü esas alan muhalefet partileri işbirliğine yönelirler. Önemli olan Türkiye’dir. Türkiye’nin geleceğidir. Türkiye’nin huzurudur.” Kılıçdaroğlu dünkü sohbetimizde iktidarın izlediği ekonomi politikasını “kumarhane kapitalizmi” olarak niteledi ve bu saptamasını şöyle açıkladı: “İktidarın izlediği ekonomi politikası ‘kumarhane kapitalizmi’dir. Bunun anlamı her defasında kasanın kazanmasıdır. Bu kasa iktidar ve bir avuç zengindir. Kasanın başında da Erdoğan var. 85 milyondan alıp bir avuç zengine vermektir. İktidarın yaptığı budur. İzlediği bu politikanın yarattığı açığı 85 milyon cebinden karşılıyor. Koruduğu ise beşli çete gibi bir avuç zengindir. Hazineden dolar garantili ihale alanlardır. Kur Korumalı Mevduat uygulamasıdır. Bu iktidarın ekonomisinde halk yoktur. Tek gözettiği iktidar mensupları ve iktidarın zengin ettiği bir avuç insandır. İktidar ekonomiyi kumarhane zihniyetiyle yönetiyor. Sonuçta hep kendisi ve çevresi kazanıyor, halk kaybediyor. Halkın görmesi gereken gerçek budur.” Kılıçdaroğlu, Cumhurbaşkanı Tayyip Erdoğan’ın ekonominin başına getirdiği Hazine ve Maliye Bakanı Mehmet Şimşek ve Merkez Bankası Başkanı Hafize Gaye Erkan’ın başarılı olup olamayacaklarıyla ilgili soruma da şu yanıtı verdi: “Bir sorunu çözmek istiyorsanız önce sorunu doğru kavrayacaksınız ve bir programınız olacak. Çözüm için ortaya bir program koyacaksınız ve kamuoyuyla paylaşacaksınız. Saygın devletler ve kurumlar böyle yapar. Kalkınma planı hazırlar. Yıllık programlar hazırlar.100 günde neler yapacağını belirler ve açıklar. Bu iktidar Türkiye’yi bir ekonomik buhrana sürükledi. Ancak bu buhrandan çıkmak için bir programı yok. Tek programı zam yapmak. Günün 24 saati zam yapıyor. Akşam yatıp sabah kalkıyorsunuz her şeye zam gelmiş. Bunlar daha bir şey değil. Asıl zamlar yerel seçimlerden sonra gelecek. Şu anda yine baskılama yapıyorlar. Doları baskılamak için 128 milyar dolar sattılar. Bu rakam bugün daha yukarı çıkmış durumda. Yerel seçimlere kadar bu baskıyı sürdürecekler. Milyarlarca doları bu amaçla arka kapıdan sattılar. Sayın Şimşek göreve geldiğinde bu uygulamayı sonlandıracaklarını söyledi. Ancak bir süre sonra yine arka kapıdan dolar satarak kuru baskılama politikasına döndüler. Yine arka kapıdan dolar satıyorlar. Yerel seçimlere kadar bu satışa devam edecekler. Kuru baskılama politikasını da milletin sırtından yapıyorlar. Fatura millete çıkıyor. 85 milyonun sırtından toplanan bir avuç zengine aktarılıyor. Zamlarla ve vergi artışlarıyla milleti soyuyorlar. Motorlu Kara Taşıtları Vergisi’ni iki kez almaya karar verdiler. Konuyu Anayasa Mahkemesi’ne taşıdık. Yerel seçimlerden sonra vergi artışları ve zamlar yağmur gibi yağacak.” Kılıçdaroğlu, bu iktidar döneminde kamu görevlileri için liyakat değil biat etmenin arandığını vurgulayarak şu değerlendirmeyi yaptı: “Bu iktidar kamu görevlerine liyakat esasıyla değil biat esasıyla atama yapıyor. Böyle yaptığı için de kamu kurumlarının açıkladığı verilere kimse inanmıyor. Çünkü gerçeği gizliyorlar, çarpıtıyorlar. Bu da hem ulusal hem uluslararası alanda Türkiye’nin güvenirliğini ve itibarını yok ediyor.” CHP Lideri, iktidarın özgür medyaya tahammülü olmadığını, özgür gazetecilik yapmaya çalışan yayın organları ve gazetecileri yok etmeye çalıştığını belirterek şöyle konuştu: “Tek kişilik hükümetin tahammül edemediği konuların başında medya özgürlüğü geliyor. Özgür medyayı yok etmeye çalışıyor. Özgür medyayı baskılamak, yok etmeye çalışmak demokrasi ayıbıdır. Demokratik bir ülkede özgür medyayı yok etmeye çalışmak için iktidarın ar damarının çatlamış olması gerekir. RTÜK diye bir kurum var. RTÜK bir kamu kurumudur. Ama bir kamu kurumu gibi çalışmıyor. İktidarın infaz kurumu olarak çalışıyor. Özgür gazetecilik yapmaya çalışan kurumları hukuksuz bir şekilde cezalandırıyor. HALK TV’ye haksızlık yapıyor. Tele-1’e haksızlık yapıyor. KRT’ye haksızlık yapıyor. Hukuk dışı kararlarla HALK TV’ye ağır para cezaları veriyor. KRT’ye haksız cezalar veriyor. Tele-1 ekranlarını karatıyor. Bu kararların hiçbiri hukuka dayanmıyor. Tamamen iktidardan aldığı talimatları Yerine getiriyor. İktidarın infaz aparatı olarak çalışıyor. Çünkü gerçeklerden korkuyor. Gerçekleri söyleyen özgür medya kurumlarını susturmaya çalışıyor. Özgür gazetecilik yapanları susturmak istiyor. Oysa demokrasinin vazgeçilmez kurumlarından biri de özgür medyadır.” Kılıçdaroğlu, CHP’li belediye başkanlarının çok başarılı olduğunu, ulusal ve yerel sorunlarda iktidardan çok daha fazla çözüm ürettiklerini de belirterek şu değerlendirmeyi yaptı: “Belediye başkanı arkadaşlarıma ‘şikayet etmeyeceksiniz, halka hizmete devam edeceksiniz’ dedim. Öyle yapıyorlar. Belediye başkanlarımız çok başarılı. CHP’nin halka hizmet anlayışını çok iyi bir şekilde hayata geçirdiler. Hükümet üç tane maskeyi dağıtamadı ama CHP’li belediyeler bir günde sorunu çözdüler ve korona salgınında maskeleri bedava dağıttılar. Her soruna kısa sürede çözüm ürettiler. Halk bu gerçeği yaşayarak gördü. Bu nedenle belediye başkanlarımızın yeniden aday olmalarını ve hizmetlerini sürdürmelerini istiyorum. Bu büyükşehir belediye başkanlarımız için de geçerli. Çok başarılılar. Bunu kendilerine de söyledim. Ben Ekrem Bey’in (İmamoğlu,) Mansur Bey’in (Yavaş) yeniden İstanbul ve Ankara belediye başkanlıklarına aday olmaları gerektiğini düşünüyorum. Ekrem Bey’in İstanbul’u, Mansur Bey’in Ankara’yı kazanacaklarına inanıyorum.”",https://halktv.com.tr/siyaset/kilicdaroglu-halktv-com-trye-konustu-761638h
Fikret Bila,'Baba Evi' Nasıl Büyür?,15 Kasım 2023 Çarşamba 05:00,"CHP’nin yeni Genel Başkanı Özgür Özel, ilk grup toplantısında “baba evinin” büyütülmesi çağrısında bulundu. CHP’yi baba evi olarak gördüğünü vurgulayan Özel, özellikle gençlere seslenerek “Atatürk bu partiyi sizlere emanet etti, bu partiyi siz iktidar yapacaksınız” dedi. Bu iki çağrı Özel’in CHP’yi nasıl büyüteceği ve yeniden umut haline getireceği üzerinde düşündüğü gösteriyor. Kurultay öncesinde CHP tabanından, özellikle de gençlerden gelen en önemli mesaj “değişim olmazsa yerel seçimde sandığa gitmeyeceğiz” mesajıydı. Seçim yenilgisini CHP tabanında bir küskünlük, kırgınlık, yılgınlık yaratmıştı. Özel de bunun farkında olduğu için ilk grup toplantısında “baba evine dönün” çağrısı yaptı. Küskünler nasıl baba evine döner? CHP nasıl büyür? Özel’in saptadığı gibi CHP’nin önce gençleri kazanması gerekiyor. Bu nedenle Özel ve genel merkez yönetimi önce gençleri kazanmak için evlere girmeli. Partiyi her kademede gençlere teslim etmeli. Özellikle gençlik kolları ve kadın kolları partiye üye kazandırmak amacıyla ev ev gezmeli. CHP gibi Cumhuriyeti kurmuş bir partinin 1 milyon 300 bin civarında üyesi olması kabul edilemez. Bu sayının 10 milyonun çok üzerine çıkarılması gerekir. Bunun için de üyelerin karar süreçlerinde yer alması gereklidir. Genel Başkan ve Genel Merkez’le taban arasında güçlü bir bağ kurulmasının yolu kararı üyelerin vermesidir. Bu da her kademede ön seçim yapılmasını gerektirir. Ön seçimle üyeler, özellikle gençler ve kadınlar etkili olduklarını görürlerse örgütü büyütür ve güçlendirirler. Bir önceki Genel Başkan Kemal Kılıçdaroğlu da yeni Genel Başkan Özgür Özel de bu eksikliğin farkında olarak kurultayda daha demokratik bir tüzük ve her kademede önseçim sözü verdiler. Özel ve yeni genel merkezin bu sözü yerine getirmesi partide heyecan ve umut yaratır; üyeleri, özellikle gençleri ve kadınları heyecanlandırır. Baba evini büyütmenin bir gereği de kurultay çekişmesini, küskünlükleri, kırgınlıkları geride bırakmaktır. Örneğin kurultayda kimi desteklediğine bakılmaksızın başarılı belediye başkanlarının yeniden aday gösterilmesidir. Böyle olursa kurultayda ikiye bölünen delegeler ve taban yeniden birleşir ve parti güçlenir. Yeni yönetim kurultay sonrası süreçte hizipçiliğe, ekipçiliğe meydan vermemelidir. Özel, CHP’nin yeni lideri olarak sendikalarla, meslek kuruluşlarıyla, sivil toplum kuruluşlarıyla iç içe bir çalışma yürütmelidir. Bu kurumlarla yürüteceği yakın çalışma sonucunda çalışanlara, emeklilere, yoksullara, küçük esnafa, çiftçiye yönelik somut, uygulanabilir projeler ortaya koymalıdır. Bir önceki genel başkan Kılıçdaroğlu’nun da önümüzdeki süreçte bu konularda çalışma yürüteceği bilgisi var. Kılıçdaroğlu’nun; yoksullukla, sosyal adaletsizlikle, işsizlikle mücadele etmek için kurulmuş bir vakfın sorumluluğunu alıp, vakfın CHP Genel Merkezi’ne yakın olan Mustafa Kemal mahallesindeki merkezinde çalışmaya başlayacağı gelen bilgiler arasında. Kılıçdaroğlu, siyasete girmeden önce tüketici haklarını korumak, vatandaşın vergisinin nasıl harcandığını denetlemek amacıyla kurulmuş derneklerde çalışmıştı. Bu alandaki çalışmalarıyla CHP’nin yeni yönetimine projeler önerebilir. CHP’nin yeniden umut olabilmesi için örgütünü büyütmesi, gençleri, kadınları partiye katması ve karar süreçlerini demokratikleştirmesi gerekir. Özel’in ilk büyük sınavı 31 Mart’taki yerel seçimler olacak. CHP’nin bu seçimde, İstanbul ve Ankara başta olmak üzere büyükşehirlerdeki belediye başkanlıklarını koruması çok önemli. Bunun yolu, sadece CHP’yi büyütmekten değil ittifak stratejisini de çok iyi kurgulamaktan geçiyor. Özel ve ekibinin İYİ Parti’den başlayarak HEDEP dahil muhalefet partileriyle zaman yitirmeden sonuç alıcı temaslar kurması gerekir.",https://halktv.com.tr/siyaset/baba-evi-nasil-buyur-782502h
Fikret Bila,İktidarın Tercihi,27 Ekim 2023 Cuma 05:00,"7 Ekim saldırılarından sonra tırmanan İsrail-Hamas krizinde Türkiye sağduyulu bir tutum almıştı. Görece tarafsız bir duruşla garantörlük önerisinde bulunmuştu. Ankara’nın bu tutumu içeride ve dışarıda takdir de görmüştü. Ancak Cumhurbaşkanı Tayyip Erdoğan son açıklamasıyla Türkiye’nin bu konumunu değiştirdi. Erdoğan “Ey İsrail” diye başladığı konuşmasını şöyle sürdürdü: “Sen bir örgüt olabilirsin. Bu batının sana borcu çok. Ama Türkiye'nin sana borcu yok. Hamas bir terör örgütü değil, topraklarını ve vatandaşlarını koruma mücadelesi veren bir kurtuluş, mücahitler grubudur."" Bu açıklama, Türkiye’nin arabulucu veya garantör olarak barışa katkı sağlamasını engelleyecektir. İsrail’i terör örgütü, Hamas’ı mücahit grubu olarak tanımladıktan sonra Türkiye tercihini yapmış demektir. 7 Ekim’den bu yana Dışişleri Bakanı Hakan Fidan’ın gösterdiği çaba ve yaptığı temaslar da artık sonuç vermeyecektir. Erdoğan’ın böyle bir açıklama yapması doğal olarak tartışmalara neden oldu. Böyle bir çıkışa şaşıran kesimler de var. Ancak çıkış şaşırtıcı değil çünkü Erdoğan bu sözleri ilk kez söylemiyor. Erdoğan 2011’de de Bloomberg televizyonuna verdiği söyleşide şöyle konuşmuştu: ""Size çok açık bir mesaj vereyim; Hamas'ı bir terör örgütü olarak görmüyorum. Hamas bir defa siyasi parti olarak ortaya çıkmış bir örgüttür, işgal altındaki ülkesini korumak için çaba sarfeden bir örgüt, bir direniş hareketidir. Onunla terör örgütlerini birbirine karıştırmamalıyız. Seçimlere girdiler ve kazandılar, bakanları var. Demokratik olarak seçime giriyor, seçimi kazanıyor ve seçimden sonra başlarına bu geliyor, yani onları terörist olarak adlandırmak Filistin halkının isteklerine saygısızlık olacaktır."" Erdoğan başından beri Hamas’ terör örgütü olarak görmüyor. Aynı söyleşi de Hamas’la El Fetih’i birleştirmek için de çok çaba sarfettiğini söylüyor. Elbette İsrail’in sivil, çocuk, kadın, yaşlı denemeden yıllardır Gazze’de gerçekleştirdiği katliamlara karşı Türkiye’nin Filistin halkının yanında olması gerekir. Ancak bu Hamas’ın aynı yöntemle İsrailli sivillere saldırmasını terör eylemi olmaktan çıkarmaz, haklı kılmaz. Terör kim yaparsa yapsın, hangi amaçla yapılırsa yapsın insanlık suçudur. Mahmut Abbas, Hamas konusunda Erdoğan gibi düşünmüyor. Hamas’ın Filistinlileri temsil etmediğini söylüyor. İktidarın Hamas’tan yana açık tutum almasının temel nedenini siyasal İslam yaklaşımı oluşturuyor. Hamas siyasal İslamcı Müslüman Kardeşler’in bir kolu olarak kuruldu. Şimdi de Şii İslamcı İran’ın koruması altında. İktidarın Hamas’ı ne kadar çok desteklediğinin bir göstergesi de Türkiye Cumhuriyeti’nin 100 yaşını kutlayacağı 29 Ekim Cumhuriyet Bayramı’ndan bir gün önce İstanbul’da dev bir Filistin miting düzenleyecek olması. Cumhurbaşkanı Erdoğan bu mitingi çok önemsediğini duyurdu. Aynı açıklamasında Cumhuriyet’in 100 yıldönümü için ne yapacaklarını kapsamlı şekilde o gün değerlendireceklerini söyledi. Ayrıca 100. Yıl nedeniyle Cumhurbaşkanlığı’nda İsrail’in Gazze saldırıları nedeniyle resepsiyon yapılmayacağı da duyuruldu. Elbette İsrail’in saldırıları altındaki Filistin halkıyla dayanışma gösterilmelidir. Bunu göstermek için miting yapılması da doğaldır. Ancak bu mitingin Cumhuriyet’in 100. yıldönümü olan 29 Ekim’den bir gün önce, 28 Ekim’de yapılacak olması düşündürücüdür. Filistin mitingi başka bir gün de yapılabilirdi. 28 Ekim’den daha önce veya 29 Ekim’den daha sonra. Devletler 100 yıllarını en görkemli şekilde kutlarlar. Türkiye de böyle kutlamalıydı. 100 yıl kutlamaları Filistin’le dayanışmaya da engel oluşturmazdı. Ancak iktidar bu konuda da bir tercih yaptı. Bu da şaşırtıcı değil.",https://halktv.com.tr/siyaset/iktidarin-tercihi-778857h
Fikret Bila,Her Karşı Hamle Atatürk’e Sevgiyi Büyütüyor,23 Ekim 2023 Pazartesi 05:00,"Türkiye Cumhuriyeti, 29 Ekim 2023 Pazar günü 100 yaşında olacak. Çağdaşı birçok devlet tarihe gömülürken Türkiye Cumhuriyeti’nin bu coğrafyada 100 yılı geride bırakıp ikinci yüz yılına girmesi büyük bir başarıdır. Bir asırlık ömründe ayakta kalabilmek Türkiye Cumhuriyeti için kolay değildi. Nitekim birçok badireyle karşılaştı ve onları aşmayı bildi. Bu başarıyı çağının ötesini görebilen, büyük lider Mustafa Kemal Atatürk’e borçluyuz. Gençliğe hitabesinde öngördüğü gibi içeriden ve dışarıdan birçok saldırıya karşın Türkiye Cumhuriyeti’nin 100 yaşına ulaşmasının nedeni Atatürk’ün attığı temelin sağlam oluşudur. 100 yaşına ulaşan devletler bunu büyük bir coşkuyla, günlerce, haftalarca kutlarlar. Ancak Türkiye’de böyle bir hava, böyle bir coşku yok. Aksine, hazırlanmış kutlama programların ertelendiğine tanık oluyoruz. 100. yıl nedeniyle bazı devlet kurumlarının hazırladığı internet sitelerinde Atatürk’ten ve Cumhuriyet’ten çok iktidar propagandası ön planda. Bu sitelere bakarsanız AK Parti iktidarından önce Türkiye’de kimse taş üstüne taş koymamış! Oysa Atatürk’ün nasıl ileriyi gören bir lider, Türkiye Cumhuriyeti’nin nasıl büyük bir devrim olduğunu genç nesillere aktarmak devletin görevi olmalıydı. Ancak devleti yöneten iktidarın Atatürk’le, başta laiklik olmak üzere ilke ve devrimleriyle sorunlu olduğu bir sır değil. Bu iktidar mensuplarının bir bahane bulduklarında milli bayram kutlamalarına katılmaktan kaçındıkları, kutlamak zorunda kaldıklarında ise mümkün olduğunca sönük törenleri yeterli gördükleri biliniyor. Bu duruş siyasal İslamcı akımların; saltanatın yıkılmasına, cumhuriyetin kurulmasına ve hilafetin kaldırılmasına karşı oluşlarından kaynaklanıyor. Son 20 yıldır Türkiye’yi tek başına yöneten AK Parti iktidarı döneminde laik cumhuriyet yerine şeriat, hilafet isteyen tarikatların siyasal ve toplum yaşamda, devlet bürokrasisinde öne çıkmaları da aynı anlayışın doğal bir sonucu. Cumhuriyetin 100 yılının isteksiz, coşkusuz bir şekilde geçiştirilmesi çabası, Osmanlıcılık, İslamcılık, hilafet özlemlerinin dillendirilmesi de aynı anlayışın yansıması. 100. yıl kutlamaları CHP’li belediyeler, meslek kuruluşları, sivil toplum örgütleri tarafından birçok engel aşılarak yapılabiliyor. Türkiye Cumhuriyeti’nin 100. yılı bir resepsiyonla geçiştirilecek küçük bir olay değil. Bu isteksiz, coşkusuz hal Ankara’daki yabancı büyükelçilerin bile dikkatini çekti. “Neden kutlama davetiyeleri hala gelmedi” diye birbirlerine soruyorlar. İktidar isteksiz davransa da halk Atatürk ve laik Cumhuriyet’in değerini biliyor. Eminim 29 Ekim’de Anıtkabir yine dolup taşacaktır, Komşularımızda yaşananlara bakınca Atatürk’ün ve laik Cumhuriyet’in değeri çok daha iyi anlaşılacaktır. Hiçbir siyasal İslamcı akım ve iktidarın Atatürk sevgisini bu halkın gönlünden silmeye gücü yetmez. Atatürk’e, ilkelerine ve devrimlerine karşı yapılan her hamle, her kesimden vatandaşın O’na olan sevgisini ve saygısını büyütmekten öte bir sonuç doğurmamıştır, bundan sonra da doğurmayacaktır. Nüfusunun çoğunluğu Müslüman olan ülkeler arasında demokrasiye, laikliğe, sosyal devlete, hukukun üstünlüğüne, kadın-erkek eşitliğine, akıla ve bilime dayalı eğitime, çağdaş devletler topluluğu içinde saygın bir yere sahip tek örnek Türkiye Cumhuriyeti’dir. Bu Atatürk’ün eseridir.",https://halktv.com.tr/siyaset/her-karsi-hamle-ataturke-sevgiyi-buyutuyor-778080h
Fikret Bila,Demokrasilerde Denetim,13 Kasım 2023 Pazartesi 05:00,"Demokrasi bir denetim rejimidir. Demokratik hukuk devletlerinde halk, seçtiği iktidarı, anayasal kurumlar ve özgür basın eliyle denetler. İktidarın denetlenmesi keyfi yönetimin engellenmesi, otoriterleşmenin önlenmesini sağlar. Vatandaş, verdiği oyun ve ödediği verginin nasıl kullanıldığını denetleme hakkına sahiptir. Demokrasinin güçler ayrılığı ilkesine dayanmasının amacı da budur. Bu denetim, çağdaş demokratik ülkelerde, anayasal yargı organları; Anayasa Mahkemesi, Danıştay ve Sayıştay tarafından gerçekleştirilir. Anayasa Mahkemesi yasaların anayasaya uygunluğu denetler ve hak ihlali başvuruları hakkında kesin karar verir. Kararları kesindir, tüm kişi ve kurumları bağlar. Danıştay, hükümetin idari kararlarını hukuka uygunluk açısından denetler. Sayıştay TBMM adına tüm kamu harcamalarını, gelirlerini ve varlıklarını denetleyen, kararları kesin olan denetim organıdır. Özgür basın da kamu yararına yaptığı haberler, araştırmalar, eleştirilerle kamu adına bir denetim işlevi görür. Ayrıca kamu kurumlarının teftiş kurulları da kendi kurumlarında iç denetim yaparlar. Bu denetimlerin olmadığı rejimler demokratik olamazlar. Bugün tartıştığımız Yargıtay kararı iktidarın Anayasa Mahkemesi denetiminden rahatsız olduğunu ortaya koyuyor. AK Parti, iktidar süresi uzadıkça ve oy kayıpları ortaya çıktıkça insan hakları, kadın hakları, yasama dokunulmazlığı gibi hak ve özgürlükleri kısıtlamaya başladı. Bugün de Anayasa Mahkemesi’nin etkisizleştirilmesi hazırlığı içinde olduğu anlaşılıyor. AK Parti iktidarı iktidarda kalabilmek, tarikatların, cemaatlerin desteğini alabilmek için, övünerek imzaladığı, kadına ve çocuğa şiddeti önlemeye yönelik İstanbul Sözleşmesi’nden bir gecede çıktı. Şimdi de yine AK Parti’nin övünerek yaptığı anayasa değişikliğiyle getirilen Anayasa Mahkemesi’ne kişisel başvuru hakkını sınırlamak istediği konuşuluyor. Buna zemin hazırlamak için Yargıtay 3. Ceza Dairesi’nin Anayasa Mahkemesi’ni tanımayan kararı siyasi tartışmaya dönüştürüldü. Anayasa Mahkemesi, milletvekili seçilen Can Atalay hakkında hak ihlali kararı verdi ve tahliyesinin sağlanmasını karar altına aldı. Alt mahkeme olarak İstanbul 13. Ağır Ceza Mahkemesi ise Anayasa Mahkemesi’nin bu kararı gereğince Atalay hakkında tahliye kararı vermesi gerekirken dosyayı yeniden Yargıtay’a gönderdi. Oysa Yargıtay’a göndermesi gerekmiyordu, kararı ağır ceza mahkemesinin vermesi gerekiyordu. Yargıtay 3. Ceza Mahkemesi de Anayasa Mahkemesi’nin kararını uygulamayıp eleştiren bir karar aldı. Böyle Anayasa Mahkemesi yeniden tartışmaya açıldı. Anayasa’nın 153. maddesinde Anayasa Mahkemesi kararların yasama, yürütme, yargı organları ile tüm kişi ve kurumları bağladığı hükmü duruyor. Ayrıca Anayasa’nın 158. maddesinde de ""Diğer mahkemelerle Anayasa Mahkemesi arasındaki görev uyuşmazlıklarında, Anayasa Mahkemesi kararları esas alınır"" hükmü var. Bu iki hüküm karşısında Yargıtay kararının anayasaya aykırı olduğu tartışma götürmez. Ancak öyle anlaşılıyor ki iktidar bu tartışma zemininden faydalanarak, dillendirdiği “yeni anayasa” için uygun ortam hazırlıyor. Yeni anayasa veya anayasa değişikliği ile Anayasa Mahkemesi’nin yetkilerini sınırlandırmak için Meclis’teki gücü yetmezse, bir yasa çıkararak veya değiştirerek amacına ulaşmayı planladığı anlaşılıyor. Ancak Anayasa Mahkemesi’nin yetkileri, kararlarının kesinliği ve tüm kişi ve kurumları bağlayıcı olması anayasa hükmü. Bu hüküm anayasada durdukça, Anayasa Mahkemesi’nin denetim alanını sınırlamak hukuken mümkün değil.",https://halktv.com.tr/siyaset/demokrasilerde-denetim-782069h
Fikret Bila,Kılıçdaroğlu’nun Performans Ölçümü,01 Eylül 2023 Cuma 07:35,"Seçim yenilgisinin CHP içindeki tartışmaları sürerken yaklaşan yerel seçimlerde belediye başkan adayları konusu tartışılıyor. CHP’nin mevcut belediye başkanları arasında hangileri tekrar aday gösterilecek, hangilerinin yerine yeni aday gösterilecek sorusunun yanıtları merak ediliyor. İstanbul Büyükşehir Belediye Başkanı Ekrem İmamoğlu, CHP Genel Başkanlığı iddiasını öteleyerek yeniden belediye başkanlığına aday olma isteğini açıkladı. Aynı şekilde Ankara Büyükşehir Belediye Başkanı Mansur Yavaş da tekrar belediye başkanlığına aday olduğunu duyurdu. CHP’de İstanbul ve Ankara belediye başkanlıklarına adaylık konusunda sorun yok. İmamoğlu’nun İstansul’da, Yavaş’ın Ankara’da belediye başkanlığına yeniden aday olmalarını isteyen Kılıçdaroğlu. Kılıçdaroğlu bu isteğini birkaç kez televizyonlarda da söyledi. Dolayısıyla İmamoğlu’nun İstanbul’a, Yavaş’ın Ankara’ya yeniden belediye başkanı adayı gösterilmelerinde bir sorun yok. İstanbul adayı İmamoğlu, Ankara adayı Yavaş. CHP’li belediye başkanlarının olduğu illere ve ilçelere gelince. Kılıçdaroğlu bu il ve ilçelerde performans ölçümü yaptırıyor. Bir yandan kamuoyu yoklamalarıyla vatandaşın belediye hizmetlerinden memnun olup olmadığı araştırılırken bir yandan da sandık sonuçları karşılaştırılıyor. İki dönem veya daha fazla süredir belediye başkanı olanlar için son iki yerel seçimde oylarını artırıp artırmadığına bakılıyor. Ayrıca 2019 yerel seçiminde o il veya ilçede CHP’nin aldığı oyun 14-28 Mayıs milletvekili seçimlerinde artıp artmadığı saptanıyor. Kamuoyu yoklaması ve CHP örgütünün araştırmalarında halk belediye hizmetlerinden memnunsa ve başkan partinin oylarını artırmışsa önümüzdeki yerel seçimde de aday gösterilmesi kesinlik kazanıyor. Eğer aksi olmuşsa, vatandaş belediye hizmetlerinden memnun değilse, partinin oyları bir önceki seçime göre düşmüşse o il veya ilçede mevcut belediye başkanı değil yeni bir ismin aday gösterilmesine karar veriliyor. Bu ölçü ile bakıldığında İmamoğlu ve Yavaş’ın yanı sıra Adana Belediye Başkanı Zeydan Karalar’ın, Mersin Belediye Başkanı Vahap Seçer’in, Antalya Belediye Başkanı Muhittin Böcek’in, Eskişehir Belediye Başkanı Yılmaz Büyükerşen’in yeniden aday gösterilmeleri bekleniyor. Hatay ve İzmir belediye başkanlıkları ise şimdilik belirsiz. Hatay’da deprem sonrasında belediye hizmetleriyle ilgili vatandaştan çok şikayet geldiği, partinin yaptırdığı yoklamalarda ortaya çıkan sonucun olumsuz olduğu bilgisi parti yönetimine ulaşmış durumda. İzmir için ise kararın İYİ Parti ile yapılacak görüşmeler sonrasında verilmesi bekleniyor. CHP’nin yeniden kazanması olasılığı çok yüksek olan 65 ilçede de performans ölçümü yapıldı. 65 belediyeden 16’sı için sonuç olumlu çıktı. Performans ölçümünü geçen ilçe belediyelerinin başında Ankara Çankaya Belediyesi geliyor. 2014 yerel seçimlerinde yüzde 64 oyla seçilen Alper Taşdelen, 2019 yerel seçimlerinde oyunu yüzde 74’e yükseltti. CHP’nin 2018 milletvekili seçimlerinde yüzde 47 olan oyu, 14-28 Mayıs seçimlerinde yüzde 54,5’e yükseldi. CHP Lideri Kılıçdaroğlu cumhurbaşkanlığı seçiminde Çankaya’da 14 Mayıs’taki ilk turda yüzde 74, 28 Mayıs’ta yapılan ikinci turda ise yüzde 78 oy aldı. Vatandaş memnuniyeti yüksek olan ve CHP’nin ve Kılıçdaroğlu’nun oylarını artıran Çankaya için Taşdelen’in yeniden aday gösterilmesine kesin gözüyle bakılıyor. CHP’de dikkatle izlenen bir diğer konu da delege seçimleri ve ilçe kongreleri. Ankara’da ilçe kongreleri tamamlandı. İlçe başkanları büyük ölçüde yenilendi. İlçe kongrelerinde yeni yönetimler oluşturulurken yüzde 33 kadın, yüzde 20 genç kontenjanı uygulandı. CHP, Ankara’da il başkanı ve yönetiminde de değişikliğe gitmeyi planlıyor. Kılıçdaroğlu’nun yeni il başkanı olarak önerdiği isim Dr. Ümit Erkol. Erkol sivil toplum kuruluşlarında özellikle de Tabipler Birliği Ankara Şubesi’ndeki çalışmalarıyla tanınıyor. Yapılan yoklamalara göre yeni seçilen ilçe yönetimleri ve il delegeleri Erkol’un il başkanlığına sıcak bakılıyor. İl kongrelerinin tamamlanmasından sonra CHP’de kurultay heyecanı yaşanacak. Kurultayda Kılıçdaroğlu’nun genel başkanlığa yeniden aday gösterilmesi de kesinleşmiş durumda.",https://halktv.com.tr/siyaset/kilicdaroglunun-performans-olcumu-766519h
Fikret Bila,İmamoğlu’nun Onarıcı Tutumu,09 Ağustos 2023 Çarşamba 05:05,"Seçimin yenilgiyle sonuçlanmasından sonra doğal olarak CHP’de bir iç tartışma başlamıştı. Bu süreçte kamuoyuna yansıyan, katılımcıları arasında Ekrem İmamoğlu, Özgür Özel, Engin Altay, Muharrem Erkek, Gökhan Günaydın gibi CHP’nin önemli isimlerinin bulunduğu “zoom toplantısı” sonrasında ipler iyice gerilmişti. Parti Sözcüsü Faik Öztrak, böyle bir toplantıyı uygun bulmadıklarını açıklamıştı. Özellikle CHP Grup Başkanlığı görevine yeni seçilen Özgür Özel ile yine Grup Başkan Vekilliği görevine yeni seçilen Gökhan Günaydın’ın CHP Lideri Kemal Kılıçdaroğlu’nun bilgisi dışında bu toplantıya katılmaları eleştirilmiş, görevlerinden istifa etmeleri gerektiği de savunulmuştu. CHP’de genel başkan da dahil değişim olması gerektiğini savunan, bu amaçla bir internet sitesi kuran İstanbul Büyükşehir Belediye Başkanı İmamoğlu ve yine gerekirse genel başkan adayı olmaktan kaçınmayacağını söyleyen Özgür Özel’in bu toplantıya birlikte katılmaları da dikkati çekmişti. Bu toplantıdan sonra özellikle Kılıçdaroğlu ile İmamoğlu arasında iplerin koptuğu, aralarında liderlik yarışının başladığı haberleri kamuoyuna yansımıştı. Bu sürecin kurultayda genel başkanlığı kim kazanırsa kazansın CHP’nin parçalanmasıyla sonuçlanacağı yorumları yapılıyordu. Hatta İmamoğlu’nun ayrı bir parti kurmak için harekete geçtiği de öne sürülmüştü. Bu tür haber ve yorumlar dağınık bir CHP görüntüsü yaratıyordu. İmamoğlu, bu görüntüyü ve parti içi gerginliği ortadan kaldıracak onarıcı bir adım attı. Ziyaret ettiği Tunceli’den kameraların önünde Kılıçdaroğlu’nu aradı ve sıcak bir konuşma yaptı. İmamoğlu bu telefon sohbetiyle Kılıçdaroğlu’yla aralarında “baba-oğul” ilişkisi kalmadığına yönelik haberleri tekzip ettiği gibi diyaloglarının kopmadığını, görüşmeye devam ettiklerini göstermiş oldu. İmamoğlu’nun bu adımı onarıcı ve önemli bir adımdır. Parti içi rekabetin nezaket sınırları içinde, kırıp, dökmeden de yürütülebileceğini ortaya koymuş, CHP’de kavga, gürültü, dağılma, parçalanma bekleyenlerin heveslerini de kırmıştır. Bu CHP için olumlu bir gelişmedir. İmamoğlu’nun, Kılıçdaroğlu’nun memleketi Tunceli ziyaretinde, telefon hamlesi gibi söylemi de önemliydi. İmamoğlu sık sık “İstanbul’u kaybetmeyeceğiz, Türkiye’yi kazanacağız, artık kaybetmek yok” diyerek bir yandan CHP seçmenine moral, diğer yandan yeniden İstanbul Belediye Başkanı aday olacağı izlenimi verdi. Kuşku yok ki CHP içinde İstanbul seçimini kazanacak en güçlü aday yine İmamoğlu’dur. Bu gerçek ortada dururken İmamoğlu’nun genel başkan adaylığı için belediye başkanlığından ayrılması ve İstanbul belediyesini AK Parti’ye teslim etmesi iktidarın en çok sevineceği gelişme olurdu. İmamoğlu’nun, verdiği mesajlardan CHP’de ve siyasetteki geleceği için bir planlama yaptığı anlaşılıyor. Kısa vade için İstanbul Büyükşehir Belediye Başkanlığı’nı yeniden ve daha güçlü şekilde kazanmak, bir sonraki seçimde CHP’nin cumhurbaşkanı adayı olmak. Tabii yerel seçimlerden sonraki süreçte, koşullar oluşursa cumhurbaşkanlığı adaylığıyla birlikte CHP Genel Başkanlığı’na aday olabilir. Hangi olasılık gerçekleşirse gerçekleşsin İmamoğlu’nun ikinci kez İstanbul seçimini kazanması siyasetteki geleceği açısından elini güçlendirecektir. İmamoğlu’nun yeniden İstanbul Büyükşehir Belediye Başkanı seçilmesi CHP Genel Başkanlığı ve cumhurbaşkanlığı konusundaki iddiasından vazgeçtiği anlamına gelmez. Aksine daha iddialı konuma getirir. Önümüzdeki yerel seçimlerde CHP’nin İstanbul, Ankara, İzmir başta olmak üzere büyük kent belediyelerini yeniden kazanması bir sonraki genel seçimler için yeniden umut olmasını sağlayacaktır. CHP’nin kilitlenmesi gereken hedef bu olmalıdır.",https://halktv.com.tr/gundem/imamoglunun-onarici-tutumu-760693h
Fikret Bila,Hedefteki Laiklik,06 Eylül 2023 Çarşamba 07:05,"Kadın Voleybol A Milli Takımımız, Avrupa Şampiyonu olarak sporda Cumhuriyet tarihimizin en önemli başarılarından birini elde etti. Zorlu bir mücadele sonucunda Avrupa Şampiyonu Kupası’nı Türkiye’ye getiren başta voleybolcularımız olmak üzere emeği geçen herkesi kutluyorum. Kadın voleybolcularımız Atatürk’ün görmek istediği zirveye çıktılar. Atatürk sadece sporda değil her alanda Türk kadınını zirvede görmek isterdi. Kadın voleybolcularımız bunu başardı. Böyle büyük bir milli başarıya imza atmalarına karşın Kadın Voleybol Takımımıza ve oyuncularına yapılmadık hakaret kalmadı. Milli takıma ve oyuncularına saldıranlar, hakaret yağdıranların ortak yönü Atatürk, laiklik ve kadın-erkek eşitliğine karşı olmaları. Bir takım bahaneler üreterek bu büyük başarıyı gölgelemek isteyenlerin hedefinde laiklik var. Kadın Voleybol Takımı’na kadın takımı olduğu için saldırıyorlar. Oyuncular şort giydikleri için hakaret ediyorlar. Bu başarıyı kazanan erkek takımı olsaydı, bu hakaretler, bu saldırılar yapılmaz, büyük törenlerle karşılanırdı. Kadını eve kapatmak, toplumsal yaşamdan ayırmak isteyen, okula gitmelerini, meslek sahibi olmalarını istemeyen bu karanlık tarikat-cemaat zihniyeti iktidarın da desteğiyle devlet kurumlarında hakim hale geldikleri gibi toplumsal yaşama da müdahale etmeye başladılar. İktidar, oyunu artırabilmek için büyük çoğunluğu laiklik ilkesine, dolayısıyla kadın-erkek eşitliğine, insan haklarına karşı olan bu tarikatların taleplerini bir bir yerine getiriyor. Türkiye, tarikatlar istediği için bir gece İstanbul Sözleşmesi’nden çıktı. Yine tarikatlar öyle istiyor diye açık havada içki satışları saat olarak kısıtlanıyor, açık havada içilmesini yasaklamak için girişimler yapılıyor. Yine iktidara güvenen bir takım sarıklı tipler içkili lokantalara, kafelere, eğlence yerlerine, spor salonlarına girip “tebliğ” yapıyorlar. İstanbul Büyükşehir Belediye Başkanlığı’nın, (İBB) çok değerli sanatçıların eserlerinin sergilendiği sergiyi aynı zihniyetteki gruplar basıyor. Yine tarikat mensuplarının isteği doğrultusunda savcılık ilk kez İBB’ye sergi soruşturması açıyor. Tarikatlar-cemaatler, başta Milli Eğitim Bakanlığı olmak üzere bütün kamu kurumlarında etkin yerlere yerleşmiş durumda. Medrese, Kur’an kursu, okul, yurt, kurs adı altında eğitim yine tarikatların elinde. Bakanlığa bağlı resmi okullarda da “değerler eğitimi” adı altında tarikat mensupları, imamlar görev yapıyor. Yaşam tarzına, bilimsel eğitime yapılan müdahalelerle Anayasa’daki laiklik ilkesi fiilen ortadan kaldırılıyor. Oysa laiklik çağdaş Türkiye’nin belkemiğidir. Atatürk ilke ve devrimlerinin özüdür. Laikliğin ortadan kaldırılması demokrasiyi de ortadan kaldırır. Laik olmayan bir rejimde demokrasi işlemez. Laikliğin ortadan kaldırılması çağdaş hukuku da ortadan kaldırır. Laik olmayan rejimlerde çağdaş hukuk da olmaz. Laiklik ortadan kalkarsa kadın-erkek eşitliği olmaz. Taliban’ın yönettiği Afganistan’da olduğu gibi kadın toplumsal hayattan dışlanır, eve kapatılır. Kamusal alanda görünmez. İkinci sınıf muamele görür. Erkeğin malı-mülkü sayılır. Laiklik olmazsa bilim, bilimsel eğitim olmaz. Toplum çağın gerisinde kalır. Teknolojik ve bilimsel gelişmeleri izleyemez. Taliban’da örneklerini gördüğümüz gibi televizyonlar, bilgisayarlar kırılır. Bu nedenlerle laiklik; demokrasinin, bilimin, bilimsel eğitimin, kadın-erkek eşitliğinin, insan hakları ve özgürlüklerin, aydınlanmanın, kalkınmanın önkoşuludur. Laiklik olmazsa ülke ve toplum karanlığa gömülür. Türkiye’nin girdiği bu süreç başta CHP olmak üzere Atatürk’le, laiklikle, kadın-erkek eşitliğiyle sorunu olmayan muhalefet partileri gözünü açmalıdır. Bu partiler iç kavgaya ve birbiriyle kavgaya tutuşmak yerine Türkiye’yi Atatürk’ün aydınlık yoluna çevirmek için çaba göstermelidir.",https://halktv.com.tr/gundem/hedefteki-laiklik-767619h
Fikret Bila,Atatürk Milliyetçiliğinin Yeri,23 Ağustos 2023 Çarşamba 05:00,"Son günlerde Türk milliyetçisi partiler arasında karşılıklı davetler yapılıyor. MHP’den İYİ Parti’ye, İYİ Parti’den MHP’ye “komşu” olmak, “yol arkadaşlığı” yapmak gibi karşılıklı öneriler geldi. Ancak bir sonuca varmadı. MHP de içinden doğmuş olan İYİ Parti de Türk milliyetçiliği anlayışlarını “Atatürk milliyetçiliği” olarak tanımlarlar. İYİ Parti’den doğan Zafer Partisi de öyle. Atatürk milliyetçiliği üç partinin en geniş ortak paydası konumunda. Ancak bu durum üç partinin birleşmesi veya birlikte hareket etmesine yetmiyor. MHP Cumhur İttifakı’ndaki yerini ve Cumhurbaşkanı Tayyip Erdoğan ve AK Parti’ye desteğini sürdürüyor. İYİ Parti ise önce CHP ile birlikte Millet İttifakı’nda sonra 6’lı Masa’da yer aldı. Zafer Partisi ise 28 Mayıs’ta yapılan cumhurbaşkanlığı ikinci tur oylamasında CHP ile ittifak yaptı. 14-28 Mayıs seçimlerinden sonra 6’lı Masa dağılmış görünüyor. Yerel seçim öncesinde bazı belediye başkanlıkları için bu partilerin yeniden işbirliği yapmaları güçlü bir olasılık. İYİ Parti’den, “işbirliğini CHP ile değil MHP ve AK Parti’yle yapalım” düşüncesini dillendirenler de var. Türkiye’de siyasetin dengelenmesi için bu üç partiden birinin merkez sağı da kapsayacak şekilde büyümesi gerekiyor. Bugün AK Parti’yi, yüzde 35’e düşmüş olmasına karşın ayakta tutan ve Erdoğan’ın cumhurbaşkanı seçilmesini sağlayan en önemli faktörlerden biri merkez sağdaki oylardır. AK Parti karşısında, bu oyları alabilecek bir alternatifin oluşmadığı son seçimlerde görüldü. Türkiye’nin Atatürk’le, laik cumhuriyetle sorunu olmayan bir merkez sağa ihtiyacı var. Bu ihtiyacı karşılayacak bir parti olursa, merkez solla yapılacak bir koalisyon Türkiye’nin yeniden inşa edilmesi için çok sağlam bir temel oluşturacaktır. Bugün siyasi partiler içinde merkez sağa açılarak büyümeye en yakın parti İYİ Parti’dir. Nitekim İYİ Parti Lideri Meral Akşener de bu gerçeği gördüğü için partisini merkez sağa doğru yöneltti ancak bu yöneliş yeterli olmadı. Seçim sonrasında İYİ Parti’yi MHP ve AK Parti’ye doğru yönlendirme çabası da görülüyor. İYİ Parti için bu adres yanlış olur. Atatürk milliyetçiliğini esas almış bir partinin siyasi İslamcı AK Parti’nin yanında durması tezleriyle çelişir. Atatürk milliyetçiliğin hedefi demokratik, laik, hukuk devletidir. Bu nedenle Atatürkçülük, siyasal İslamcılıkla bağdaşmaz, yan yana gelmez. Siyasal İslamcılık akımı da Atatürkçülük ve laikle bağdaşmaz ve yan yana gelmez. Türkiye bu gerçeği 20 yıllık kesintisiz AK Parti iktidarında deneyimleyerek öğrenmiş oldu. Laiklik ilkesini fiilen rafa kaldıran AK Parti’nin hedefinin toplumsal yaşamın merkezine dini yerleştirmek olduğu görüldü. Aynı zamanda devletin yapısı da bu yönde değişti. Bu iktidar karşısında İYİ Parti’nin Atatürk milliyetçiliğinden ve merkez sağ hedefinden vazgeçmemesi gerekir. Türkiye’nin yeniden demokratik, laik bir hukuk devleti olarak inşa edilmesi için zorunlu olan merkez sol-merkez sağ ittifakından başka izleyeceği bir çıkış yolu yok.",https://halktv.com.tr/siyaset/ataturk-milliyetciliginin-yeri-764226h
Fikret Bila,Muhalefet Gerçekçi Olmalı,11 Ağustos 2023 Cuma 05:00,"6’lı Masa’da yer alan İYİ Parti, Saadet Partisi, Demokrat Parti sık sık yerel seçimlere kendi adaylarıyla gireceklerini vurguluyorlar. Özellikle İYİ Parti yetkilileri, “sonucu ne olursa olsun CHP ile ittifak yapmamalıyız, bazı belediyeler kaybedilse bile seçime ayrı girmeliyiz” tezini işliyorlar. Bu söylemin amaçlarından biri İYİ Parti’nin beklediği oyu alamamasını CHP ile ittifak yapmalarına bağlamak, böylece suçu CHP’ye atmak. Bir diğer amacı da parti kimliğini güçlendirmek, “bizim ittifak düşüncemiz yok, böyle bir teklifimiz de yok” diyerek CHP’nin kendi kapılarını çalmalarını sağlamak ve elini güçlendirmek gibi görünüyor. Muhalefet partilerinin yerel seçimlere ayrı ayrı adaylarla girmeleri büyük şehirler de dahil belediye başkanlıklarını iktidara altın tepsi içinde sunmaktır. AK Parti’nin en çok isteyeceği model muhalefet partilerinin ayrı ayrı adaylarla yerel seçime girmeleri olacaktır. 2019 seçimlerinde, başta İstanbul olmak üzere 11 büyük şehri muhalefet adaylarının kazanması 21 yıllık iktidarında AK Parti’nin aldığı en büyük yenilgidir. Bu nedenle özellikle İstanbul’u yeniden kazanmak için Mart seçimlerinde yine devlet olanaklarını sonuna kadar kullanmak dahil genel seçimlerde yaptığı gibi her şeye başvuracaktır. Ancak CHP, İYİ Parti ve HDP her yerde ayrı ayrı aday gösterse AK Parti’nin fazla bir şey yapmasına gerek kalmadan büyükşehir belediyeleri iktidara hediye edilmiş olur. Muhalefetin unutmaması gereken gerçek 23 Haziran 2019 İstanbul yenileme seçiminde büyük başarı getiren, muhalefet partilerinin birlikte hareket etmeyi başarmış olmalarıdır. Bu nedenle muhalefet partileri açısından ayrı ayrı aday göstermek yerine hangi parti adayının kazanma olasılığı daha yüksekse aday çıkarmayacak o adayı desteklemek doğru olan yoldur. 14-28 Mayıs seçimleri gösterdi ki 11 büyük şehirde ve Türkiye genelinde en büyük muhalefet partisi CHP. Oylarını 3 puan da olsa artıran tek parti de CHP. Bu tablo karşısında söz konusu büyük kentlerde İYİ Parti veya HDP adaylarının yerel seçimi kazanmaları olanaksız. Büyükşehir belediye başkanlıklarını kazanmak için muhalefet partilerinin işbirliği yapmaları zorunlu. Yoksa İstanbul ve Ankara dahil büyükşehir belediye seçimlerine CHP’nin yanı sıra İYİ Parti ve HDP’nin ayrı adaylarla girmeleri bu partilere başkanlık kazandırmayacak. İYİ Parti ve HDP’nin bu kentlerde seçime ayrı girmelerinin kendilerine değil AK Parti’yi yarayacağı açık olduğuna göre böyle bir yola başvurmanın kazancı ne olacak? İYİ Parti ve HDP güçlenecekler mi? Belediye başkanlıklarını iktidara vermeleri kendileri açısından nasıl bir başarı olarak görülecek? Tabanlarına “biz önemli belediye başkanlıklarını kazanmadık ama CHP’ye de kazandırmadık” mı diyecekler? Ya da “yerel seçimleri de iktidar kazandı ama biz de seçimlere kendi adaylarımızla girmeyi başardık” mı diyecekler? İYİ Parti ve HDP tabanları bu sonucu bir başarı olarak görecek mi? Muhalefet genel seçim yenilgisinin şokunu bir an önce üzerinde atıp akılcı davranmak zorundadır. Sandık sonuçları yerel seçimde de muhalefetin işbirliğini yapmasını, sandıkta birlikte hareket etmeyi başarması gerektiğini gösteriyor. Aksi hareket 1994 Yerel Seçimleri’nde merkez sağ ve merkez sol partilerin ayrı ayrı adaylarla seçime girerek yaptıkları hatayı tekrarlamak olur. Merkez sağ ve merkez sol partiler 1994 yerel seçimlerindeki gibi bir yenilgi yaşamak istemiyorlarsa Mart 2024 yerel seçimlerinde de birlikte hareket etmeyi başarmak zorundalar.",https://halktv.com.tr/siyaset/muhalefet-gercekci-olmali-761191h
Fikret Bila,"Osmanlıcılık, İslamcılık ve Araplaştırma",25 Ağustos 2023 Cuma 06:42,"Osmanlı’nın son dönemlerinde imparatorluğun dağılmasını önlemek için önce Osmanlıcılık sonra İslamcılık politikaları izlendi, ancak sonuç alınamadı. Fransız Devrimi’nden sonra dünyada gelişen milliyetçilik, milli devlet süreci karşısında imparatorlukların devam ettirilmesi mümkün değildi. Dünya koşulları değişiyordu. Osmanlı da imparatorluğu bir arada tutabilmek için Osmanlıcılık politikası izledi. Farklı milletlerden ve dinlerden oluşan imparatorluğu bir üst kimlik yaratarak devam ettirmeyi denedi. Bu politikanın amacı bir “Osmanlı milleti” yaratarak, bu üst kimlik altında imparatorluğu korumaktı. Ancak milliyetçilik akımları karşısında önce Yunanistan’ın bağımsızlığını ilan etmesi arkasından gelen süreç içinde Balkanların ve nihayet Arap ülkelerinin ayrılmasıyla imparatorluk dağıldı. Osmanlı’nın imparatorluğu korumak için uyguladığı ikinci üst kimlik politikası İslamcılık oldu. Bu üst kimliğin İslam Birliği ile sağlanabileceği düşünüldü. İslamcılara göre Osmanlı’nın eski güçlü günlerine dönebilmesi için tek yol İslamcılıktı. Bu aynı zamanda Batı’da başlayan ve giderek Osmanlı’yı sıkıştıran milliyetçi akımın da önünü kesecekti. Ancak bu politikada sonuç vermedi. Batı’da gelişen milliyetçilik akımı üstün geldi. Osmanlı İmparatorluğu Birinci Dünya Savaşı’nda çöktü. Osmanlı topraklarında ancak İkinci Meşrutiyet (1908) dönemiyle birlikte güçlenen Türk milliyetçiliği, Atatürk’ün öncülüğünde ulus devlete dönüştü ve Türkiye Cumhuriyeti kuruldu. Atatürk ulus devletle Osmanlıcılık ve laik devletle İslamcılık akımlarını reddetti ve tarihin nasıl aktığını gördüğü için çağdaş bir devlet kurdu. Hedefi demokratik, laik, hukuk devletiyle modernleşmeyi hızlandırmak ve çağdaş ülkeler arasında Türkiye Cumhuriyeti’ne saygın bir yer kazandırmaktı. “Tek mirasım bilim ve akıldır” diyerek çağdaş uygarlığı hedef gösteren Atatürk’ün çizdiği yol doğru yoldu. Cumhuriyet dönemi boyunca aklı Osmanlıcılık ve İslamcılıkta kalan siyasi akımlar ve partiler her zaman var oldu. AK Parti iktidarıyla birlikte “Yeni Osmanlı ve İslamcılık” akımı da güç kazandı. Dış politikaya bu anlayış hakim oldu ancak yine sonuç alınamadı. Değişen dünya koşullarında alınması da mümkün değil. Nitekim Müslüman Kardeşler akımının izinden dış politika yürüten iktidar bu yolda önemli ve anlamlı bir ilerleme sağlayamadı. Desteklediği akım komşu ülkelerde iktidar olamadı. İktidar bu uğurda diplomatik ilişkilerini en alt düzeye indirdiği, hatta bitirdiği Mısır, İsrail ve Suriye ile yeniden büyükelçilik düzeyinde ilişkiye geçmek zorunda kaldı. Ancak Suriye iç savaşı sürecinde açık kapı politikası izleyerek sayıları milyonlarla ifade edilen sığınmacıları Türkiye’ye aldı. İş kurmalarına, yerleşmelerine büyük destek verdi, kolayca vatandaşlık yarattı. Parası olmayanlara maaş ve sosyal yardım bağladı. Bedava sağlık hizmeti sağladı. Gerileyen oylarına karşı vatandaşlık verdiklerine oy kullandırdı. Ek bir parti tabanı yaratmaya çalıştı. Bu sığınmacı politikası bir Araplaştırma politikasına dönüştü. Ayrıca sığınmacılara Batı’nın kapılarını kapatarak, Avrupa’dan maddi ve siyasi destek sağladı. Türkiye’yi sığınmacı kampına dönüştürdü. Bu politika bir süre sonra Türkiye’nin sınır bölgeleri başta olmak üzere birçok beldesinde demografik yapıyı bozacaktır. Kültür farkı sosyal sorunlar yaratacaktır. Nitekim örnekleri yaşanıyor. Hemen her gün Suriyeli kişiler veya gruplarla kavga, çatışma haberleri geliyor. Türklerin günlük yaşamına müdahale girişimlerine tanık olunuyor. Doğum oranları dikkate alındığında bir süre sonra önemli bir Arap nüfusun ortaya çıkacağı sosyal ve siyasal sorulara yol açacağı açık. Türkiye’nin yol yakınken tarihte de başarılı olmamış “Yeni Osmanlıcılık, İslam Birliği, İslam Konfederasyonu” gibi hayalci politikalardan dönmesi gerekiyor.",https://halktv.com.tr/siyaset/osmanlicilik-islamcilik-ve-araplastirma-764676h
Fikret Bila,BOP İşliyor!,11 Ekim 2023 Çarşamba 05:00,"ABD, Ortadoğu ve Kuzey Afrika’da 22 ülkenin sınırlarının değiştirileceğini söyleyerek dünyaya duyurduğu Büyük Orta Doğu Projesi’ni (BOP) adım adım uyguluyor. Bu proje ABD’nin emperyalist yayılmacılığı anlamına geldiği gibi İsrail’in daha da büyümesi ve etrafında güvenlik çemberi oluşturmasını içeriyor. İran’ın desteklediği HAMAS’ın son saldırısıyla İsrail’in işgalini genişletme harekâtı da başlayacaktır. ABD, 11 Eylül saldırısını bahane ederek önce Afganistan’ı işgal etti, Rusya’ya karşı desteklediği El Kaide’yi, Taliban’ı Afganistan’ın ve bölge ülkelerinin başına belâ ettikten sonra çekildi. Afganistan o günden bire düzen tutmuyor. Başlangıçta Atatürk’ün yolundan gitmeye çalışan Afganistan’ın Taliban yönetimi altında görünür bir gelecekte, demokratik, çağdaş bir ülke haline gelmesi artık mümkün değil. ABD, “Saddam’ın nükleer silahları var” bahanesiyle bu ülkeyi de işgal etti. Saddam’ı devirirken Irak’ı ikiye böldü. Kuzey Irak’ta Barzanilerin yönetiminde fiilen bağımsız bir devlet kurdu. Irak’ı mezhepler üzerinden iç savaşa sürükledi. Aynı planı Suriye’de de uygulamaya koydu. İç savaş bahanesiyle Suriye’nin kuzeyini işgal etti. Bu ülkeyi de ikiye böldü. Kuzeyinde PKK’ya bir devlet ve bir ordu kurdu. Türkiye’nin sınırına çok yakın bölgede PKK’nın yönettiği bir Kürt devleti var. Bir sonraki aşamada Kuzey Irak ile Kuzey Suriye’yi birleştirerek tek bir devlete dönüştürme planı var. Kuzey Irak ve Kuzey Suriye’deki PKK unsurları bu amaç için çaba gösteriyor. Suriye’den sonra sıranın İran’da olduğu anlaşılıyor. ABD ve İsrail İran’ı bölmek için fırsat kolluyorlar. İran Kürdistanı’nın ve Güney Azerbaycan’ın İran’dan kopması için ortam oluşturmaya çalışıyorlar. ABD ve İsrail’in bu gayreti bir yandan İsrail’i Filistin’in kalan topraklarına ve bir yandan da Lübnan’a doğru genişletmeye yönelik. Etrafındaki devletler parçalanıp bir büyük Kürdistan devletinin ortaya çıkması ise İsrail’in güvenliği açısından arzu ettiği bir sonuç. İşgal edilmiş, bölünmüş, iç savaşta yıkılmış bir Irak ve Suriye artık İsrail için bir tehdit değil. ABD ve İsrail aynı sonucu İran’da da alırsa İsrail için güvenlik çemberi daha da sağlamlaşmış olacak. Tabii İran’dan sonra sıradaki devletin Türkiye olduğunu tahmin etmek zor değil. Sınırın hemen altında Suriye’de kurulan PKK devletinin Türkiye’ye doğru genişleyip Güneydoğu’yu da kapsaması Büyük Ortadoğu Projesi’nin dışında değildir. Bu proje PKK terör örgütünün nihai hedefiyle de örtüşüyor. PKK’nın anayasası kabul edilen KCK Sözleşmesi’nde nihai hedef; Irak, Suriye, İran ve Türkiye’den koparılacak dört parçanın birleştirilip Büyük Kürdistan Devleti’nin kurulması olarak açıkça yer alıyor. ABD, son olarak Türkiye’ye ait bir SİHA’yı düşürmesine karşın Ankara gerekli karşılığı veremedi. Durumun “yanlış anlamaların yol açtığı üzücü bir durum” olarak geçiştirilmesini kabullendi. Ancak son iki gündür Cumhurbaşkanı Tayyip Erdoğan, bu olayın milli hafızaya yazıldığını, “vakti saati gelince gerekenin yapılacağını” duyurdu. O vaktin ve saatin ne zaman geleceği belirsiz. MHP Lideri Devlet Bahçeli de dünkü grup toplantısında, “ABD’nin Suriye’de PKK teröristlerinin yanında ne işi var” diye sordu. Bu iktidar yanı başında PKK’ya devlet ve ordu kuran ABD’ye sert bir karşılık veremez. Veremediği daha önce Trump’ın haddini aşan mektup olayında da görüldü. Bu iktidardan Bülent Ecevit, Süleyman Demirel gibi Türkiye’deki ABD üslerini kapatmak gibi bir karşılık vermesi de beklenemez. İktidarın çıkar ilişkileri, ekonomik bağımlılığı buna engeldir. ABD de bunu çok iyi bildiği için sınırın hemen altında istediği gibi at koşturuyor.",https://halktv.com.tr/siyaset/bop-isliyor-775458h
Fikret Bila,Özgür Özel İstifa Etmeliydi,18 Eylül 2023 Pazartesi 05:00,"Kurultay sürecindeki CHP’de liderlik yarışı başladı. CHP Grup Başkanı Özgür Özel ve Prof. Dr. Örsan K. Öymen genel başkanlığa aday olduklarını açıkladılar. Kurultay gününe kadar başka adaylar da çıkabilir. Özel de Öymen de aylıklarını CHP Genel Merkezi’nde açıklamak istediklerini Genel Başkan Kemal Kılıçdaroğlu’na ilettiler. Kılıçdaroğlu, her iki aday için de Genel Merkez’de salon tahsis etti. Adaylar, katılımcıların eşliğinde tahsis edilen salonda Kılıçdaroğlu’nu eleştirerek adaylıklarını ilân ettiler. Bu görüntü CHP için güzel bir görüntüydü. Parti için demokrasinin işletildiği bir süreçti. Böyle bir süreci zaten sadece CHP’de görebilirsiniz. Mükemmel olmamakla birlikte parti içi demokrasinin işlediği, lidere karşı başka isimlerin de genel başkanlığa aday olduğu ve kurultayda çoklu adayların yarıştığı hemen hemen tek örnek CHP’dir. Kurultaya giderken CHP’nin sergilediği demokratik tutumu umarım diğer partiler de örnek alır. Genel başkan adayları Özel ve Öymen’in partideki konumları farklı. Özel halen Meclis Grup Başkanı olarak görev yapıyor. Öymen ise CHP’de Parti Meclisi üyeliği yapmış bir bilim insanı. Partide aktif bir görevi yok. Öymen, son dönemlerde yazdığı yazılarda Kılıçdaroğlu’nu ve parti yönetimini laiklik ilkesini savunmamakla, Atatürk ilke ve devrimlerine sahip çıkmamakla sık sık eleştiriyordu. Genel başkan adayı olmasında CHP’nin ilkelerinden uzaklaştığı görüşü en önemli faktörlerden biri. Öymen’le birlikte hareket edenler arasında Deniz Baykal döneminde partide üst düzey görevler üstlenmiş, milletvekilliği yapmış isimler de var. Özel de bir tutum belgesiyle birlikte adaylığını uzun bir konuşmayla açıkladı. CHP Lideri Kılıçdaroğlu’nu eleştirdi. Yenilginin sorumluluğunu üstlenmemekle, hiçbir şey olmamış gibi yola devam etmekle suçladı. Eleştirileri şu üç konuda toplanıyordu: Kılıçdaroğlu’nun İttifak sürecinde 6’lı Masa’daki partilere 39 milletvekilliği vermesi, Ümit Özdağ’la gizli bir protokol yapması ve bir yazısında “sağ sol artık yok, 18. yüzyılda kaldı” görüşünü dillendirmesi. Özel, CHP’de ön seçimi esas alacaklarını, işçinin, emekçinin, yoksulun, haksızlığa uğrayanların yanında olacaklarını söyledi. Atatürk’ün yolundan gideceklerini, hak temelli politikalar izleyeceklerini, demokratik, laik, çağdaş bir Türkiye hedefleyeceklerini duyurdu. Özel’in Kılıçdaroğlu’yla ilgili eleştirilerine ve vaatlerine geçmeden önce bir özeleştiride bulunması ve Grup Başkanlığı görevinden istifa ettiğini duyurması beklenirdi. Ancak öyle yapmadı, ciddi bir özeleştiri yapmadığı gibi Grup Başkanlığı görevinden de istifa etmedi. Özel’in bu tutumu adaylık süreci boyunca eleştiri konusu olacaktır. Özel, seçim yenilgisi kadar grup başkan vekili olarak Kılıçdaroğlu’nun aldığı kararların gereğini yerine getiren, görüşlerini ve politikalarını savunan bir siyasetçiydi. Grup başkan vekilliğine de grup başkanlığına da Kılıçdaroğlu’nun önerisiyle seçildi. Doğal olarak seçim yenilgisinde Kılıçdaroğlu kadar olmasa da Özel ve diğer yöneticilerin de sorumluluğu var. Özeleştiri bunun için gerekliydi. Özel, Grup Başkanı olarak Meclis’te Kılıçdaroğlu’nu temsil ediyor. Kılıçdaroğlu’nun politikalarını, görüşlerini Meclis’te savunmak Özel’in görevi. Kurultay’a kadar Grup Başkanı olarak aynı görevi sürdürecek. Bu çelişkili bir durum. Bu durum CHP’nin geleneklerine de uymuyor. Geçmişte Bülent Ecevit, İsmet İnönü’ye karşı mücadeleye karar verdiğinde genel sekreterlik görevinden istifa etmiştir. Deniz Baykal, SHP’de Erdal İnönü’ye karşı mücadeleye karar verdiğinde genel sekreterlik görevinden istifa etmiştir. Muharrem İnce, Kılıçdaroğlu’na karşı genel başkan adayı olurken grup başkan vekilliği görevinden istifa etmiştir. Özel’in bu yolu izlemesi şık olurdu. Özel’in konuşmasını Ekrem İmamoğlu’nun “CHP değişir, Türkiye değişir” sloganıyla bitirmesi dikkat çekiciydi. Özel’i sosyal medyadan ilk kutlayanlardan biri İmamoğlu’ydu. Özel daha önceki televizyon programlarında “İmamoğlu’yla bir idealimiz var” demişti. Öyle anlaşılıyor ki İmamoğlu ile Özel arasında bir görev paylaşımı var. İmamoğlu İstanbul Büyükşehir Belediye Başkanlığı’nı, Özel de CHP Genel Başkanlığı adaylığını üstlenmiş durumda. İmamoğlu İstanbul’a kazanması halinde bir sonraki seçimde CHP’nin cumhurbaşkanı adayı olmayı hedefliyor. Özel de CHP Genel Başkanı olarak İmamoğlu’nu destekleyecek. Tabii bu İmamoğlu’nun İstanbul Belediye Başkanlığı’nı, Özel’in de CHP Genel Başkanlığını kazanmalarına bağlı. Seçimleri kazansalar da kazanamasalar da Kılıçdaroğlu gibi İmamoğlu ve Özel’in gözetmeleri gereken CHP’nin parçalanmaması, mücadeleye bütünlüğünü koruyarak devam etmesidir.",https://halktv.com.tr/siyaset/chpde-liderlik-yarisi-770415h
Fikret Bila,Anayasayı Tanımayan Yargıtay Olursa,10 Kasım 2023 Cuma 05:00,"Yargıtay 3. Ceza Dairesi, Anayasa Mahkemesi’nin, milletvekili seçilen Can Atalay’ın cezaevinde tutulmasının hak ihlali olduğuna ilişkin kararına “uyulmaması” kararı verdi. Bununla da yetinmedi, hak ihlali kararı veren 9 Anayasa Mahkemesi üyesi hakkında suç duyurusunda bulundu. Ayrıca TBMM’ye Can Atalay’ın milletvekilliğinin düşürülmesi için yazı yazmayı kararlaştırdı. Anayasa Mahkemesi’nin kararını beğenmeyebilirsiniz, eleştirebilirsiniz ama “uymuyorum, uygulamıyorum” diyemezsiniz. Anayasa Mahkemesi kararlarının uygulanması anayasa hükmüdür. Anayasa’nın 153 maddesi, “Anayasa Mahkemesi kararları Resmi Gazetede hemen yayımlanır ve yasama, yürütme ve yargı organlarını, idare makamlarını, gerçek ve tüzelkişileri bağlar” hükmünü taşıyor. Anayasa’nın bu hükmü karşısında Yargıtay’ın Anayasa Mahkemesi kararına uymaması bir anayasa ihlalidir. Türk hukuk tarihinde de Yargıtay’ın tarihinde de bir ilktir. Anayasa Mahkemesi kararına uymayan Yargıtay gibi bir yüksek yargı organı olursa anayasanın güvencesi altında olan hukuk düzeni alt üst olur. Yargıtay, Anayasa’nın açık hükmüne karşın Anayasa Mahkemesi kararına uymazsa, yarın bunu örnek alan bir istinaf mahkemesi veya alt derece mahkemesi de “Yargıtay’ın kararına uymuyorum” diye karar alırsa ne olur? Anayasal düzen bozulmuş olur. Alt derece mahkemesi, Yargıtay’ın veya Anayasa Mahkemesi’nin kararına uymazsa yarın öbür gün vatandaş da ben “mahkeme kararını beğenmedim, uymuyorum” derse olur? Demokratik hukuk devleti yok olur. Yargıtay’ın Anayasa Mahkemesi kararına uymaması devletin işleyişi bakımından çok ağır bir krizdir. Devletlerin anayasa ile yönetilmesi düşüncesi çok eskilere dayanır. İngiltere Kralı’nın yetkilerinin 1215 Magna Carta ile kısıtlandığı hatırlanırsa, kral bile olsa halkın yönetiminin kurallara bağlanması çok eski bir çabadır. Anayasacılık akımı 18 yüzyılda kralın yetkilerini sınırlamak, keyfi yönetimini denetim altına almak için burjuva sınıfının ve halkın haklarını koruma altına almak amacıyla ortaya çıkmıştır. 1789 Fransız Devrimi’den sonra çıkarılan Yurttaş Hakları Bildirisi, 1776 yılında ilân edilen Amerikan Bağımsızlık Bildirisi modern anayasacılığın işaretleri olarak görülür. Türkiye’de de 1876 Anayasası ile Padişah’ın yetkileri kısıtlanmıştır. Anayasalar halkın egemenlik hakkının devlet yönetirken nasıl kullanılacağını ve denetleneceği belirleyen toplumsal sözleşmelerdir. Devleti yöneten iktidarın keyfi bir yönetim sergilemesini önlemek, bireyin hak ve özgürlüklerini güvence altına almak, çoğunluktan olmayanların iktidar tarafından ezilmesini önlemek için kurallar içeren, devleti ve iktidarı sınırlayan belgelerdir. Bu gerçek ortadayken Yargıtay gibi bir yüksek yargı organın Anayasa’yı dikkate almaması düşünülemez. Nitekim bu karara hukuk kurumlarından, hukukçulardan, muhalefet partilerinden çok büyük tepki gördü. CHP’nin yeni Genel Başkanı Özgür Özel görevi devralmasından bir saat sonra Yargıtay’ın bu kararı karşısında Meclis grubunu olağanüstü topladı ve “Anayasa’ya veya Meclis’e karşı bir darbe” olarak niteledi. Meclis Başkanı Numan Kurtulmuş’u arayarak Danışma Kurulu’nun toplanmasını istedi ama bu girişiminden bir sonuç alamadı. CHP, Yargıtay’ın kararına karşı Meclis Genel Kurulu’nu terk etmemek dahil bir dizi eylem planı hazırladıklarını da duyurdu. Özel, bu karara “direneceklerini” de açıklayarak sert bir söylemle aktif muhalefete iyi bir başlangıç yaptı. İYİ Parti, Gelecek Partisi, Saadet Partisi, DEVA Partisi de Yargıtay’ın kararının Anayasa’ya aykırı olduğunu ve “hukuka darbe” niteliği taşıdığını duyurdular. Muhalefet partileri gibi Boralar Birliği, il baroları da bu kararı veren Yargıtay üyeleri hakkında suç duyurusunda bulunacaklarını açıkladılar. AK Parti’nin önemli isimleri de kararı eleştirdiler. Hayati Yazıcı, Abdülhamit Gül, Hüseyin Çelik gibi isimler kararı eleştirdiler. Bu sorunun yargı içinde çözülmesi mümkün değilse yasa koyucu olarak TBMM’de çözüm üretilmesi gerekir. Aksi halde Türkiye Cumhuriyeti demokratik hukuk devleti niteliklerini kaybetmiş olur.",https://halktv.com.tr/siyaset/anayasayi-tanimayan-yargitay-olursa-781603h
Fikret Bila,CHP'nin Tartışması Gereken...,26 Temmuz 2023 Çarşamba 05:05,"Tarihi bir seçimde, az farklı da olsa yaşanan yenilgilerin ardından yapılacak CHP kurultayı partiye çıkış yolu sağlayacak, iktidara nasıl gelebileceğini gösterecek nitelikte olmalıdır. “Seçimi neden kazanamadık?” sorusuna gerçekçi yanıt bulabilmek için hatalarını, eksiklerini tek tek saptayıp, irdeleyip onlardan çıkarılan derslere dayalı ufuk açıcı kararlar almalıdır. Başarıyı getirecek değişim, sadece kişileri değiştirmekle değil ideolojik tartışmalar ışığında yeni politikalar üretmekle sağlanır. 14-28 Mayıs seçim yenilgilerinden sonra CHP’nin içinde ve etrafında yapılan tartışmaların bu düzeyde olduğu söylenemez. Tartışmalar, kurultayda yeniden aday gösterileceği anlaşılan Genel Başkan Kemal Kılıçdaroğlu ile aday olmaya hazırlandığı anlaşılan ve “değişim” bayrağı açan İstanbul Büyükşehir Belediye Başkanı Ekrem İmamoğlu arasında “kim genel başkan olmalı” ekseninde sürüyor. Elbette kaybedilmiş bir tarihi seçim sonrasında partide lider ve kadro tartışması ve değişim istekleri doğaldır. Ancak tartışmaların ve kurultay çalışmalarının bununla sınırlı olmaması gerekir. AK Parti iktidarının MHP desteğiyle oluşturduğu tek adam rejiminin aşılması, yeniden çoğulcu parlamenter sisteme dönülmesi Kılıçdaroğlu ve ekibinin belirlediği politikalarla sağlanmaya çalışıldı. Ancak sonuç alınamadı. Kılıçdaroğlu’nun, muhalefet partilerinin ittifak yapması gerektiği düşüncesi ve bu amaçla 6’lı Masa’nın kurulması tek adam yönetimine karşı demokratik güçlerin işbirliği açısından önemli ve doğru bir politikaydı. Bu politikanın doğruluğu 2019 yerel seçimlerinden sandıkta sağlanan başarıyla kanıtlanmıştı. Aynı yöntem, 14-28 Mayıs seçimlerinde yüzde 48 oya ulaşmasına karşın seçimlerin kazanılmasına yetmedi. Bu süreçte Millet İttifakı’nı oluşturan partilerin yaptıkları hatalar ittifak partileri tarafından mutlaka tek tek ele alınmalı ve gerçekçi biçimde analiz edilmeli, dersler çıkarılmalıdır. Yoksa “Atı alan Üsküdar’ı geçtikten” sonra “benim değil senin yüzünden oldu” kolaycılığıyla işin içinden sıyrılmak sonuç vermez. CHP’ye gelince. CHP henüz bir içerik tartışması başlatmış değil. Oysa başlatmalı. Kılıçdaroğlu ve ekibi CHP’nin oylarını artırmanın sağ partilerin tabanını etkilemekle mümkün olacağını düşünerek seçim kampanyasını sağa ve dinci muhafazakarlığa oturttular. Kimlik siyasetini merkeze aldılar. Atatürk ve laiklik vurgusundan kaçınarak, dinci kesimden hatta tarikatlardan oy alacaklarını düşündüler. Ağır ekonomik krizin çözümü konusunda ise neoliberalizm tarafından çizilen sınırlar içinde öneriler geliştirdiler. Kamucu ekonomilere pek önem vermediler. 2044’e kadar uzanan döviz garantili ihaleler konusunda, Hazine’nin dolar taahhütlerini Türk lirasına çevireceklerini söyleyerek sermayeyi ürkütmemeye çalıştılar. İktidar ve yanlılarının yurtdışına kaçırdıkları 400 milyar dolardan fazla parayı Türkiye’ye getireceklerini söylediler ama nasıl getireceklerini izah edemediler. CHP’nin bu politikasını daha önce Avrupa ülkelerindeki sosyal demokratlar da uyguladı. Sovyetler Birliği’nin çökmesinden sonra onlar da sol-sosyal demokrat politikaları terk edip liberal politikalara sarıldılar ancak sonuç bu partiler için çöküş oldu. Alman Sosyal Demokrat Partisi (SPD) bu politikayı denedi ve sonuç aşırı sağcı parti AFD’nin güçlenmesi oldu. Ayrı süreç İskandinav ülkelerinde de yaşandı. Sosyal demokrat partilerin sağcı partileri taklit etmelerinin sonuç vermediği ve tabanlarıyla bağlarını kopardığını gören Avrupa’da bu partiler yeniden sınıf temelli, kamucu politikalara dönmeye başladılar ve aldıkları hasarı onarmaya yöneldiler. CHP de Avrupa sosyal demokrat partileri gibi sosyal demokrasiye uygun politikalara dönmek üzere nitelikli bir kurultay gerçekleştirmelidir. Bu politika kadrosunu da oluşturur.",https://halktv.com.tr/siyaset/chpnin-tartismasi-gereken-757174h
Fikret Bila,CHP'de yeni dönem,06 Kasım 2023 Pazartesi 08:08,"Özgür Özel, Kemal Kılıçdaroğlu’nu kurultayda yenerek CHP’nin yeni genel başkanı oldu. Özel’i kutluyor ve başarılar diliyorum. CHP kendine yaraşır, diğer partilere örnek olacak demokratik bir kurultay yaptı. Parti içi demokrasinin sadece CHP’de işlediğine bir kez daha tanık olduk. Kurultaya ilgi çok büyüktü ve hiç eksilmedi. Kurultayda dikkati çeken bir olay da gazeteci ve siyasetçilerin meslektaşımız Tolga Şardan’ın hukuki dayanaktan yoksun şekilde tutuklanmasını protesto etmek için yakalarına taktıkları “biz gazeteciyiz” , “basına özgürlük” kartlarıydı. Hem Kılıçdaroğlu, hem Özel konuşmalarında Tolga Şardan ve onun gibi haksız yere cezaevinde tutulan isimleri andılar ve özgürlük istediler. Yeni Genel Başkan ve yeni parti yönetimiyle 38. Kurultay sonrası CHP’de yeni bir dönem başlıyor. Yeni dönemde CHP’nin yönetiminde Özgür Özel’le, seçilmesinde önemli katkısı olan İstanbul Büyükşehir Belediye Başkanı Ekrem İmamoğlu’nun belirleyici olacağı söylenebilir. 14/28 Mayıs seçimlerindeki yenilgiden sonra CHP lideri Kemal Kılıçdaroğlu’nun görevinden çekilmesi ve partiyi kurultaya götürmesi talebi ve beklentisi yüksekti. 38. Kurultay’ın sonuçları CHP tabanında değişim isteğinin ne kadar güçlü olduğunu ortaya çıkardı. Kılıçdaroğlu ise CHP’deki değişimi yerel seçim sonrasında gerçekleştirmeyi planlamıştı. Bunu Kurultay konuşmasında da söyledi. Daha önce “zamanı geldiğinde genel başkanlığı birikimli bir arkadaşıma devredeceğim” demişti. Kurultay konuşmasında da “bir dahaki kurultayda ben de sizin gibi delege sıralarında oturup yeni seçilen genel başkanımızı alkışlaşacağım” diyerek son kez yetki istediğini yansıtmıştı. Ancak, delegeler Özgür Özel’i seçerek değişim için beklemeyecekleri mesajını net biçimde vermiş oldular. Kılıçdaroğlu değişimi kendi kontrolünde ve istediği kişileri seçtirerek yapmak istiyordu ancak başarılı olamadı. Kılıçdaroğlu son seçimde çok çalıştı, çok emek verdi. Ancak 6’lı Masa uyum içinde değildi. İYİ Parti lideri Meral Akşener’in sert sözlerle masadan kalkması, sonra tekrar oturması ve HDP’nin beklenen oyu alamamasının seçim yenilgisinde önemli payı oldu. Ayrıca Kılıçdaroğlu’nun iki seçim arasında önemli hatalar yaptığı ortaya çıktı. 14 Mayıs’tan sonraki dönemi iyi yönetemediği konusunda bir görüş birliği oluştu. Kılıçdaroğlu yine deneyimiyle, birikimliyle CHP’ye katkıda bulunmaya devam edecektir. CHP’de değişimin gerçekleşmesi, Özgür Özel’in genel başkan seçilmesi, seçimlerden bu yana kırgın ve küskün olan CHP seçmeninde bir umut ve heyecan yaratacaktır. Lider değişimi her zaman CHP’de heyecan yaratmış ve oyunu artırmasıyla sonuçlanmıştır. Özel’in genel başkanlığı “sandığa gitmem” diyen seçmeni sandığa götürecektir. Kurultay delegeleri üzerine düşen görevi yerine getirdiler. Şimdi sıra Özgür Özel ve yeni parti yönetiminde. Bugünden tezi yok 31 Mart 2024 tarihinde yapılacak yerel seçimler için kolları sıvaması ve sokaklara inmesi gerekiyor. Özellikle İstanbul belediye seçimleri çok önemli. Cumhurbaşkanı Tayyip Erdoğan’ın AK Parti’nin İstanbul’u tekrar kazanmasını çok önemsediği biliniyor. Bu nedenle 2019’da olduğu gibi bu kez İstanbul’da bütün ağırlığını koyacağı şimdiden görülüyor. İmamoğlu da bunun farkında olduğu için, “ben rakibimi biliyorum” diyor. 14/28 Mayıs seçim yenilgisi başta CHP seçmeni olmak üzere muhalif kesimde büyük bir umutsuzluk yaratmıştı. CHP’de değişimin partiyi büyütmesi için yeniden umut yaratılması gerekiyor. Tıpkı Bülent Ecevit’in 1972’da genel başkan olmasından sonra yarattığı umut gibi. Ecevit, o umudu bizzat öncülük ettiği demokratik sol program ve “ekonomide düzen değişikliği” iddiasıyla yaratmıştı. Özel’in CHP liderliğine seçildiği günün Ecevit’in vefat tarihine denk gelmesi anlamlı oldu. Özel ve yeni parti yönetiminin yerel seçimler için yoğun çaba sarf ederken, Ecevit gibi halkta umut yaratacak, CHP’yi büyütecek, sosyal demokrasinin hedefleriyle uyumlu, somut, uygulanabilir, kolay anlaşılır bir “düzen değişikliği” programını ortaya koymaları gerekir. Bunu başarılabilirse CHP’nin umut haline gelmesi ve desteğinin artması mümkün olacaktır.",https://halktv.com.tr/siyaset/chpde-yeni-donem-780788h
Fikret Bila,Dünya Seyrediyor!,20 Ekim 2023 Cuma 05:00,"Hamas'ın saldırısından sonra İsrail, Gazze’de sivil Filistinlileri katletmeye devam ediyor. Dünya da seyrediyor. İsrail, hastaneyi vurarak, aralarında çok sayıda çocuğun olduğu 500 kişiyi öldürdü. Aralarında Türkiye’nin bulunduğu birçok ülke bu saldırıyı kınadı. Türkiye üç günlük ulusal yas ilân etti. Ancak İsrail’i durdurmak için özellikle Batı dünyası ve kurumlarından etkili bir hareket yok. Birleşmiş Milletler’den bir girişim yok. Avrupa Birliği’nden yok. Avrupa Konseyi’nden yok. Her fırsatta insan hakları savunuculuğu yapan Batı ülkeleri İsrail’in arkasında sıralanmış durumda. ABD’nin uçak gemileri ve savaş gemileri Gazze’nin karşısında. ABD Başkanı Biden, İsrail’e gelerek Başbakan Netanyahu’ya sarılıp desteğini ilân etti. Bununla da yetinmedi, Gazze’de hastaneyi İsrail’in değil, karşı tarafın bombaladığını söyledi. İsrail de, hastaneyi İslami Cihat örgütünün vurduğu iddiasını bazı görüntüler yayınlayarak öne sürdüyse de ortaya ikna edici somut bir kanıt koyamadı. İsrail’in yaptığı bir insanlık suçudur. Bir savaş suçudur. Bir terördür. İsrail’i durdurmak için başta Birleşmiş Milletler olmak üzere uluslararası kuruluşlar harekete geçmeli, etkili olacak bir mekanizma kurmalıdır. Ayrıca İsrail’in Gazze’de, elektriği, suyu, gıda yardımını kesmesi de suçtur. Sivilleri, çocukları, yaşlıları, yaralıları ölüme terk etmek de savaş suçudur. Türkiye’de de Batı ülkelerinde de vatandaşlar İsrail’i protesto eden gösteriler düzenlediler, düzenliyorlar. HAMAS’ın saldırısı ve İsrail’in orantısız karşılık vermesiyle sivillerin, çocukların öldürülmesi olayını din savaşı gibi görmek ve göstermek yanlıştır. İsrail’in Ankara’da büyükelçilik, İstanbul’da konsolosluk binası önünde ve Bursa’da yapılan protestolara solcular da sağcılar da siyasal İslamcılar da katıldılar. Bu protesto gösterilerinde siyasal İslamcılar sloganlarla “hilafet” istediklerini dile getirdiler. Filistin sorununun ve İsrail’in insanlık suçu oluşturan saldırılarının nedeni hilafet düzeninin olmaması değil. Ancak siyasal İslamcılar böyle bir insanlık faciasını dahi fırsat olarak görüp hilafet istiyorlar. Filistin sorunu hilafetin gelmesiyle değil tam aksine demokrasi, laiklik ve hukukun hakim olmasıyla çözülür. Demokrasiden, laiklikten, hukukun üstünlüğünden uzak duran, krallar, emirler, sultanlar tarafından yönetilen, şeriat düzeninde yaşayan Arap ülkelerinin Filistin sorununa çözüm üretmeleri zaten mümkün değil. HAMAS gibi örgütlerin kuracağı Filistin’in ise Taliban Afganistan’ından farkı olmayacaktır. Bu da Filistin halkının kurtuluşu değildir. Uluslararası kuruluşlar İsrail’in insanlık dışı saldırılarını seyretmek yerine bir an önce harekete geçmelidir. Çözüm hilafet değil, demokrasi, laiklik ve uluslararası hukuktur.",https://halktv.com.tr/dunya/dunya-seyrediyor-777472h
Fikret Bila,Ortadoğu Bataklığı,18 Ekim 2023 Çarşamba 05:05,"AK Parti iktidarı temellerini Atatürk’ün attığı geleneksel Türk dış politikasını pasif buluyordu. “Tarafsızlık” ilkesine dayalı dış politika yerine “pro-aktif” dış politika izleneceğini, “seyreden değil oyun kuran” politikalar yürütüleceğini duyurmuştu. İktidara göre “pasif dış politika” artık “eski” Türkiye’de kalmıştı. İktidarın izlediği aktif dış politika hiçbir başarı getirmedi. Atatürk’ün “Arap ülkelerinin çatışmalarında taraf olmayın” tavsiyesini de bir kenara bırakan iktidar, Atatürk’e ve laik Türkiye Cumhuriyeti’ne karşı kurulmuş olan Müslüman Kardeşler (İhvan) örgütünün peşine takıldı. “Aktif dış politika yapıyorum” diyerek komşu ülkelerdeki iktidar mücadelelerinde ve iç savaşlarda taraf oldu. Müslüman Kardeşler’i Suriye’de, Libya’da iktidara taşımaya, Mısır’da iktidarda tutmaya çalıştı. Ancak başarılı olamadı. Tarafsızlığını kaybettiği için dış dünyadaki ağırlığını da kaybetti. Avrupa Birliği’nden (AB) ve değerlerinden hızla uzaklaştı. Bir Ortadoğu ülkesine dönüştü. Demokrasiyi, laikliği, insan haklarını, ifade ve gösteri hakkını, basın özgürlüğünü boğdu. Başta yargı olmak üzere tarafsız olması gereken anayasal kurumları iktidarın uzantıları haline getirdi. Suriye iç savaşında Esad’ı devirmek için Özgür Suriye Ordusu kurdurdu, eğitim verdi. Suriye’yle, İsrail’le ve Mısır’la büyükelçilik düzeyindeki diplomatik ilişkiyi büyükelçileri çekerek daha alt düzeye indirdi. Bu nedenle Ortadoğu’da ve Akdeniz’de yalnız kaldı. İzlediği dış politika hızla çöktü. İktidar, bu başarısızlık karşısında mecburen “asla görüşmem” dediği “katil” ilân ettiği Sisi’yle görüşmek zorunda kaldı. “Esad’la görüşürüz” mesajları vermeye başladı. Esad reddetti. Mecburen İsrail’le, Mısır’la, Suriye’yle yeniden büyükelçilik düzeyinde ilişki kuruldu. Pro-aktif politikadan yavaş yavaş çekilerek “eski” dediği Türkiye’nin geleneksel dış politikasına dönüşe ilişkin ilk işaret Rusya-Ukrayna savaşında görüldü. Benzeri bir işaret İsrail-Filistin sorununda da gözleniyor. HAMAS’ın saldırısı ve İsrail’in sert tepkisinin sürdüğü bu sorunda Türkiye tarafsız kalmaya, savaşın durması, büyümemesi için garantörlük dahil öneriler geliştirmeye, barışçı işlev yüklenmeye çalışıyor. Daha önce beğenmediği geleneksel Türk dış politikasına uygun politikalar izlediğinde destek görüyor, takdir topluyor. Dış politikasını, siyasal İslamcı iktidarlar oluşturmak amacıyla Müslüman Kardeşler çizgisine çektiğinden buyana harcanan yıllar boşa gitti. Türkiye’ye başarı ve itibar sağlamadı. Aksine yalnızlaşmasına, AB’den, çağdaş devletler topluluğundan uzaklaşmasına neden oldu. Bölgenin ilk ve tek laik ve demokratik ülkesi olan, insan haklarına, kadın erkek eşitliğine sahip Türkiye’yi bu niteliklerinden uzaklaşmış, çağın gerisine düşmüş bir ülkeye dönüştürdü. Oysa Ortadoğu bataklığına sokmak yerine itibarı yüksek, sözü dinlenen, ağırlığı olan bir Türkiye için dış politikada Atatürk’ün izinden gitmesi gerekirdi.",https://halktv.com.tr/siyaset/ortadogu-batakligi-777009h
Fikret Bila,Muhalefetin Muhalefeti Parçalama Çabası,30 Ağustos 2023 Çarşamba 05:05,"İYİ Parti Lideri Meral Akşener, beklenen konuşmasını, Büyük Taarruz’un 101 yıldönümünde, 26 Ağustos günü Afyonkarahisar’da yaptı. Akşener iktidar ve muhalefeti eleştirdi. Eleştirilerinin ağırlıklı hedefi Kemal Kılıçdaroğlu ve CHP’ydi. Kılıçdaroğlu’nu “koltuğu öncelemek”le suçladı. “Önce şahsım, önce ben” diyerek hareket ettiğini öne sürdü. Ekrem İmamoğlu ve Mansur Yavaş’ı da cesur olmamakla suçladı. Kendisi ve İYİ Parti kadar cesaretle hareket edemedikleri mesajı verdi. Seçim yenilgisinde kendisinin ve partisinin kusuru olmadığı havasıyla konuştu. Sadece, milletin isteği olduğunu söylediği İmamoğlu veya Yavaş’ın cumhurbaşkanı adayı olmasını başaramadığı, Masa’ya anlatamadığı için milletten özür diledi. Hiçbir özeleştiri yapmadan seçim yenilgisinin içinden kendini ve partisini sıyırmaya çalıştı. Böylece sorumluluğu Kılıçdaroğlu ve CHP’ye yıktıktan sonra, ittifak yapmanın ne kadar kötü bir şey olduğunu anlattı. İttifakın zararlarını anlatan Akşener, diğer partilere yerel seçimlere ayrı ayrı girilmesi çağrısında bulundu. İYİ Parti’nin de yerel seçimlere kendi kadrosuyla gireceğini açıkladı. Bu çağrıya MHP Lideri Devlet Bahçeli’den yanıt geldi. Bahçeli bu çağrının MHP nazarında bir değeri olmadığını, seçimlere Cumhur İttifakı olarak gireceklerini söyledi. Akşener’in seçimlere ayrı girme kararı ve çağrısı en çok iktidarı memnun etmiştir. İktidarın hedefi cumhurbaşkanlığı ve milletvekili genel seçimi öncesinde olduğu gibi yerel seçim öncesinde de muhalif ittifakı dağıtmak. Yerel seçimlerde muhalefet partilerinin işbirliği yapmalarını önlemek. İYİ Parti’ye yapılan, “CHP’yle ve dolaylı olarak HDP’yle ittifaktan ayrıl” baskısı ve mesajlarının amacı yerel seçimlere muhalefetin dağınık girmesini sağlamak. Akşener hakkında, PKK’lı bir sanığın gizli tanıklığıyla başlatılan ve 7 yıldır hukuk dışı şekilde askıda tutulan “FETÖ’cü” soruşturmasının takipsizlikle sonuçlanmasının da bu amaca yönelik olduğu düşünülebilir. Akşener’in, ittifakı kötüleyerek seçimlere ayrı girme çağrısından bulunması Cumhur İttifakı’nın da amacına uyuyor. Cumhur İttifakı yerel seçimlere işbirliği yaparak girecek ama muhalefet partilerinin işbirliği yapmasını istemiyor. Böylece yerel seçimleri kazanmayı, özellikle de İstanbul, Ankara ve İzmir başta olmak üzere büyük kent belediyelerini kazanmak istiyor. Seçim yenilgisinden sonra kendilerine olan güvenleri artan (!) muhalefet partilerinin “yerel seçime kendi adaylarımızla gireceğiz, birkaç belediye kaybedilirse kaybedilsin” açıklamaları iktidarı fazlasıyla memnun ediyor. Oysa muhalefet partilerinin yerel seçimlere ayrı ayrı iktidarın ise Cumhur İttifakı altında ortak adaylarla girmesi muhalefetin kaybetmesini çok kolaylaştıracak bir yöntemdir. Muhalefet yerel seçimlere parçalanmış olarak girerse, sonuç “iktidarın istediği bir göz, muhalefetin verdiği iki göz” şeklinde olur. CHP lideri Kılıçdaroğlu, seçimden bu yana 6’lı Masa liderlerinin hiçbiri hakkında olumsuz bir söz söylemedi. Akşener’in sözlerine yanıt vermesinin de “nezaketsizlik” olacağını ifade etti. Kılıçdaroğlu yerel seçimlerini kazanmak için muhalefet partilerinin işbirliği yapması gerektiğini biliyor. İşbirliği ortamını zedeleyecek bir ifade kullanmaktan özenle kaçınıyor ve doğru yapıyor. Akşener’in seçimlere ayrı girme kararı ve çağrısı CHP’yle işbirliğinde elini güçlendirme amacı taşımıyorsa iktidarın elini güçlendirecektir. İnternette, seçimlerden önce başlayan ve başrolünde Google'ın olduğu iktidar yanlısı kısıtlama son dönemde çoğalıp Halk TV'nin haberlerine erişime örtülü bir sansüre dönüştü. Google, görüşmek için yaptığımız başvurulara kayıtsız kalırken uyguladığı filtrenin dozunu da yükseltti. Türk insanının haber alma hakkı için soruyoruz, Google'dan yanıt gelene kadar sormaya devam edeceğiz...",https://halktv.com.tr/siyaset/muhalefetin-muhalefeti-parcalama-cabasi-765886h
Fikret Bila,"Haksızlık, Hukuksuzluk, Adaletsizlik",17 Kasım 2023 Cuma 05:00,"Anayasasında “hukuk devleti” yazan Türkiye’de hak, hukuk, adalet kalmadı. Haksızlık, hukuksuzluk, adaletsizlik hakim. Anayasanın güvencesi altında olan insan hakları kısıtlanıyor, basın özgürlüğü kısıtlanıyor, gün geçmiyor ki bir kadın cinayeti işlenmesin. Yargıda rüşvet iddiaları birbirini kovalıyor. Bu iddiaları bizzat yargı mensupları kaleme alıyor, şikayet dilekçeleri yazılıyor. Siyasi davalarda bazı yargı kararları adalet değil adaletsizlik dağıtıyor. Bu kararlar vicdanları kanatıyor. Son örneği Hrant Dink’in katili Ogün Samast’ın “iyi hali de gözetilerek” serbest kalması. Dink’in öldürülmesi planlı, örgütlü bir terör eylemidir. Planlı olduğu tetikçi seçilirken 18 yaşın altında olmasına dikkat edilmesinden belli. Samast, cinayeti işlediğinde yaşı 18’den küçük olduğu için 'tasarlayarak adam öldürmek' ve 'ruhsatsız silah bulundurmak' suçlarından toplam 22 yıl 10 ay hapis cezası aldı. İnfaz yasasına göre Samast’ın bu cezanın 15 yıl 2 aylık bölümünü yatması gerekiyordu. Bu süreyi doldurunca serbest kalacaktı. Samast bu süreyi cezaevinde doldurdu ancak 2020 yılında cezaevinde gardiyanlara saldırdığı gerekçesiyle 4 yıl ek ceza aldı. Bu cezanın tamamını çekmeden cezaevi gözlem kurulunun “iyi hal” kararıyla koşullu serbest bırakmadan yararlandırılarak cezaevinden çıkarıldı. Cezaevi gözlem kuruluna göre Samast’ta yeniden suç işleme eğilimi yoktu, topluma adapte olabilirdi! Dink’in avukatlarının başvurusu üzerine Yargıtay 9 Ceza Dairesi ise 2013’te Samast, Yasin Hayal ve Erhan Tuncel’in de aralarında olduğu 9 kişinin eyleminin ""silahlı terör örgütü” değil, ""suç işlemek amacıyla kurulmuş örgüt"" olduğunu kabul etti. Eğer mahkeme bu cinayetin terör eylemi ve arkasındakilerin terör örgütü olduğunu kabul etseydi Samast daha uzun yıllar cezaevinde yatacaktı. Bir gazeteciyi önce keşif yaparak, planlı, örgütlü bir şekilde öldürmek terör eylemli değil de nedir? Gardiyanın boğazına bıçak dayayan ve bu nedenle ek ceza alan Samast’ın iyi hali nasıl olabilir ki? İşte bu soruların yanıtı yok! Bu nedenle vicdanları kanatıyor. Bu yargı sistemi gazeteci, yazar Barış Pehlivan’ın koşullu serbest bırakma hakkından yararlanmasını durdurdu ve ortada bir mahkumiyeti yokken yeniden üç ay cezaevinde tuttu. Bu yargı sistemi milletvekili seçilmiş Can Atalay’ı Anayasa Mahkemesi’nin hak ihlali kararına karşın cezaevinde tutmaya devam ediyor. Bunu yaparken “Anayasa Mahkemesi’nin kararına uymuyorum, üyeleri hakkında suç duyurusunda bulunuyorum” diye Anayasaya aykırılığı açık olan Yargıtay 3. Ceza Dairesi’ne dayanarak yapabiliyor. Samast gibi bir katil dışarıda serbest dolaşırken milletvekili Can Atalay, Osman Kavala, Tayfun Kahraman, Çiğdem Mater gibi birçok isim siyasi amaçlarla cezaevinde tutuluyor. Yargıtay’ın, Anayasa Mahkemesi kararına, Anayasa’nın açık hükmüne karşın uymadığı bir yargı sistemi adalet dağıtabilir mi? Siyasi davalarda iktidarın beklentisine uygun karar veren bir yargı adalet dağıtabilir mi? Anayasasında “demokratik, laik, hukuk devleti” yazmasına, insan haklarını, basın özgürlüğünü güvence altına almasına karşın yargı sistemi bu hükümlere uymuyorsa adalet dağıtabilir mi? Dağıtamaz. Yargı kararları vicdanları kanatır. “Hak, hukuk, adalet” en yaygın talep haline gelir.",https://halktv.com.tr/siyaset/haksizlik-hukuksuzluk-adaletsizlik-782868h
Fikret Bila,Siyasallaşmış Yargı Adalet Dağıtamaz,02 Ekim 2023 Pazartesi 05:00,"Yargıtay; Osman Kavala, Can Atalay, Tayfun Kahraman, Mine Özerden ve Çiğdem Mater’e verilen cezaları onayladı. Milletvekili seçilen Can Atalay’ın Meclis’e gelmesinin önünü tıkadı. Bu kararın sadece zamanlaması bile siyasi bir karar olduğunu gösteriyor. Atalay’ın bir milletvekili olarak Meclis’e gelmesi gerektiğine ilişkin toplumsal ve siyasal baskının yükseldiği bir dönemde Yargıtay alt mahkemenin kararını onaylayarak bu yolu kapattı. Bu karar daha önce de örneklerini gördüğümüz gibi iktidarın beklentisine uygun, siyasal bir karardır. Hukukçu bilim insanlarının gerekçeleriyle ortaya koydukları gibi hukuki bir karar değildir. Yargının siyasallaştığını gösteren bir karardır. Bu karar da Türkiye’nin 12 Eylül 2010’da yaptığı anayasa değişikliğiyle, yargının iktidarın ve o tarihte iktidarın işbirliği yaptığı FETÖ’nün kontrolüne geçmesinin doğal bir sonucudur. 15 Temmuz darbe girişiminden sonra FETÖ’cüler yargı dahil bürokrasiden uzaklaştırılmış olsa da yerlerine büyük ölçüde AK Partili ve iktidarın kurdurduğu vakıf ve derneklere mensup avukatlar yargıç ve savcı olarak atandılar. Yüksek yargıya da atamalar Cumhurbaşkanı Tayyip Erdoğan tarafından yapıldı, yapılıyor. Bu atamalarda liyakatten çok iktidara sadakatin esas alındığı da bilinen bir gerçek. Böylece yargıda oluşan yapının en önemli özelliği iktidara bağlı ve bağımlı hale gelmesi. Bu ilişki en açık biçimde siyasal nitelikle davalarda ortaya çıkıyor. Hukuki olmaktan çok siyasi amaçla yapılan yargılamalarda siyasi otorite nasıl bir ceza verilmesini istiyorsa yargı o kararı veriyor. Kimin cezaevinde kalacağına, kimin çıkacağına siyasi otorite karar veriyor. Gezi davasında da öyle oldu. Daha önce iki kez beraat eden Osman Kavala ağırlaştırılmış müebbet hapse mahkum edildi. İddianamede Kavala’nın Gezi olaylarında şiddet kullandığına dair bırakın delili elle tutulur bir iddia bile yok. Anı durum milletvekili seçilen Can Atalay için de geçerli. Bu kararın Atalay’ın Meclis’e gitmesini önlemek için alındığı da çok açık. Tayfun Kahraman, Mine Özerden ve Çiğdem Mater’in de şiddetle bir ilgileri yok ancak cezaları onandı. Uzman hukukçuların üzerinde uzlaştıkları gibi Gezi olaylarının Anayasa’nın güvencesi altında olarak protesto, gösteri ve yürüyüş hakkının kullanılması olarak değil “hükümeti devirmeye teşebbüs” olarak iddianameye konu olması zorlama bir yorum olarak duruyor. Bu karar aynı zamanda bundan sonra bu hakkını kullanmak isteyen vatandaşlara, meslek kuruluşlarına, sivil toplum kuruluşlarına, üniversitelere ve üniversite öğrencilerine de gözdağı niteliği taşıyor. İktidar uzun bir süredir toplantı, gösteri, yürüyüş, grev hakkının kullanılmasına izin vermiyor. Anayasal özgürlükleri kısıtlamış durumda. Yasamanın etkisizleştirildiği, yargının iktidarın kontrolüne girdiği, basının büyük ölçüde iktidara bağlandığı Türkiye’de kuvvetler ayrılığı ilkesi fiilen yok edilmiş oldu. Demokrasinin temelini oluşturan bu ilkenin ortadan kalkması denge-denetleme organlarının da boşa çıkarılmasıyla sonuçlandı. Oysa demokrasinin en önemli özelliği iktidarın eylem ve işlemlerinin anayasal kurumlarca denetlenmesidir. Türkiye’de ise iktidarın bütün kararları denetim dışında bırakılıyor. İktidar anayasa ve yasaları işine gelmediği zaman tanımıyor. Bu sistem Türkiye’nin anayasasında yazılı olan “demokratik, laik, sosyal hukuk devleti” niteliklerinin kağıt üstünde kaldığını gösteriyor.",https://halktv.com.tr/siyaset/siyasallasmis-yargi-adalet-dagitamaz-773425h
Fikret Bila,Muhalefetin Ortak Sorumluluğu,31 Temmuz 2023 Pazartesi 05:00,"Seçimlere ortak adayla giren, mitinglerde kürsüye birlikte çıkan, ortak kampanya yürüten muhalefet partilerinin sorumluluğu da ortaktır. Seçim yenilgisinin faturasını CHP Lideri Kemal Kılıçdaroğlu ve partisine kesip kenara çekilmek doğru bir tutum değildir. Kılıçdaroğlu seçimi kazansaydı muhalefet doğal olarak “birlikte kazandık, başarıda bizim de payımız” var diyecekti. Seçim kaybedildiğinde de “birlikte kaybettik, başarısızlıkta bizim de payımız var” diyebilme sorumluluğunu göstermelidir. İYİ Parti Lideri Meral Akşener’in “lami cimi yok kaybettik” sözünden başka bir değerlendirme yok. CHP kadar diğer muhalefet partilerinin de seçim sonucunu ve neden kaybettiklerini masaya yatırmaları ve kendilerine düşen hataları, eksikleri saptamaları gerekir. 6’lı Masa’yı oluşturan Gelecek, DEVA, Saadet ve Demokrat Parti’nin Kılıçdaroğlu’nun aldığı oylardaki payını bilemiyoruz. Seçime CHP listelerinden girdikleri için oylarını saydırmamış oldular. Ancak CHP listelerinden 39 milletvekili kazandıklarını biliyoruz. 6’lı Masa’nın en kârlı partileri seçime CHP listelerinden giren partiler oldu. Ancak bu partilerden seçimin neden kaybedildiğine ilişkin doyurucu bir açıklama gelmedi. Aldıkları milletvekilleriyle kenara çekildiler. Seçim yenilgisinde oyunu yüzde 3 puan dışında artıramayan CHP kadar oylarını düşüren İYİ Parti ve HDP-YSP’nin de önemli payı var. İYİ Parti’nin bu seçimlerde yüzde 15-20 arasında bir oy alacağı beklentisi vardı. Ancak İYİ Parti yüzde 10’u dahi bulamadı, Yüzde 9,67da kaldı ve 2018 seçimlerindeki aldığı oyu bir oy bile artıramadığı görüldü. İYİ Parti beklendiği gibi yüzde 15-20 arasında oy alabilse ve merkez sağa oturabilseydi Kılıçdaroğlu önemli bir farkla cumhurbaşkanı seçilecekti. Aynı durum HDP-YSP için de geçerli. HDP’nin de yüzde 13 ve üzerinde oy alacağı beklentisi vardı. HDP’nin aldığı oylar da yüzde 10’nun altında kaldı. HDP de beklenen oyu alabilseydi Kılıçdaroğlu’nun seçilmesine yetecekti. CHP de oyunu yüzde 22’den yüzde 25’e değil yüzde 27-30 arasına yükseltebilseydi Kılıçdaroğlu’nun seçimi kazanmasına yetecekti. CHP, bu kadar derin bir ekonomik kriz varken oyunu neden yüzde 30’lara bile taşımadığını iyi analiz etmeli, gerçek nedenleri ortaya koymalıdır. İYİ Parti’nin bazı milletvekilleri ise seçim yenilgisinde İYİ Parti’nin payı olmadığını aksine ittifakın mağduru olduklarını söylüyorlar. İYİ Parti’nin beklenen oyu alamamasının nedeni olarak CHP ile ittifak yapmayı gösteriyorlar. “Akşener’in masadan kalması doğruydu, geri dönmemeliydi” diyorlar. Yerel seçimlerde de CHP ile ittifak yapılmaması gerektiğini savunuyorlar. Hatta yerel seçimlerde AK parti ve MHP ile hareket etmeyi öneren milletvekili de oldu. Bu yaklaşımlar seçim yenilgisini kısa yoldan sadece Kılıçdaroğlu ve CHP’ye yıkmaktan başka anlam taşımıyor ve siyasi gerçeklerle örtüşmüyor. Kılıçdaroğlu’nun yüzde 48 oy alabilmesi ancak ittifakla mümkün olmuştur. İttifak ve ortak aday olmasaydı Kılıçdaroğlu bu kadar oyu toplayamazdı. Bu gerçek unutulmamalıdır. İYİ Parti de beklenin çok altında oy aldığı için Kılıçdaroğlu’nun kazanması için yeterli katkıyı veremediğini kabul etmelidir, tıpkı HDP gibi. İYİ Parti’nin beklenen oyu alamamasının nedeni CHP ile ittifak yapması değil ittifakın gereğini yeterince yapamamasıdır. Millet İttifakı’nın ikinci büyük kurucu partisi olarak, ittifakın büyük kurucu ortağı olan CHP’nin lideri Kılıçdaroğlu’nun adaylığına başından beri karşı çıkıp, “kazanamayacak aday” damgası vurması İYİ Parti’nin en önemli hatalarından biridir. Bu tutumuyla kendi tabanında, Kılıçdaroğlu hakkında ciddi tereddüt yaratmak yanlış olmuştur. Ayrıca Akşener’in çok sert bir söylemle masadan kalkması, sonra Ekrem İmamoğlu ve Mansur Yavaş’ın cumhurbaşkanlığı yardımcılığı karşılığında yeniden masaya oturması yarattığı tahribatı onarmaya yetmemiştir. Bu tutum Millet İttifakı’nda özellikle İYİ Parti tabanında önemli kayıplara neden olmuştur. Bu keskin dönüşler İYİ Parti tabanında güvensizliğe neden olmuş ve beklenen oyu alamamıştır. Siyaset gerçekleri kabul ederek yapılır, aksi sadece siyasi hayal üretir.",https://halktv.com.tr/siyaset/muhalefetin-ortak-sorumlulugu-758470h
Fikret Bila,Tolga Şardan Gazetecidir!,03 Kasım 2023 Cuma 05:00,"Tolga Şardan mesleğimizin yüz akı bir gazetecidir. Gündem yaratan yüzlerce habere imza atmış, onlarca ödül almıştır. Şardan’ın, kaleme aldığı bir yazı nedeniyle tutuklanması özgür gazetecilik yapmaya çalışan yayın organları ve gazetecilere yönelik gözdağıdır. Basın her rejimde olur ancak özgür basın sadece gerçek demokrasilerde olur. Türkiye son dönemde anayasal güvence altında olan basın özgürlüğünün giderek kısıtlandığı, gazetecilerin haberleri, yazıları, yorumları nedeniyle tutuklandığı bir ülkeye dönüştü. Tıpkı Barış Terkoğlu, Barış Pehlivan, Merdan Yanardağ ve birçok gazetecinin tutuklanması gibi Tolga Şardan’ın tutuklanması da anayasaya aykırıdır. Bir haberde yanlışlık varsa, haberin muhatabı düzeltme gönderir. Yayın organı bu düzeltmeyi yayınlar. Yayın organı düzeltme yazısını yayınlamazsa bu kez mahkemeye başvurulur ve tekzip kararı alınır. Yayın organı tekzip metnini yayınlamak zorundadır. Bu yollar dururken gazetecilerin tutuklanması, tutuklu yargılanmaları olağan hale geldi. Oysa hukuk sistemimizde tutuksuz yargılama esas, tutuklu yargılama istisnadır. Yargıdaki uygulama bunu tam tersine çevirmiş durumda. “Tutuklu yargılama esas, tutuksuz yargılama istisna” Şardan’ın neden tutuklandığını gelince… T24’de yayımlanan “MİT’in Cumhurbaşkanlığı’na sunduğu yargı raporunda neler var?” yazısı nedeniyle. Yazı bir süre önce Anadolu Adliyesi Cumhuriyet Başsavcısı İsmail Uçar’ın yargıdaki rüşvet iddialarını içeren dilekçesinde yer alan konulardan oluşuyor. Yazıda bu iddialarla ilgili olarak MİT’in Cumhurbaşkanı Tayyip Erdoğan’a rapor sunduğu da ifade ediliyor. Bu haber 43 saat tekzip edilmedi. Ancak Tolgan Şardan’ın tutuklanmasından 10 dakika sonra yalanlandı. Bu haberde yanlışlıklar varsa düzeltilebilirdi. Tekzip kararı alınıp T24’de yayınlanabilirdi. Bunun yerine Tolga Şardan, “halkı yanıltıcı bilgiyi yayma” suçlamasıyla tutuklandı. Türk Ceza Yasası bu suçu nasıl tanımlıyor: “MADDE 217/A - (1) Sırf halk arasında endişe, korku veya panik yaratmak saikiyle, ülkenin iç ve dış güvenliği, kamu düzeni ve genel sağlığı ile ilgili gerçeğe aykırı bir bilgiyi, kamu barışını bozmaya elverişli şekilde alenen yayan kimse, bir yıldan üç yıla kadar hapis cezasıyla cezalandırılır. (2) Fail, suçu gerçek kimliğini gizleyerek veya bir örgütün faaliyeti çerçevesinde işlemesi hâlinde, birinci fıkraya göre verilen ceza yarı oranında artırılır.” Bir başsavcı tarafından dilekçeyle HSK’ya yansıtılmış rüşvet iddialarının araştırılması halk arasında neden endişe, korku veya panik yaratsın? Yaratsa yaratsa ancak memnuniyet yaratır. Cumhurbaşkanı böyle bir talimat verdiyse halk bundan memnun olur. Neden endişe etsin? Neden korksun? Neden panik olsun? Haberin içeriğiyle bağdaşmayan böyle bir gerekçeyle Tolga Şardan’ı tutuklamak aslında basın özgürlüğünü tutuklamaktır. Tolga Şardan gazetecidir. Serbest bırakılmalıdır.",https://halktv.com.tr/gundem/tolga-sardan-gazetecidir-780302h
Fikret Bila,CHP’nin Kendini Yenileme Yeteneği,25 Eylül 2023 Pazartesi 05:00,"Seçimlerin kaybedilmesinden sonra CHP’de en çok konuşulan konu “yenilenme” oldu. Genel başkandan genel merkez kadrolarına, pasif muhalefetten aktif muhalefete, aktif üyenin yetkilendirilmesinden parti programı ve tüzüğünün güncellenmesine kadar CHP yenilenme gereksinimini tartışıyor. CHP doğrusunu yapıyor. Yenilenme tartışmayla başlar. CHP Türk siyaseti içinde kendini yenileme yeteneğine en fazla sahip olan partidir. Kuruluşu ve Atatürk liderliğinde gerçekleştirdiği devrimler zaten ülkenin yenilenmesiyle sonuçlanmıştır. Kendini yenileme açısından en çarpıcı örnek İsmet İnönü liderliğinde çok partili hayata geçişi sağlamış olmasıdır ki bu da ülkenin yenilenmesi sonucunu doğurmuştur. CHP; 1960’ların, 1970’lerin dünyasına uygun olarak, ortanın solun, sosyal demokrat, demokratik sol anlayışla yine kendini yenilemiştir. CHP’nin bu yeteneği vardır. Bugün yine en yoğun biçimde CHP’nin yenilenmesi tartışılıyor. Bu tartışma sürerken bir yandan da il kongrelerinin sonuna yaklaşıldı. Kurultay yakın. Yenilenmenin Genel Başkan Kemal Kılıçdaroğlu’nun yerine başka bir ismin seçilmesiyle başlaması gerektiğini savunanlar kendilerine “değişimci” diyorlar. Parti içi muhalefeti oluşturan bu isimlerin başında İstanbul Büyükşehir Belediye Başkanı Ekrem İmamoğlu ve genel başkanlığa adaylığını açıklayan Meclis Grup Başkanı Özgür Özel geliyor. Genel başkanlığa adaylığını açıklayan diğer iki isim de Örsan K. Öymen ve İlhan Cihaner. Arka arkaya yapılmakta olan il kongrelerinde Özel’in, Öymen’in, Cihaner’in kürsüye çıkıp konuşma yapmaları, fikirlerini paylaşmaları diğer partilere göre CHP’nin önemli bir artısı. İl kongrelerinin karşılıklı anlayış ve fikir yarışı şeklinde geçmesi parti içi demokrasi açısından çok önemli. Bu görüntüler siyasete “sayın” hitabını sokarak nezaket ve zarafet getiren rahmetli Ecevit’in partine yakışıyor. Cumhurbaşkanlığı hükümet sisteminin getirdiği (yüzde 50 artı 1) barajı partiler arasında ittifaklar kurulmasını zorunlu kıldı. İktidar partisi AK Parti de, ana muhalefet partisi de seçimlere ittifaklarla girdiler. CHP’nin başını çektiği muhalefet ittifakı kaybetti. CHP’de yenilenme tartışması doğal olarak bu yenilgiden sonra başladı. Yeni kadrolar için kongrelerde de demokratik mücadele sürüyor. Ancak CHP’nin politikalarını da yenilemesi gerektiği açık. AK Parti iktidarı kimlik siyaseti üzerinden yarattığı kutuplaştırmayla seçimleri kazanıyor. Seçmenin çoğunluk desteğini inanç, terör ve bölünme tehdidi üzerinden yürüttüğü kimlik politikasıyla elde ediyor. CHP de bu kutuplaşmayı aşmak için iktidarın yaptığı gibi kimlik siyaseti üzerinden politika yapmayı tercih etti. Ancak kaybetti. Kılıçdaroğlu ve CHP ulaşamadığı kesimlere AK Parti’nin yaptığı gibi inanç kimliği ve anlayışı üzerinden ulaşmaya çalıştı. Oyunu yüzde 22’den ancak yüzde 25’e yükseltebildi. Bu sonuçla, CHP’nin, ulaşamadığı kesimlerin onlarla benzer anlayışa sahipmiş gibi yaparak desteklerini almanın mümkün olmadığı da ortaya çıktı. Bu sonuç CHP’nin sağcılaşarak, inanç gruplarına ulaşmaya çalışarak AK Parti tabanından oy alamadığını göstermiş oldu. Bu durum CHP’nin bu politikadan vazgeçmesi, kimlik, inanç yerine sosyal sınıf gerçeğini dikkate alarak yeni politikalar üretmesi gerektiğini gösteriyor. Hangi etnik ve inanç grubuna ait olursa olsun Türkiye’nin ezilen sınıflarına yönelmek, bu kesimlerde örgütlenmeyi başarmak CHP’nin kendi tabanını genişletmesi anlamı taşıyacaktır. Bunu sağlamın yollarından biri de partide sendikalara, meslek kuruluşlarına, sivil toplum örgütlerine ağırlık vermektir. CHP’nin iktidarı taklit ederek iktidar olması mümkün değildir.",https://halktv.com.tr/siyaset/chpnin-kendini-yenileme-yetenegi-771889h
Fikret Bila,İmamoğlu Adaylığını İlân Etti Mi?,28 Temmuz 2023 Cuma 08:03,"İstanbul Büyükşehir Belediye Başkanı Ekrem İmamoğlu CHP genel başkanlığı için adaylığını dolaylı yoldan ilân etti denilebilir. “Ben genel başkanlığa adayım” demedi ama açtığı değişim sitesine gelen görüşleri değerlendirirken “Toplum CHP’de lider ve yönetim değişmesini istiyor” dedi. İmamoğlu, açtığı siteyi 1 milyondan fazla vatandaşın ziyaret ettiğini ve 100 bin vatandaşın da değişimle ilgili görüş ve önerilerini ilettiğini duyurdu. İmamoğlu, verdiği bilgiye dayanarak toplumun CHP Lideri Kemal Kılıçdaroğlu’nun değişmesini istediğini ilân etti. İmamoğlu’nun bu açıklamasından “ben genel başkanlığa adayım” anlamı çıkarılabilir. İmamoğlu’nun doğrudan “ben adayım” dememesi konusunda CHP kulislerinden dillendirilen bir seçenek de şu: “İmamoğlu genel başkanlığa aday olmaz, Özgür Özel’in genel başkanlığını destekler. Özel seçilirse, İmamoğlu da bir sonraki cumhurbaşkanı adayı olur.” Bu senaryoyla ilgili olarak sorulması gereken sorular var. Özgür Özel’in genel başkanlığını destekleyen İmamoğlu, İstanbul Belediye Başkanlığı’na yeniden aday olacak mı? Aday olup da kaybederse genel başkanlık iddiası sürer mi? Toplumun Kılıçdaroğlu’nun genel başkanlıktan gitmesini istediği yolunda açıklama yapıktan sonra yeniden belediye başkanlığına aday olursa İstanbul’da CHP seçmeninin tamamının oyunu alabilir mi? İmamoğlu’nun artık bundan sonra çıktığı yoldan dönmesi çok zor olur. Genel başkanlığa aday olsun veya Özgür Özel’i desteklesin İmamoğlu artık Kılıçdaroğlu’na karşı yürütülen parti içi muhalefetin lideri konumundadır. Kılıçdaroğlu’nun düşüncesinde ise değişiklik yok. Kılıçdaroğlu, İmamoğlu’nun yeniden İstanbul Büyükşehir Belediye Başkanlığı’na aday olmasını istiyor. Bu düşüncesi başta Ankara Büyükşehir Belediye Başkanı Mansur Yavaş üzere diğer CHP’li büyükşehir belediye başkanları için de geçerli. 14-28 Mayıs seçimlerinden bugüne kadar parti içi tartışmalarla gündeme oturan CHP’de, Genel Başkan Kemal Kılıçdaroğlu’nun talimatıyla öncelik yerel seçimlere verilecek. Kılıçdaroğlu yeni CHP milletvekilleriyle tanışma toplantısında parti yönetimine ve milletvekillerine yerel seçimlere çok kısa bir süre kaldığını bu nedenle bütün enerjilerini yerel seçimler için harcamaları gerektiğini söyledi. Zaman yitirmeden yerel seçimlere kadar her kapının çalınmasını, her muhtarın ziyaret edilmesini isteyen Kılıçdaroğlu, parti içi sorunların da kamuoyuna açık biçimde tartışılmamasını talep etti. Toplantıya katılan Grup Başkanı Özgür Özel, Ekrem İmamoğlu’na yakınlığıyla bilinen Grup Başkanvekili Gökhan Günaydın’la birlikte yine bu isimlerle birlikte değişim isteyen Veli Ağbaba gibi kıdemli isimlerin Kılıçdaroğlu’yla sıcak sohbetler yaptıkları hatta şakalaştıkları gözlendi. Kılıçdaroğlu’nu yerel seçim önceliği konusunda vurgu yapmasının iki temel nedeni var. Birincisi iktidarın yerel seçim için çoktan saha çalışmalarına başlamış olması. İkinci CHP’nin iç kavgaya tutuşmuş dağınık bir görüntü vermesinin Cumhurbaşkanı Tayyip Erdoğan ve iktidarın işine geleceği düşüncesi. Kılıçdaroğlu, bir yandan yerel seçimlere ağırlık verilirken diğer yandan kurultay sürecinin kavgasız gürültüsüz, demokratik bir şekilde yürütülmesini istiyor. Kurultay sürecinin yerel seçimlere hazırlık ve saha çalışmalarını baltalamamasına özen gösterilmesini bekliyor. Kurultay süreciyle ilgili olarak Genel Merkez’de yapılan takvim hesabı şöyle: İlçe ve il kongrelerinin 15 Ekim’de bitmesi bekleniyor. Kongreler tamamlandıktan sonra 45 gün itiraz süresi var. Bu süre dikkate alındığında kurultayın en erken 20 Kasım’da yapılabileceği hesaplanıyor. Ancak kurultayın hafta içi değil hafta sonu toplanması yeğleneceği için kurultay tarihi olarak en erken 25-26 Kasım tarihleri uygun görülüyor. Bu tarihlerde kurultay yapılırsa yerel seçimlere 4 ay gibi kısa bir süre kalıyor. Bu süre; adayların belirlenmesi, bildirilmesi, kampanyaların sürdürülmesi için çok kısa. İktidar partileri için bu süreden çok önce yerel seçim çalışmalarına başlamış ve ilerlemiş olacaklar. Kılıçdaroğlu’nun şimdiden önceliğin yerel seçimlere verilmesini istemesinin nedenlerinden biri de bu takvim sıkışıklığı. Bu sıkışıklık nedeniyle CHP Parti Meclisi’nin kongreler bittikten sonra kurultayın toplanmasına karar verebileceği gibi yerel seçimler sonrasına bırakılması kararı da alabileceği dillendiriyor. Kurultay’ın yerel seçim sonrasına ertelenmesi İmamoğlu’nu takvim açısından sıkıştıracak ve karar vermesi konusunda baskı oluşturacaktır.",https://halktv.com.tr/siyaset/imamoglu-adayligini-ilan-etti-mi-757845h
Fikret Bila,Çalışmayıp da Ne Yapsın?,13 Ekim 2023 Cuma 05:00,"İktidar son birkaç aydır emeklilere sürekli “müjde haberi” veriyordu. Emeklilerin durumunu düzeltmek için hükümetin çalışma yürüttüğü haberleri kamuoyuna yansıtılıyordu. Bu müjdenin, Kasım ayında emeklilere bir defaya mahsus olmak üzere verilecek 5 bin lira olduğunu Cumhurbaşkanı Tayyip Erdoğan açıkladı. İlgili bakan ise bu ödeme dışında emeklilerle ilgili ek bir çalışma olmadığını duyurdu. Bütün emekliler 5 bin lira alacaklar mı? Hayır. Emekli olup da çalışmaya devam ederlere bu ödeme yapılmayacak. 5 bin lira asgari ücret kadar bile maaş alamayan emeklilerin geçim sorununu çözecek bir para değil. Üstelik çalışmak zorunda olan emekliler bu parayı da alamayacak. Oysa yıllarını çalışarak geçirmiş, emekli olmuş biri emekliliğin keyfini süreceğine neden çalışsın? Nedeni açık; emekli maaşıyla geçinemiyor. Çalışmak zorunda. Sanki onları emekli olduktan sonra çalışmak zorunda bırakan bu iktidar değilmiş gibi bir defalık verilecek 5 bin liralık katkıdan da mahrum bırakıyor. Emeklilerin yeniden çalışmak zorunda kalması, geçim sıkıntısı çekmelerinin nedeni bu iktidarın maaş bağlama oranlarını düşürmesi ve emekli maaşıyla asgari ücret arasındaki bağı kesmesidir. AK Parti iktidarı emekli maaşı bağlama oranlarını çok düşürdü. Ayrıca “emekli maaşı en az asgari ücretin yüzde 110 tutarında olur” hükmünü de yasadan çıkardı. Bugün en düşük emekli maaşı 7 bin 500 lira, asgari ücret ise 11 bin 400 lira, vaat edilen en düşük memur maaşı ise 22 bin lira. Ayrıca dul ve yetim maaşları 7 bin 500 liranın da altında. Dul maaşı alanlara, ikramiye olarak 5 bin lira değil, 3 bin 500 lira ödenecek. Yetim aylıklarında bu tutar daha da düşüyor. Dolayısıyla emekliler ya çalışmak ya da başkasının eline bakmak zorunda. Bu enflasyon ortamında emekli, dul, yetim aylığıyla bir ay geçinmek olası değil. İş bulabilen, sağlığı ve yaşı uygun olan emekliler bu nedenle çalışıyorlar, keyiflerinden değil. Enflasyonun kısa sürede çok yükselmesinin nedeni de yine iktidarın yanlış kararlarının sonucu. Enflasyonun çok altında faiz belirleyerek dövizi fırlatan iktidar, girdi ve nakliye maliyetlerini çok artırdığı için fiyatlar da fırladı. Hazine ve Maliye Bakanı Mehmet Şimşek ise enflasyonun nedeni olarak ücret artışlarını gösteriyor. Elbette ücretleri çok düşük tutar, insanları açlık sınırında yaşatırsanız talep düşer ve enflasyon da bir miktar düşer. Kaldı ki Türkiye’de enflasyonun ana nedeni ücret artışları değil, maliyet artışları ve aşırı kârlardır. Bu gerçeği iki değerli bilim insanı; Erinç Yeldan ve Hayri Kozanoğlu da açıkladı. Yeldan şu değerlendirmeyi yaptı: “Bakan Şimşek’in ‘enflasyonun ardında ücret maliyetleri var’ savı yanlış, tutarsız ve kamuoyunu yanıltıcıdır. TÜİK verileri, 2015 sonrasında şirketlerin tekelci konumlarına dayanarak kar marjlarını hızla yükselttiğini ve üretici fiyat enflasyonunu körüklediğini belgeliyor.” Kozanoğlu’nun yorumu da şöyleydi: “Kısmen doğru, ücretleri hiç artırmazsan insanlar para harcayamazlar ve enflasyon biraz düşer. Gelgelelim gerek İSO’nun 500 Şirket Raporu, gerekse de TÜİK’in sektör bilançoları enflasyonun asıl kaynağının fahiş şirket karları olduğunu gösterdi.” Sonuç olarak iktidar ekonomik krizin faturasını emekçiye ve emekliye ödetiyor. Değişmeyen gerçek bu.",https://halktv.com.tr/siyaset/calismayip-da-ne-yapsin-775918h
Fikret Bila,CHP’deki Gelişmelerin Anlamı,18 Ağustos 2023 Cuma 05:00,"İstanbul Büyükşehir Belediye Başkanlığı’na yeniden aday olacağını açıklamasıyla Ekrem İmamoğlu’nun seçimden sonra yarattığı belirsizlik ortadan kalktı. Seçim yenilgisinin ertesi günü başlattığı “değişim” söylemi ve kurduğu “değişim sitesi”yle CHP Genel Başkanlığı’na aday olduğu mesajı veren İmamoğlu, sürecin sonunda belediye başkanlığı adaylığına döndü. CHP’ye liderlik ve cumhurbaşkanlığı iddiası yerel seçim sonrasına kaldı. Bu zaten CHP Lideri Kemal Kılıçdaroğlu’nun İmamoğlu’na önerdiği modeldi. Kılıçdaroğlu’nun önerisine uymayıp CHP Genel Başkanlığı’na aday olması halinde seçilmesinin garantisi olmadığı gibi İstanbul Büyükşehir Belediyesi’ni AK Parti’ye teslim etmesinin siyasi faturası da çok ağır olurdu. İmamoğlu’nun aldığı kararın sadece İstanbul Belediye Başkanlığı’yla sınırlı olmadığı açık. Bu zaten ifadelerinden de anlaşılıyor. Bu karar aynı zamanda İstanbul’u yeniden kazanması halinde cumhurbaşkanlığı adaylığını da CHP Genel Başkanlığı adaylığını da içeriyor. “Genel Başkanlığa aday olabilirim” diyen CHP Grup Başkanı Özgür Özel’in, Sözcü’den İsmail Saymaz’a yaptığı açıklamalar ise İmamoğlu’yla bir anlaşma yaptıklarını gösteriyor. İmamoğlu’nun adaylığını açıklarken Özel’e atıf yapması da bu anlaşmaya işaret ediyordu. Anlaşılıyor ki bu anlaşmaya göre İmamoğlu İstanbul Belediye Başkanı ve Cumhurbaşkanı, Özel de CHP Genel Başkanı olacak şekilde paylaşım modeli oluşturulmuş. Kılıçdaroğlu’nun İmamoğlu’nun İstanbul Belediye Başkanlığı adaylığını resmileştireceğinden kuşku yok. İlk Parti Meclisi toplantısında bu karar alınacak ve Kılıçdaroğlu tarafından açıklanacaktır. Kılıçdaroğlu’nun İmamoğlu’na söylediği, “İstanbul’a daha güçlü şekilde kazan sonra genel başkanlığa aday ol” formülü hayata geçirilecek. İmamoğlu, İstanbul’u yeniden kazanırsa, Kılıçdaroğlu’nun genel başkanlığı ve cumhurbaşkanlığı adaylığını kendisine bırakmasını bekleyecektir. Özel’in ise özel bir durumu var. Özel, Kılıçdaroğlu’nu temsilen CHP’nin Meclis Grup Başkanı. Kılıçdaroğlu milletvekili olmadığı için bu göreve Özel’in seçilmesini destekledi. Özel bu görevi Kılıçdaroğlu’nu temsilen aldı. CHP Genel Başkanlığı’na aday olmaya niyetli olduğunu açıklayan Özel henüz adaylığını açıklamadı. “İmamoğlu’yla bir hayalimiz var” diyen Özel’in delege seçimlerini beklediği anlaşılıyor. Delege yapısının genel başkanlığa seçilmesine uygun olduğu sonucuna varırsa adaylığını o zaman açıklamayı düşündüğü görülüyor. Delege yapısını buna uygun görmezse aday da olmayabilir. Bu durumda, İmamoğlu’yla vardığı uzlaşma hayata geçmemiş olur. Bu duruma düşmemek için Kılıçdaroğlu’na karşı aday olursa kaybetme riski çok yüksek olur. Kılıçdaroğlu’nun açıklamalarından sonra Ekim veya Kasım ayında yapılacak kurultayda yeniden genel başkanlığa aday gösterilmeyi ve yerel seçimlere kadar genel başkanlık tartışmasını bitirmeyi hedeflediği anlaşılıyor. Kılıçdaroğlu’nun yeniden genel başkan seçilmesi halinde CHP’deki yenileşme sürecinin yerel seçimler sonrasına kalacağı açık. İmamoğlu’nun yerel seçimlerden sonra alacağı sonuç Kılıçdaroğlu’nun kararını da etkileyecektir. CHP’nin İstanbul ve Ankara başta olmak üzere belediye seçimlerini kazanması bir heyecan ve umut yaratacaktır. Böyle bir tablo içinde Kılıçdaroğlu’nun de destekleyeceği şekilde CHP’nin yenilenmeyi gerçekleştirmesi daha kolay olacaktır. Kılıçdaroğlu’nun partiyi hırpalamadan, bölüp parçalanmadan değişim ve yenilenmeyi sağlayacak ortamı hazırlaması ve birlik içinde hayata geçirmesi CHP’yi büyütecek sağlıklı yoldur. Bunun ilk adımı Kılıçdaroğlu’nun en kısa zamanda Parti Meclisi’ni toplayıp başta İmamoğlu olmak üzere belediye başkan adaylarını açıklaması ve örgütün zaman yitirmeden yerel seçim çalışmaları için sahaya inmesidir. CHP’nin kaybedeceği zaman yoktur.",https://halktv.com.tr/siyaset/chpdeki-gelismelerin-anlami-763021h
Fikret Bila,Üç Tehlike,04 Ağustos 2023 Cuma 07:34,"İktidarın Türkiye’yi dönüştürme çabaları ülkenin geleceği açısından üç alanda önemli riskler barındırıyor. Türkiye Cumhuriyeti’nin ve toplumsal yaşamın laik yapısını dönüştürmek amacıyla sivil ve güvenlik bürokrasisinde yapılan tasfiye ve tarikat referanslı atamalar, devlet korumasında da olanlar dahil yoksul aile çocuklarının tarikatların ellerine teslim edilmesi ve 15 milyonu bulduğu ifade edilen çoğunluğu Suriyeli göçmenler çözülmesi zor sorunlar üretmeye aday alanlardır. Güvenlik bürokrasisinde Atatürk’ün izinde laik kadroları tasfiye edip yerlerine Atatürk ve laiklik karşıtı cemaat mensuplarının atanması ve terfi ettirilmeleri sonucunda Türkiye çok acı bir deneyim yaşadı. Emniyet teşkilatında ve yargıda etkin yerlere getirilen bu kadrolar önce Türk Silahlı Kuvvetleri’nde (TSK), emniyette ve yargıda kumpas davalarıyla tasfiyeyi gerçekleştirdiler. TSK’da önemli komutanlıklara getirilen FETÖ’cüler 15 Temmuz 2016’da darbe girişiminde bulundular. 17-25 Aralık yolsuzluk iddialarına kadar iktidarın desteğiyle yargı ve güvenlik kurumlarında etkin hale getirilen kadroların bir askeri darbeyle laik cumhuriyeti yok etmeye kalkıştıkları bu süreç unutulmamalıdır. Bu süreçten ders çıkarması gereken iktidarın özellikle güvenlik ve yargı bürokrasisinde tasfiye ettiği cemaat mensuplarının yerine başka cemaat ve tarikatlara mensup kadrolar oluşturması ilerisi için önemli bir risk oluşturacaktır. Bu nedenle bugünlerde yargıda, emniyet teşkilatında ve TSK’da üst düzey atamalar ve görev değişiklikleri yapılırken bu risk dikkate alınmalıdır. Güvenlik ve sivil bürokrasinin anayasa ve yasaların düzenlediği şekilde görevlerini hakkıyla yerine getirecek kadrolarla oluşturulması, cemaat, tarikat mensuplarının etkin hale getirilmemesi gereklidir. İktidarın demokratik, laik bir ülkede olmaması gerektiği halde toplumsal yaşamın merkezine dini yerleştirme amacıyla eğitimi bilim ve akıl temelinden çıkararak tarikatların etkinlik alanı haline getirmesi de ilerisi için bir diğer risk alanıdır. Devlet korumasındaki çocukların tarikat yuvalarına gönderilmesi ve akıl ve bilimden uzak, laiklik, kadın erkek eşitliği karşıtı olarak eğitilmeleri, kindar nesiller yetiştirmek için gösterilen gayretler de toplumsal ve siyasal sorun alanlarına dönüşme riski taşımaktadır. Özel eğitim alanında tarikatların etkinliği gözle görülür hale gelmiş durumda. Ana sınıfından üniversiteye kadar oluşturulan, tarikatlara ait eğitim zincirleri iktidar tarafından her yönden desteklenip korunuyor. Resmi okullarda da durum çok farklı değil. Zengin aileler çocuklarını bu sistemin dışında bilim ve akıla dayalı, laik eğitim veren kurumlara gönderiyor ama yoksul aile çocukları bu okullara gitmek zorunda bırakılıyor. Çocuklar tarikat yurtlarına yerleştiriliyor. O yurtlarda çocukların hayatını karartan, hatta canlarına kıymalarına neden olan olaylar örtbas ediliyor, yargı gerekeni hakkıyla yapmıyor. Türkiye’nin geleceği için ağır sorunlar üretecek olan üçüncü alan ise sayılarının 15 milyonu aştığı söylenen çoğunluğu Suriyeli göçmenlerdir. İktidarın tabandaki oy kaybını telafi etmek üzere getirip kolayca vatandaşlık verip oy kullandırdığı, Avrupa ülkelerine karşı koz olarak kullandığı ve nihayet ümmetçi ve siyasal İslamcı bir yaklaşımla Türkiye’yi soktuğu bu gruplar şimdiden sosyal sorun olmaya başlamışlardır. Bazı büyük kentlerde, illerde ve ilçelerde önemli bir nüfus oluşturan laiklik karşıtı akımlara mensup, iç savaşta yer almış eli silahla grupların gettolaştıkları da gözleniyor. Bu gerçek Türkiye’nin demografik yapısını da etkileyecek bir potansiyele sahip. Doğum oranları da dikkate alındığında bazı yerleşim bölgelerinde göçmenlerin çoğunluğu oluşturacakları da tahmin edilmeyecek bir olay değil. Bu durum iktidarın gözlerini kapadığı ve sorun olarak görmediği bir konu. Ancak vatandaş iktidar korumasındaki bu grupların yarattığı sorunları her gün yaşıyor. Sokaktaki vatandaşı rahatsız eden, değerlerine saldıran bazılarının eli silahlı olduğu bilinen bu gruplar iktidara güvendikleri için ceza almayacakları güvencesiyle olay çıkarıyorlar. Bu süreç ileride daha önemli toplumsal sorunlara yol açacak şekilde devam ediyor. Yoksul vatandaşlara tanınmayan maddi ve sosyal hakların göçmenlere sağlanması da ayrı bir sorun olarak duruyor. Demokrasiyle, laiklikle, kadın-erkek eşitliğiyle sorunu olmayan ve Türkiye’nin yeniden çağdaş devletler topluluğu içinde saygın bir yere sahip olmasını isteyen muhalefet partilerinin bu durumu gözden kaçırmamaları ve halkı aydınlatmaları gerekir.",https://halktv.com.tr/siyaset/uc-tehlike-759550h
Fikret Bila,Can Atalay Kararı,06 Ekim 2023 Cuma 05:00,"Anayasa Mahkemesi (AYM) Türkiye İşçi Partisi’nden (TİP) Hatay milletvekili seçilen Can Atalay’ın yaptığı “hak ihlali” başvurusunu, yüksek mahkemenin Genel Kurulu’na havale etti. Nihai kararı AYM Genel Kurulu verecek. Yargıtay ise Atalay’ın başvurusunun 5 Ekim’de karara bağlanacağını açıklamasından sonra ilgili daire aceleyle toplandı. Atalay hakkında verilen cezayı onadı. Böylece AYM kararını vermeden cezayı onayarak Atalay’ın cezaevinden çıkmasını önlemeye çalıştı. Tutuklu olan Atalay’ı hükümlü duruma getirdi. Yargıtay’ın bu acelesinin, siyasi otoritenin Can Atalay’ı cezaevinden çıkarmamak, Meclis’e göndermemek kararıyla uyumlu olması gözden kaçmadı. Bu nedenle Yargıtay kararı uzman hukukçular tarafından hukuki değil siyasi karar olarak yorumlardı. Yargıtay’ın Anayasa Mahkemesi’nin mevcut koşullarda milletvekili dokunulmazlığının sınırlandırılamayacağı yönündeki içtihat kararına karşın Atalay hakkındaki kararı onaması ayrı bir sorun. Yargıtay, AYM’nin kararına uymadı. AYM’den ayrı bir yorum yaparak dolaylı yoldan kendini yasama organı yerine koydu. Bakalım AYM Genel Kurulu artık içtihat haline gelmiş kendi kararlarına uyacak mı? Normal koşullarda uyması beklenir. Bu olayda dikkati çeken bir yön daha var. MİT TIR'ları davasında, Anayasa Mahkemesi’nin kararı beklenmeden cezanın onanması nedeniyle CHP İstanbul Milletvekili Enis Berberoğlu’nun vekilliği düşürülmüştü ve cezaevinde kalmasına neden olmuştu. Ancak AYM, ihlal kararıyla Berberoğlu hakkındaki yargılamanın durdurulmasına vekilliğinin geri kazandırılmasına karar vermişti. Berberoğlu da cezaevinden çıkmıştı. Şimdi benzer bir süreç yaşanacak gibi duruyor. Meclis’te çoğunluğu bulunan iktidar AYM Genel Kurul kararını beklemeden Atalay’ın milletvekilliğini düşürebilir. Böyle bir gelişme olursa AYM Genel Kurulu’nun daha önce Berberoğlu hakkında verdiği karar gibi Atalay hakkında da yargılamanın durdurulması ve milletvekili olarak cezaevinden çıkması yönde karar vermesi beklenir. Ancak son dönemlerde yüksek yargı organlarının nasıl karar vereceklerini tahmin etmek çok zorlaştı. Bir diğer konu Atalay hakkında muhalefetin yeterince ağırlık koymaması, TİP Genel Başkanı Erkan Baş, diğer TİP milletvekilleri ve partililer Atalay için Hatay’dan Ankara’ya başlattıkları yürüyüşü sürdürüyorlar. Berberoğlu cezaevindeyken CHP Lideri Kemal Kılıçdaroğlu’nun Ankara’dan İstanbul’a gerçekleştirdiği, vatandaşların da kalabalık şekilde yürüyüşe katılarak destekledikleri Adalet Yürüyüşü tarihi geçmiş ve etkili olmuştu. Bu yürüyüşten sonra AYM’nin verdiği kararla Berberoğlu serbest kalmıştı. Şimdi aynı amaçla TİP lideri Baş ve arkadaşları yürüyorlar. Ancak bu yürüyüş medyada yeteri kadar yer almadığı gibi diğer muhalefet partileri tarafından yeteri kadar desteklenmiyor. Bazı CHP milletvekilleri bu yürüyüşü desteklediklerini açıkladılar. Birlikte fotoğraf verenler de oldu. Ancak bu destek yeterli değil. Başta CHP Lideri Kılıçdaroğlu olmak üzere diğer muhalefet liderlerinin de daha güçlü destek vermeleri, daha kalabalık milletvekili gruplarının ve vatandaşların da yürüyüşe katılmaları gerekir ki hukuksuzlukların önüne geçilebilsin. Yargının siyasallaşması doğallaşmasın.",https://halktv.com.tr/siyaset/can-atalay-karari-774378h
Fikret Bila,İYİ Parti’nin Savunma Mekanizması,08 Eylül 2023 Cuma 05:05,"İYİ Parti Lideri Meral Akşener 26 Ağustos’ta Afyon’da yaptığı konuşmayı, meslektaşımız Fatih Altaylı’nın sorularına verdiği yanıtlarla noktaladı. Akşener İYİ Parti’nin yerel seçimlere 81 ilde kendi adaylarıyla gireceğini açıkladı. İYİ Parti’nin CHP’nin adaylarını seçtirmek için kurulmadığını söyledi. İstanbul ve Ankara belediye başkanlıklarını CHP’nin kaybetmesi göze aldıklarını, beki kendi adaylarının kazanacağını ifade etti. İttifaklara karşı olduğunu vurguladı. Üçüncü yol olmak üzere kuruluş ayarlarına döneceklerini ilân etti. 6’lı Masa’nın kendisini dinlemediklerini seçimin bu nedenle kaybedildiğini vurguladı. İzmir Büyükşehir Belediye Başkanı adaylarının Ümit Özlale olduğunu da duyurdu. Böylece seçimin mağlubiyetinin tek sorumlusunun CHP Lideri Kemal Kılıçdaroğlu olduğu mesajı vererek konuyu noktaladı. Akşener’in ve diğer İYİ Parti yetkililerinin bu değerlendirmeleri seçimde aldıkları mağlubiyete karşı geliştirdikleri bir savunma mekanizması. “Bizim en küçük bir hatamız yok. Seçim yenilgisinde hiçbir sorumluluğumuz. Biz en iyi ve doğru partiyiz. Seçimi biz kaybetmedik” savunması. Elbette her siyasi partinin seçimlere bağımsız girmek ve diğer partileri eleştirmek hakkı vardır. Yine İYİ Parti CHP ile işbirliği yapmamayı tercih edebilir. Akşener ve partisinin bileceği bir iş. Elbette Akşener’in bu pozisyonu alırken yaptığı değerlendirmeler de doğal olarak tartışılacaktır. Örneğin seçim mağlubiyetinde Akşener ve İYİ Parti’nin gerçekten hiç sorumluluğu yok mu? 6’lı Masa’yı , “benim önerdiğim Ekrem İmamoğlu veya Mansur Yavaş’ı aday göstermiyorsanız, ben yokum” diyerek devirmenin, kumar masası ilân etmenin, sonra aynı masaya dönmenin seçimin kaybedilmesinde hiç payı yok mu? Başından beri Kılıçdaroğlu’nu “kazanamayacak aday” ilân etmenin, İYİ Parti seçmenin de Kılıçdaroğlu’na karşı tereddüt oluşturmanın hiç payı yok mu? Yüzde 15-20 arasında oy beklentisi varken, İYİ Parti’nin oylarının yüzde 9’da kalmasının hiç etkisi yok mu? İYİ Partili seçmenin bir kısmının milletvekili seçimlerinde partilerine, cumhurbaşkanı seçimlerinde Sinan Oğan’a oy vermelerinin seçimin kaybedilmesinde rolü yok mu? Akşener’in partisinin bu tutumunun seçimin az farkla kaybedilmesinde hiç etkisi olmadığını söylemek gerçekçi olmaz. Ayrıca İYİ Parti’nin oylarını yükselmemesi aksine düşmesi CHP ile ittifak yapmasından değil ittifakın gereğini yapmamasından kaynaklanmış olması da yüksek bir olasılıktır. İYİ Partinin izah etmekte güçlük çekeceği bir konuda İstanbul Büyükşehir Belediye Başkanı Ekrem İmamoğlu ve Ankara Büyükşehir Belediye Başkanı Mansur Yavaş’ın karşısına aday çıkarmak olacaktır. İmamoğlu ve Yavaş’ı cumhurbaşkanı olmaları gerektiğini savunacak kadar destekleyip, aday gösterilmedikleri için masayı devirmeyi göze aldıktan sonra şimdi karşılarına aday çıkarmak ve “kaybederlerse kaybetsinler” demek her şeyden önce kendi tezlerini inkâr etmek demektir. Büyük bir çelişki ve tutarsızlıktır. İYİ Parti’nin yerel seçimlerde CHP ile gerçekçi bir işbirliği yapmak yerine İstanbul, Ankara ve İzmir’de mevcut belediye başkanlarına karşı aday çıkarması iktidarın ekmeğine yağ sürmektir. İktidara değil muhalefete muhalefet etmektir.",https://halktv.com.tr/siyaset/iyi-partinin-savunma-mekanizmasi-768149h
Fikret Bila,CHP’nin Görevi...,27 Eylül 2023 Çarşamba 05:05,"Sürekli muhalefette kalmak CHP’nin örgütünü de atalete sürüklüyor. Son seçimlerde gördüğümüz gibi birçok sandıkta CHP görevlisi yoktu. Özellikle kırsal kesimde CHP görevlilerinin ya hiç sandığa gitmedikleri ya da erken ayrıldıkları ortaya çıktı. CHP’nin canlılık gösterdiği alan parti içi mücadeleler. İl kongreleri ve kurultay zamanlarında CHP hareketleniyor, canlanıyor. Bu kez de öyle oldu. Seçim mağlubiyeti sonrasında başlayan kongre ve kurultay çalışmaları hareketli ve çekişmeli geçiyor. Bu ortam kurultayın da çekişmeli geçeceğini gösteriyor. Büyük kentlerdeki kurultaylar İstanbul hariç tamamlandı. Şimdi gözler İstanbul’da. Adaylığını ilk açıklayan Bahçelievler İlçe Başkanı Özgür Çelik oldu. Açıklama sırasında İstanbul ilçe başkanlarının çoğunluğu Çelik’in arkasındaydı. Çelik’i adaylığa önerenin İstanbul Büyükşehir Belediye Başkanı Ekrem İmamoğlu olduğu biliniyor. CHP Lideri Kemal Kılıçdaroğlu’nun yerel seçim öncesinde İstanbul’da kavgalı, gürültücü, kırıcı bir kongre olmaması için tek aday üzerinde uzlaşmasını arzu ettiği ancak tarafları ikna edemediği gelen haberler arasında. İstanbul İl Başkanlığı’na adaylığını açıklayan ikinci isim Cemal Canpolat oldu. Canpolat bu görevi daha önce de yürütmüş, deneyimli bir isim. Canpolat, FETÖ’cülerin kalkıştığı 15 Temmuz 2016 darbe girişiminden sonra Kılıçdaroğlu’nun konuşma yaptığı Taksim mitinginde 1 milyon civarında bir kalabalık toplayarak dikkati çekmişti. Yine 2017 referandumunda İstanbul’da yüzde 52,5 “hayır” oyu çıkmasında Canpolat’in yoğun çalışmasıyla büyük katkısı olduğu biliniyor. Canpolat ayrıca grevdeki işçilere verdiği destekle de tanınıyor. Çelik de iki kez ilçe başkanlığına seçilmiş, genç, çalışkan bir isim. Başka bir aday çıkmazsa iki isim İstanbul İl Başkalığı için yarışacak. Kılıçdaroğlu, dün akşam her iki adayla da görüştü, başarılar diledi. Çelik’in, İmamoğlu tarafından desteklendiği bilindiği için Canpolat da Genel Merkez’in adayı olarak niteleniyor. Kurultaya 200’den fazla delege gönderen İstanbul kongresi büyük önem taşıyor. İzmir ve Ankara kongrelerini Genel Merkez’in adayı olarak bilinen isimler kazandı. İstanbul kongresi ise delege sayısı açısından dengeleri değiştirebilecek bir ağırlık taşıyor. CHP, kurultaydan sonra yeniden atalete girmemeli. Pasif muhalefet pozisyonunda kalmamalı. CHP’nin, büyük kurultayını tamamladıktan sonra kim seçilirse seçilsin zaman yitirmeden ana muhalefet partisi olarak ülke sorunlarına ağırlık vermesi gerekiyor. Bir yandan yerel seçimler için hazırlanırken diğer yandan iktidarın uygulamalarına karşı ciddi bir muhalefeti ortaya koyması bekleniyor. İktidar düşük ücret zammı alan emeklileri aylardır oyalıyor. Yerel seçime endeksli bir zamanlama ile sırtları sıvazlanıyor ancak ortada emeklilerin durumunu düzeltecek bir karar henüz yok. Yeni ekonomi yönetimi ismi konulmamış bir IMF programı uygulayarak orta, orta alt ve yoksul kesimlere kemer sıktırmaya devam ediyor. Yanlış ekonomik kararların faturası tümüyle çalışan ve emekli kesimin üzerine yıkılmış durumda. Kamu kurumları tarikat mensupları tarafından paylaşılıyor. Türkiye demokrasiden, laiklikten, hukuk devleti olmaktan çok uzaklara savruldu. CHP, parti içinde verdiği mücadeleyi iktidara karşı da etkili şekilde vermeyi başarmalı. Başta CHP olmak üzere muhalefet partileri toparlanamazlarsa Türkiye’yi yeniden Atatürk’ün işaret ettiği aydınlık yola sokmak mümkün olmayacak.",https://halktv.com.tr/siyaset/chpnin-gorevi-772318h
Fikret Bila,Hamas’ın Paylaştığı Görüntüler,09 Ekim 2023 Pazartesi 09:26,"Hamas, İsrail’e havadan ve karadan bir saldırı başlattı. İsrail de Gazze’yi havadan vurmaya başladı. Hamas, yayınladığı görüntülerle uyguladığı terörü paylaşıyor. Bu vahşet görüntülerinin Filistin halkının haklı davasına hiçbir faydası yok, aksine zararı var. Videolarda Hamas’ın kadınları, çocukları, sivil gençleri öldürdüğü görülüyor. Öldürdükleri bir kadını soyup çıplak bedenine basıp zafer işareti yapan Hamas mensupları zafer naraları atıyorlar. Esir aldıkları kadınları kapattıkları yerde çırılçıplak soyduklarını gösteren videolar da var. Bu görüntüler Hamas’ın bir terör örgütü olduğunu kanıtlamaktan başka bir işe yaramaz. Filistin halkının masumiyeti konusunda kuşku oluşturur. İsrail’in ve arkasındaki emperyalist güçlerin Filistin halkı aleyhine kullanacağı malzemeden öteye bir anlam taşımaz. Hamas’ın bu terör eylemlerini eleştirmek İsrail’i haklı görmek ve savunmak anlamına da gelmez. İsrail on yıllardır masum Filistin halkına zulmeden, terör estiren, kadın, çocuk, sivil demeden katliam yapan, ırkçı, dinci, faşist bir devlettir. İsrail’in böyle bir devlet olması Hamas’ın terör eylemlerini haklı çıkarmaz. Terör bir insanlık suçudur. İşkence bir insanlık suçudur. Hangi amaçla yapılmış olursa olsun terör ve işkence haklı görülemez, savunulamaz. Hamas’ın görüntüleri paylamasıyla birlikte Türkiye’de de tartışmalar başladı, İsrail’e karşı mesaj paylaşanlar Hamas’ı; Hamas’ı eleştirenler de İsrail’i desteklemekle suçlandılar. Oysa Hamas’ın paylaştığı terör ve işkence görüntülerini eleştirmek İsrail’e arka çıkmak değildir. İsrail’in Filistin halkına uyguladığı zulmü, terörü, işkenceyi eleştirmek de Hamas’a arka çıkmak değildir. Türkiye’de solun desteklediği Filistin halkının haklı davasıdır. Türkiye’de sosyalist ve sosyal demokrat partiler her zaman Filistin halkının ve Filistin Kurtuluş Örgütü’nün (FKÖ) yanında olmuşlardır. Bu duruş şeriatçı Hamas örgütünün desteklendiği anlamına gelmez. Hamas’ın önünü açan devletlerden birinin de İsrail olduğu bilinen bir gerçektir. Hamas’ın ve İsrail’in saldırıları karşısında Türkiye’nin sükunet ve barış önermesi doğru olmuştur. Filistin sorunu taraflardan birinin diğerini yok etmesiyle çözülmez. Çözüm barışın oluşturulmasıyla başlar. Çözüm barış içinde yaşayan iki devlettir. Türkiye, eskiden beri çözüm olarak bu formülü savunmaktadır. Filistin halkının sorunu ancak devletinin tanınması ve kalıcı barışın kurulmasıyla çözülür. Karşılıklı terör bir çözüm değildir.",https://halktv.com.tr/siyaset/hamasin-paylastigi-goruntuler-775027h
Fikret Bila,CHP’nin Yeri,11 Eylül 2023 Pazartesi 05:00,"CHP 100’ncü yaşını üç gün süren törenlerle kutladı. 14-28 Mayıs seçimlerini kazanmış ve ikinci yüzyılına iktidarda girmiş olsaydı kuşkusuz kutlamalar çok daha coşkulu olurdu. CHP, Türk siyasetinde özel bir yere ve öneme sahiptir. Atatürk’ün liderliğinde Türkiye Cumhuriyeti’ni kuran partidir. Atatürk’ün ilke ve devrimlerini hayata geçirerek Türkiye Cumhuriyeti Devleti’nin niteliklerini oluşturan partidir. İsmet İnönü döneminde Atatürk’ün denediği ancak hayata geçiremediği demokrasiyi kuran partidir. Bülent Ecevit döneminde Türkiye’yi sosyal demokrasiyle (demokratik sol) tanıştıran partidir. Atatürk’ün emperyalist işgalcilere karşı verdiği Kurtuluş Savaşı’ndan sonra Ecevit liderliğinde (Erbakan’la birlikte) Kıbrıs Barış Harekâtı’nı gerçekleştirerek Kıbrıs Türk’ü özgürlüğüne kavuşturan partidir. Türkiye’nin sosyal hukuk devleti olmasını sağlayan partidir. Kadın-erkek eşitliğini hayata geçiren partidir. Türkiye’ye işçi haklarını ve sendikacılığı getiren partidir. Eğitim birliğiyle bilime ve akıla dayalı modern eğitimi Türkiye’nin en ücra köşesine kadar götüren ve aydınlanma sürecini yaşatan partidir. Deniz Baykal döneminde 1 Mart tezkeresinin Meclis’te geri çevrilmesini sağlayan, böylece ABD askerlerinin topraklarımızdan Irak’a geçmesini önleyen partidir. 12 Eylül 1980 darbesiyle kapatılmış mallarına el konulmuş olmasına karşın küllerinden yeniden doğan partidir. Türkiye AK Parti’nin 22 yıla varan kesintisiz iktidarı döneminde Atatürk’ün tarihten, ders kitaplarından ve gönüllerden silinmeye çalışıldığı, demokratik, laik, sosyal hukuk devleti niteliklerinin arka plana itildiği, tarikatların kamuda ve toplumda karar verici güce ulaştığı bir karşı devrim süreci yaşıyor. Yargının, eğitimin, diğer kamu hizmetlerinin dinselleştirildiği ve siyasallaştırıldığı bu süreçte demokratik denetim mekanizması işlemiyor. Yoksul ailelerin çocukları tarikatların kurdukları kurslara, yurtlara, okullara, üniversitelere teslim edilmiş durumda. İktidar tarikatların istekleri doğrultusunda yaşam tarzına müdahale ediyor. Demokrasinin temeli olan güçler ayrılığı ilkesi fiilen uygulanamıyor. Bu süreci durdurup değiştirebilecek en büyük güç yine CHP’dir. Atatürk’ün gösterdiği aydınlık yolda kurucu parti olarak Türkiye’yi yeniden demokratik, laik, sosyal hukuk devletine dönüştürmek için girişilen mücadeleye öncülük etmesi gereken parti CHP’dir. Türkiye’nin yeniden inşası için elbette Atatürk’le, demokrasiyle, laiklikle sorunu olmayan sağcı muhalefet partileriyle ittifak yapması, dayanışma göstermesi doğaldır. Ancak bu ittifak CHP’nin sağ bir partiye dönüşmesini gerektirmez. CHP’nin siyasi yelpazedeki yeri merkez sol, ideolojisi sosyal demokrasidir. CHP’nin yeri işçinin, memurun, emeklinin, küçük esnafın, çiftçinin, yoksulun, kimsesizin yanıdır. 2023 seçimlerini kaybetmiş olmak umutsuzluk yaratmamalıdır. CHP nice badirelerden kendini yenileyerek daha güçlü şekilde çıkmayı başarmış bir partidir. Bu kez de başaracaktır.",https://halktv.com.tr/siyaset/chpnin-yeri-768909h
Fikret Bila,Kılıçdaroğlu’ndan tartışılan danışman ataması için Halk TV’ye özel açıklama: 'Bu mesajlarını bilseydim atamazdım',03 Eylül 2023 Pazar 16:47,"Seçimden bu yana Türkiye CHP’yi tartışıyor. Bunu doğal karşılamak gerekir. 14-28 Mayıs seçimleri Türkiye’nin yönünü Atatürk’ün işaret ettiği aydınlık yola yeniden çevirebilmek için önemli bir fırsattı. Bu nedenle CHP’nin tartışılması normaldir. Bu tartışma içinde seçimin kaybedilmesinin tek sorumlusu olmamakla birlikte en çok eleştiri CHP Lideri Kemal Kılıçdaroğlu’na yöneltildi. Cumhurbaşkanı adayı olduğu için bu da anlaşılabilir bir durum. Ancak bu diğer muhalefet liderlerinin sorumluluğu ve hataları olmadığı anlamına gelmez. Son olarak Kılıçdaroğlu’nun cumhurbaşkanlığı seçiminin iki turu arasında yaptığı iki danışman ataması eleştiri konusu oldu. Özellikle Atatürk’e ve Kılıçdaroğlu’na sosyal medyada hakaret eden Perinaz Yaman’ın danışman olarak atanmasına tepki gösterildi. Atatürk ve laiklik karşıtı Yaman’ın, cumhurbaşkanlığı seçiminin ikinci turundan iki gün önce, 26 Mayıs günü atandığı ve 4 Haziran’da diğer bütün danışmanlarla birlikte görevine son verildiği anlaşıldı. CHP'deki danışman atamalarına bir tepki de Grup Başkanvekili Gökhan Günaydın'dan geldi Kılıçdaroğlu’na dünkü görüşmemizde bu konuyu sordum. “Sosyal medyada Atatürk’e ve size ağır ifadeler kullanan Perinaz Yaman’ı neden danışmanlığa atadınız” soruma şu yanıtı verdi: “O günler koşullarında araştırma yapacak zamanım yoktu. Bu mesajlarını bilseydim elbette atamazdım. Bir arkadaşım tavsiye etti. 'AK Parti Kadın Kolları’nda çalışmış. Hayatın gerçeğini görmüş CHP’ye geçmek ve CHP için çalışmak istiyor' dediler. Batman’da desteği olan bir isim, bu ilde katkısı olur diye önerildi. Ben de o günlerde bir gün bir ilde, ertesi gün başka ilde çalışıyorum. Oradan oraya koşturuyorum. İncelemeye zamanım yoktu. Danışmanları bölgelerinde etkili olan isimlerden seçiyorduk ki seçim öncesi gidip orada çalışsınlar. Çoğu bu amaçla alınmıştır. Seçimden sonra da hepsinin görevi bitti. Kamudan gelen danışman arkadaşlarımız hariç.” Kılıçdaroğlu şöyle devam etti: “Şimdi çok ağır, ölçüsüz eleştiriler yapıyorlar. Eleştirileri elbette saygıyla karşılıyorum. Ancak nezaket sınırlarını aşmaması lazım. Eğer seçimleri kazansaydık o zaman belki bizim politikamızı yere göğe sığdıramayacaklardı.” Kılıçdaroğlu’na seçim kampanyasında CHP oy vermeyen muhafazakar kesimlere ulaşma çabasının eleştirildiğini de anımsattım. Bu politikadan beklediği sonucu alıp almadığını sordum. CHP'den ilk tepki: Görevden alınmış dahi olsa kabul edilemez! Şu yanıtı verdi: “CHP’ye uzak toplum kesimlerine ulaşmak ve onları ikna etmek politikamız doğru bir politikaydı. Doğru olmasaydı yüzde 48 oy alamazdık. CHP’nin oyu yüzde 25 olduğuna göre demek ki bu politikanın olumlu katkısı olmuş. Biz toplumda iktidarın yarattığı kamplaşmayı, düşmanlaştırmayı, gerginliği ortadan kaldırmak, bir barış ortamı yaratmak için bu politikaya yöneldik. Her kesimle temasa geçtik. Ben her kesimden kanaat önderleriyle 2,5 yıldır bu barış ortamını, kucaklaşma ortamını sağlamak için görüşmeler yapıyorum. İzlediğimiz politikanın doğru olduğunu düşünüyorum. Bu politika değerlendirilirken CHP’nin Atatürk’ten, laiklikten koptuğu eleştirileri ise haksız eleştirilerdir.” CHP'de Yeni Bir Danışman Krizi! Kılıçdaroğlu, CHP’nin sağcılaştığı, Atatürk’ün partisi olmaktan çıktığı, laikliği önemsemediği eleştirine de şu karşılığı verdi: “Şimdi seçimi kaybetmiş olmanın psikolojiyle böyle eleştiriler yapılıyor. Beklentisi olduğu halde aday olamayanlar, görevlerinden ayrılanlar da bu eleştirileri besliyor. CHP’nin Atatürk’ten kopması, uzaklaşması olabilir mi? Bu mümkün mü? Atatürk, Türkiye Cumhuriyeti ve CHP’nin kurucu lideri ve dünyanın en büyük devrimcilerinden biridir. Atatürk ilke ve devrimleri de CHP’nin vazgeçebileceği değerler değildir. CHP, çağdaş Türkiye Cumhuriyeti’nin temellerini oluşturan bu ilke ve devrimlerden vazgeçebilir mi? CHP laiklikten vazgeçebilir mi? Aksine CHP Atatürk ilke ve devrimlerinin, demokratik, laik, hukuk devletinin, insan haklarının, kadın erkek eşitliğinin güvencesidir.” Kılıçdaroğlu, CHP’nin daha önce ulaşamadığı, temasa geçemediği toplum kesimleriyle irtibat kurmak, CHP’yi ve politikalarını anlatmak, partiyi büyütmek çabasının Atatürk ve laiklikten uzaklaşmak olarak yorumlanmasının gerçeği yansıtmadığını da vurguladı.",https://halktv.com.tr/siyaset/kilicdaroglundan-halk-tvye-ozel-roportaj-bilseydim-atamazdim-767084h
Fikret Bila,1994’teki Hezimet Yeniden Yaşanabilir,13 Eylül 2023 Çarşamba 05:05,"Türkiye’de muhalefet partileri birlikte kaybetmeyi 1994 Yerel Seçimleri’nde yaşadı. 2019 Yerel Seçimleri’nde ise birlikte kazanmayı başardı. Her iki örnek de tartışma götürmez gerçeklerdir. 1994 yılı özellikle sol muhalefetin güçlendiği bir yıldı. Zayıflığı ise üç partiye bölünmüş olmasıydı. SHP, DSP ve CHP. 1989 Yerel Seçimleri’nde, Erdal İnönü liderliğindeki SHP büyük başarı göstererek İstanbul ve Ankara büyükşehir belediye bakanlıklarını kazanmıştı. Ancak 1991 seçimlerinden sonra DYP ile kurduğu koalisyon hükümeti yılları SHP’yi sıkıntıya soktu. Uğur Mumcu’nun öldürülmesi, Sivas’ta 33 aydının öldürüldüğü Madımak katliamı ve İSKİ skandalı iktidardaki SHP’yi aşağıya çekiyordu. CHP, 1992 yılında yeniden açılmış, başına İnönü’ye karşı karşı üç kez kurultay kaybeden Deniz Baykal geçmişti. Cumhurbaşkanı Turgut Özal’ın vefatı sonrasında Başbakan Süleyman Demirel Çankaya’ya çıkmış, boşalan DYP Genel Başkanlığı’na ve dolayısıyla başbakanlığa Tansu Çiller seçilmişti. Demirel’in Çankaya’ya çıkmasından sonra SHP Lideri Erdal İnönü de siyaseti bırakmaya karar verdi. SHP Genel Başkanlığı’na Ankara Büyükşehir Belediye Başkanı Murat Karayalçın seçildi. Karayalçın SHP ile CHP’nin birleşmesi gerektiğine inanıyordu. SHP ile CHP arasında görüşmeler başlamıştı. Ecevit ise birleşmeye karşıydı. SHP-CHP birleşmesi henüz sonuçlanmamışken 1994 yerel seçimleri geldi. Üç parti yerel seçimlerde işbirliği yapmayı başaramadı ve seçimlere ayrı ayrı adaylarla girdiler. Sonuç hezimet oldu. Oylar bölündüğü için Refah Partisi adayları; Tayyip Erdoğan İstanbul’da, Melih Gökçek Ankara’da, yüzde 25 civarında oylarla belediye başkanı seçildiler. Muhalefet Türkiye’nin en büyük bu iki ilinde belediye başkanlığını ancak 25 yıl sonra işbirliği yaparak kazanabildi. 2024 Yerel Seçimleri’ne giderken muhalefet partilerinin tutumu yine “birlikte kaybetmeye” doğru gittiklerini gösteriyor. Seçimlere kadar bir değişiklik olmazsa İYİ Parti yerel seçimlere kendi adaylarıyla girecek. İYİ Parti Lideri Meral Akşener, ittifakın doğru bir yöntem olmadığını söyleyerek bu kararını açıkladı ve Genel İdare Kurulu’nun nihai kararı vereceğini söyledi. 26 Ağustos’ta yaptığı konuşmada işbirliği kapısını açık tutmuştu. Keza parti sözcüsü Kürşad Zorlu’nun seçime kendi adaylarıyla gireceğine ilişkin açıklamasını da düzelterek işbirliğini konuşmaya açık olduklarını duyurdu. Ancak Akşener bu açıklamasından kısa süre sonra tekrar yerel seçimlere 81 ilde kendi adaylarıyla gireceklerini söyledi. Anlaşılıyor ki İYİ Parti’de bir kafa karışıklığı var. Akşener, cumhurbaşkanı adayı olsunlar diye büyük destek verdiği Ekrem İmamoğlu ve Mansur Yavaş’ın karşısına aday çıkarmaya hazırlanıyor. İmamoğlu ve Yavaş ise yeniden belediye başkanlığı adaylıklarını açıkladılar. CHP lideri Kılıçdaroğlu gazetecilerin sorusu üzerine Yavaş’ın adaylığını ilan etti. İmamoğlu’nun yeniden aday olmasını isteyen de Kılıçdaroğlu. Bu koşullarda İYİ Parti ve diğer muhalefet partilerinin yerel seçimlere her ilde ayrı adaylarla girmeleri 1994 yerel seçimleri gibi sonuç verebilir. Muhalefet üç büyük kent dahil birçok ilde belediye başkanlıklarını AK Parti’ye kaptırabilir. 1994’teki hezimet yeniden yaşanabilir.",https://halktv.com.tr/siyaset/birlikte-kaybetmek-769305h
Fikret Bila,Cumhuriyetin 100. Yılı Kutlu Olsun,30 Ekim 2023 Pazartesi 05:00,"Türkiye Cumhuriyeti Atatürk’ün gerçekleştirdiği bir dizi devrimle kuruldu. Bugün bir asırlık ömre ulaşmasının nedeni bu devrimlerdir. Emperyalist devletlerin işgaline karşı verilen Kurtuluş Savaşı’ndan sonra Atatürk istese padişah da halife de olabilirdi. Ancak O, dinde reformu ve sanayi devrimini ıskalamış köhne bir imparatorluktan çağdaş bir devlet kurdu. Bu çağdaş devletin temelinde üç büyük devrim vardır. Saltanatın kaldırılması. Cumhuriyetin kurulması. Hilafetin kaldırılması. Bu devrimlerin yanında, onların içini dolduran ve tamamlayan; hukuk, yazı, dil, kadın-erkek eşitliği, genel olarak yaşam tarzı ve kültürle ilgili devrimlerin tümü “Atatürk Devrimi,” “Cumhuriyet Devrimleri,” ve “Türk Devrimi” olarak tanımlanır. Atatürk’ün gerçekleştirdiği üç temel devrimin ilki saltanatın kaldırılmasıdır. Egemenliğin Saray’dan alınıp halka verilmesidir. Bu, Atatürk’ün modern Türkiye Cumhuriyeti’nin kurulması yolunda attığı ilk adımdır. Saltanatı kaldırılması kararını uygulamaya geçirme fırsatını Lozan Barış Konferansı öncesinde yakaladı. İtilaf Devletleri, Lozan’a hem Ankara hem de İstanbul hükümetini birlikte davet etmişti. Bu ikili davet Ankara’da Büyük Millet Meclisi’nde (BMM) çok büyük tepkiyle karşılandı. Milletvekilleri ikili davetin Vahdettin’in bir oyunu, ülkeyi bölmeye yönelik bir taktik olduğunu düşünüyorlardı. Atatürk bu fırsatı kaçırmadı. Türkiye’de ‘iki hükümet’ durumuna son verecekti. Saltanat ve hilafeti birbirinden ayıracak ve önce birincisini kaldıracaktı. Sultan ve hükümeti olmayacaktı. Şehzade siyasal iktidara sahip olmayacak sadece halifelik makamında oturacaktı. Atatürk’ün önerisiyle saltanat 1 Kasım 1922’de, 1’e karşı 600 oyla kaldırıldı. Saltanatın kaldırılmasıyla Padişah’a bağlı İstanbul hükümeti de Meclis’i de ortadan kalkmış oldu. Lozan’da Türkiye’yi İsmet Paşa başkanlığında Ankara hükümeti temsil etti. Atatürk cumhuriyet kuracağını ilk kez 24 Eylül 1923’te Viyana gazetesinin muhabirine açıklamıştı. Cumhuriyeti ilân etmeden önce 27 Ekim 1923 tarihinde Fethi (Okyar) hükümetini istifa ettirdi. Yeni hükümetin kurulmasında zorluk yaşanıyordu. Her bakanı Meclis’in seçmesi gerektiği için uyum sorunları vardı. Atatürk’e göre eğer cumhuriyet olsaydı bu sorunlar yaşanmazdı. Cumhuriyet rejiminde cumhurbaşkanı başbakanı atar, o da bakanları belirlerdi. Atatürk, 28 Ekim 1923’te İsmet İnönü ve Fethi Okyar’ın aralarında olduğu, kendisiyle görüşmek isteyen bir grup milletvekiline Çankaya’da yemek verdi. Atatürk, o yemeği Nutuk’ta şöyle anlattı: “Yemek esnasında, ‘yarın cumhuriyeti ilân edeceğiz’ dedim. Hazır bulunan arkadaşlar derhal fikrime iştirak ettiler. Yemeği terk ettik… O gece birlikte bulunduğumuz arkadaşlar beni erken terk ettiler. Yalnız İsmet Paşa Çankaya’da misafir idi. Onunla yalnız kaldıktan sonra, bir kanun lâyihası müsveddesi hazırladık. 20 Kanunisani (Ocak) 1921 Teşkilatı Esasiye Kanunu’nun şekli devleti tespit eden maddelerini şu suretle tadil (değiştirmek) etmiştim: Birinci maddenin nihayetine, “Türkiye Devleti’nin şekli hükümeti Cumhuriyettir’ cümlesini ilâve ettim.” Atatürk için yeni Türkiye Cumhuriyeti’nin çağdaş bir yapıya kavuşması, yeni siyasal düzenini kurması için halifeliğin kaldırılması da kaçınılmazdı. Yol açacağı sorunları göğüslemek üzere riski üstlendi. Halifelik 3 Mart 1924 tarihinde çıkarılan yasayla kaldırıldı. Hilafet kaldırılmıştı ama 1924 Anayasası’nda “devletin dini İslam’dır” hükmü duruyordu. Bu hükmü kaldırmak laiklik ilkesini anayasaya koymak o kadar kolay değildi. Nitekim “devletin dini İslam’dır” hükmünü kaldırmak için Atatürk 1928 yılına kadar koşulların oluşmasını bekledi. Bu hüküm ancak 10 Nisan 1928 tarihinde kaldırıldı. Laikliğin anayasaya girmesi ise ancak 1937’de mümkün olabildi. 5 Ocak 1937 tarihinde laiklik CHP’nin 6 okundan biri olarak anayasaya konulabildi. Atatürk 100 yıl sonrasını görebilen çağının en büyük lideridir. Türkiye Cumhuriyeti’ni kuran Atatürk ve silah arkadaşlarını sevgi, saygı ve rahmetle anıyorum. Türkiye’nin en büyük hazinesi “benim bırakacağım tek miras akıl ve bilimdir” diyen Atatürk ve devrimleridir. Cumhuriyetimizin 100. yılı kutlu olsun.",https://halktv.com.tr/siyaset/cumhuriyetin-100-yili-kutlu-olsun-779400h
Fikret Bila,Ekrem İmamoğlu Doğru Karar Verdi,16 Ağustos 2023 Çarşamba 07:01,"Ekrem İmamoğlu’nun İstanbul Büyükşehir Belediye Başkanlığı’na mı, CHP Genel Başkanlığı’na mı aday olacağı merak ediliyordu. İmamoğlu, dün İstanbul Büyükşehir Belediye Başkanlığı’na yeniden aday olacağını bir basın toplantısıyla ilân etti. İmamoğlu doğru karar verdi. CHP Genel Başkanlığı’na aday olsaydı, belediye başkanlığından ayrılması gerekiyordu. Böyle bir durumda İstanbul Büyükşehir Belediye Meclisi’nde, iktidar çoğunluğu elinde tuttuğu için bir AK Partili seçime kadar belediye başkanlığını devralacaktı. CHP 25 yıl sonra aldığı İstanbul Büyükşehir Belediye Başkanlığı’nı seçimsiz AK Parti’ye geri verecekti. İstanbul’u kaybetmeyi zaten içine sindirememiş olan iktidar, kaybettiği kaynaklara yeniden kavuşacak, devletin yansıra belediyenin de tüm kaynaklarını 31 Mart 2024 yerel seçimlerinde kullanacaktı. İstanbul belediye seçimini yeniden kazanma şansını artıracaktı. CHP’liler İstanbul’un bu şekilde AK Parti’ye teslim edilmesine tepki gösterecekler ve fatura da İmamoğlu’na kesilecekti. İstanbul’u kendi eliyle AK Parti’ye teslim etmesinin doğuracağı sonucu gören İmamoğlu isabetli bir kararla belediye başkanlığına yeniden aday olmayı tercih etti. Ayrıca genel başkanlığa aday olsa da kurultayda seçilmesinin garantisi de yoktu. İmamoğlu’nun dünkü açıklamaları izleyeceği yol haritasını da gösterdi. İmamoğlu, İstanbul Büyükşehir Belediye Başkanlığı’na aday olacağı ancak genel başkanlık ve/veya cumhurbaşkanlığı adaylığından vazgeçmeyeceği mesajını verdi. CHP için başlattığı değişim talebini, partinin ve Türkiye’nin geleceğine ilişkin iddiasını sürdüreceğini de duyurmuş oldu. “Parti’de CHP’nin tarihini bilen temiz insanlar vardır, Özgür Özel bunlardan biridir” diyerek, aday olması halinde kurultayda Özel’i destekleyeceği mesajını da verdi. Bu sözlerinde ayrıca CHP lideri Kemal Kılıçdaroğlu’nun, “Bulun geçmişi temiz birini genel başkanlığı bırakayım” sözüne yanıt da vardı. Çizdiği yol haritasına göre İmamoğlu, İstanbul Büyükşehir Belediye Başkanlığı’nı daha güçlü bir şekilde ikinci kez kazanırsa CHP’nin cumhurbaşkanlığı adaylığına talip olacak. CHP Genel Başkanlığı’na da Özgür Özel’in seçilmesi için gayret gösterecektir. İmamoğlu’nun formülü tutarsa Özgür Özel genel başkan, kendisi İstanbul Büyükşehir Belediye Başkanı ve cumhurbaşkanı adayı olacak. Bu arada İstanbul’u kazanması halinde genel başkanlığı da üstlenmek üzere yerine bir CHP’liyi vekil olarak bırakıp partinin başına geçmek için kurultayın olağanüstü toplanması çağrısında bulunması da olasılıklar içinde. Bunun için Büyükşehir Belediye Meclisi’nde de CHP’nin çoğunluğu elde etmesi gerekiyor. İmamoğlu’nun dün açıkladığı karar CHP Lideri Kılıçdaroğlu’nun kendisine daha önce önerdiği karardır. 14-28 Mayıs seçimlerinden sonra Kılıçdaroğlu ve İmamoğlu dört kez görüştüler. Bu görüşmelerden edindiğim ve daha önce köşe yazımda ve Halktv’de aktardığım gibi Kılıçdaroğlu, İmamoğlu’na “CHP’ye genel başkan olmak istiyor musun” diye sordu. İmamoğlu “Onur duyarım” yanıtını verince Kılıçdaroğlu şu öneride bulundu: “İstanbul çok önemli. İstanbul’u kaybedemeyiz. Bunu göze alamayız. İstanbul’a döner dönmez çalışmalara başla. Yeniden İstanbul Büyükşehir Başkanlığı’na aday ol. Daha güçlü bir şekilde seçimi kazan. 2019’da kazandığımız ilçelerin sayısını artır. Büyükşehir Belediye Meclisi’nde çoğunluk CHP’ye geçsin. Belediye Başkanlığı’nı bir CHP’li üyeye bırak. Ankara’ya gel ve genel başkanlığa aday ol.” İmamoğlu, Kılıçdaroğlu’nun bu önerisine bir yanıt vermedi, teşekkür etmekle yetindi. İstanbul’a döndü ve değişim söylemini sürdürdü. Aradan geçen süre içinde İmamoğlu, partililerle, parti yöneticileriyle birçok toplantı yaptı. Partiyi ve kamuoyunu yokladı. Başlayan kurultay sürecini, delege seçimlerini izledi. Sonuçta Kılıçdaroğlu’nun önerdiği gibi İstanbul Büyükşehir Belediye Başkanlığı’na yeniden aday olmayı yeğledi. Yeniden seçilmesi cumhurbaşkanlığı adaylığı ve partideki geleceği açısından elini güçlendirecektir. Kılıçdaroğlu’nun ise yeniden genel başkan seçilip partisini yerel seçimlere götürüp 2019’daki gibi bir başarı elde edilirse, partideki değişime, yenilenmeye engel olmayacağı, aksine destek olacağı da anlaşılıyor.",https://halktv.com.tr/siyaset/ekrem-imamoglu-dogru-karar-verdi-762348h
Fikret Bila,Seçimlere Ayrı Girmenin Maliyeti,22 Eylül 2023 Cuma 05:00,"İktidar, 2017’de, şaibeli bir referandumla Türkiye’de rejimi değiştirdi. Bu durum, Türkiye’yi demokrasiden ve laiklikten uzaklaştırıp siyasal İslamcı bir devlet ve toplum yapısına dönüştürme sürecini hızlandırmıştır. AK Parti, rejim değişikliğini yerleştirmek için ittifak yapmak zorundaydı. Bu ittifakı MHP ile kurarak yüzde 50 artı 1 barajını aşarak iktidarda kalmayı başardı. İki partinin kurduğu Cumhur İttifakı daha sonra genişledi. BBP, HÜDA Par ve Yeniden Refah Partisi de Cumhur İttifakı saflarına katıldılar. Bu ittifakın karşısında ise CHP ve İYİ Parti’nin kurduğu Millet İttifakı vardı. Bu ittifak da 2023 seçimleri öncesinde 6’lı Masa olarak genişledi. 14/28 Mayıs seçimlerini Cumhur İttifakı kazandı ve Tayyip Erdoğan yeniden cumhurbaşkanı seçildi. Ortak aday Kemal Kılıçdaroğlu’nun seçimi kaybetmesiyle Millet İttifakı’nın (6’lı Masa) dağıldığı ilân edildi. Şimdi önümüzde 31 Mart 2024 tarihinde yapılacak yerel seçimler var. Cumhur İttifakı dağılmadı. Yerel seçimlere yine ittifak partileri arasında işbirliği yaparak girecek. Buna karşın 6’lı Masa’yı oluşturan muhalefet cephesindeki her parti seçimlere kendi adaylarıyla gireceğini açıkladı. 6’lı Masa’nın ikinci büyük partisi İYİ Parti’nin Genel Başkanı Meral Akşener ve parti sözcüleri bu konuda çelişkili açıklamalar yaptılar. Önce “işbirliğine açığız” sonra “hayır 81 ilde kendi adayımızı göstereceğiz” daha sonra “her yerde aday göstereceğiz ama bazı illerde işbirliği de olabilir” diyerek tutarlı olmayan açıklamalar yapıldı. Nihai olarak “Ankara, İstanbul, İzmir dahil bütün illerde kendi adayımızla seçime gireceğiz” diyerek şimdilik noktayı koymuş görünüyorlar. “Şimdilik” kaydını düşüyorum çünkü seçim yaklaşırken İYİ Parti’nin yeniden işbirliğine kapıları açması olasılığı bulunuyor. İYİ Parti seçimde aldığı yenilgiyi, beklenenin çok altında oy almasının sorumluluğunu Kılıçdaroğlu ve CHP’ye yıkarak kendini temize çekmeye çalışıyor. Bunu yaparken de parti kimliğini önceliyor. Tabanını korumak için “her yerde kendi adayımızla gireceğiz, biz bu partiyi CHP adaylarına kazandırmak için kurmadık” gibi deyim yerindeyse parti milliyetçiliği yapıyor. “İttifak bize çok zarar verdi, İstanbul ve Ankara da kaybedilirse kaybedilsin, her şeyi göze aldık” açıklaması da bunu gösteriyor. CHP ve İYİ Parti birlikte yola çıkarken, “Türkiye’yi tek adam yönetiminden kurtaracaklarını, ülkeyi yeniden demokratik, güçlendirilmiş parlamenter sisteme geçireceklerini” ortak hedef olarak açıklamışlardı. İttifakın bu hedefi; iktidarın demokrasiden ve laiklikten uzaklaştırarak kurduğu otoriter ve İslamcı yapı yerine yeniden demokratik, laik, sosyal hukuk devletini yeniden inşa etmekti. İktidarın hedefi değişmiş değil. Türkiye’yi dönüştürme sürecini hızlandırmış durumda. Ankara, İstanbul ve İzmir başta olmak üzere yerel seçimleri kazanırsa daha da hızlandıracağından kuşku yok. İktidar ittifak halinde bu hedefe kilitlenmişken daha önce CHP ile 6’lı Masa’nın iskeletini oluşturan İYİ Parti hedef mi değiştirdi? Artık tek adam yönetiminden güçlendirilmiş parlamenter sisteme geçmek istemiyor mu? İktidarın, merkezi devlet organlarının laik kadrolarını tasfiye etmesinden, bu kurumlara tarikatçıları doldurmasından ve aynı şeyi kazanması halinde yerel yönetimlerde de yapacak olmasından rahatsızlık duymuyor mu? Muhalefet partilerinin işbirliği yapmadan yerel seçimlere ayrı ayrı girmesinin iktidarın işine yarayacağını bilmiyor mu? İktidarın en çok istediği gelişmenin muhalefet partilerinin dağılması ve seçimlere ayrı ayrı girmesi olduğunu görmüyor mu? Genel seçimlerden sonra yerel seçimleri de kaybetmenin Türkiye’ye maliyetini hesap etmiyor mu? Bilmemesi, görmemesi, hesap etmemesi mümkün değil. Ankara, İstanbul, İzmir ve diğer büyük kentler dahil hiçbir kentte ikinci parti olacak kadar oy alamayan İYİ Parti’nin, yerel seçimleri kazanacağı iddiasının inandırıcı bir nedeni yok. Umalım ki İYİ Parti’nin yerel seçimlerde işbirliğine kapılarını kapatması partiyi diri tutmaya ve elini güçlendirmeye yönelik taktik bir adımdır. Seçim tarihi yaklaştıkça CHP gibi İYİ Parti de işbirliği için kapılarını açar. Aksi halde yerel seçimleri de İstanbul ve Ankara dahil birçok ilde muhalefetin kaybetmesinin sorumluluğu İYİ Parti’nin üzerinde kalır.",https://halktv.com.tr/siyaset/secimlere-ayri-girmenin-maliyeti-771390h
Fikret Bila,Siyasi Vefasızlık,21 Ağustos 2023 Pazartesi 05:00,"6’lı Masa’da yer alan sağcı partilerin sözcüleri son günlerde CHP ile ittifaktan zarar gördükleri iddiasını gündemde tutuyorlar. Gördükleri zararın ne olduğu konusunda ortaya bir “hasar” raporu koyan yok. Örneğin İYİ Parti, beklediği oyu alamamasını CHP, dolayısıyla HDP ile aynı safta görünmesine bağlıyor. O kadar ki İYİ Parti Eskişehir milletvekili Nebi Hatipoğlu İYİ Parti’nin CHP’yle değil MHP ve AK Parti’yle ittifak yapması gerektiğini savunuyor. DEVA Partisi Genel Başkan Yardımcı Mustafa Yeneroğlu ise “CHP ile ittifaktan partimiz çok zarar gördü” diyor. İYİ Parti’nin CHP ile ittifak yapmaktan gördüğü zarar nedir? İYİ Parti seçimlere ittifak içinde değil de bağımsız olarak girseydi, birinci parti olabilir miydi veya ikinci olup ana muhalefet partisi olabilir miydi ya da 48 milletvekilini iki katına çıkarabilir miydi? Elbette hayır. İYİ Parti’nin beklediğinin çok altında oy almasının nedeni kendisidir. Hedeflediği merkez sağ oyları alamamıştır. AK Parti’nin kararsız seçmeninin oyunu alamamış, bu oyların yeniden AK parti’ye dönmesine engel olamamıştır. İYİ Parti sözcüleri şimdi “CHP ile ittifaktan zarar gördük” söylemiyle yerel seçimlere kendi adaylarıyla katılacaklarını söylüyorlar. İYİ Parti’nin aldığı oylar gösteriyor ki birinci parti oldukları bir il yok. Yerel seçimlere her yerde kendi adaylarıyla girmeleri halinde herhangi bir ilin belediye başkanlığını kazanma şansları da yok. Siyasette gerçekçi olmak gerekir. Bu DEVA Partisi için de geçerli. Yeneroğlu da “ittifaktan partimiz zarar gördü” diyor ama “bu zarar nedir” sorusunun yanıtı yok. DEVA Partisi oylarını saydırmadan CHP listelerinden seçime girdi ve 15 milletvekili kazandı. Seçimlere bağımsız girseydi barajı aşıp milletvekili çıkarabilir miydi? Elbette hayır. Milletvekili çıkarabileceğine, hele 15’den daha fazla milletvekili çıkarabileceğine inansaydı zaten ittifaka girmezdi. Seçimlere bağımsız katılırdı. Barajı geçemeyeceğine inandığı için seçimlere CHP listelerinden girdi. Bu tercihi nedeniyle bir zarara uğramadı. Aksine en kârlı çıkan parti oldu. DEVA Partisi oylarını saydırmadı ama anketlerin hemen hepsinde de birinci, ikinci veya üçüncü parti olacaklarına ilişkin en küçük bir emare yoktu. DEVA Partisi’nin birinci çıkacağı bir il de görünmüyor. Bu tablo DEVA Partisi’nin büyük bir iddia ile “yerel seçimlere kendi aylığımızla gireceğiz” iddiasının sandıkta bir karşılığı olmadığını gösteriyor. Bu durum Gelecek, Saadet ve Demokrat Partisi için de geçerli. Bu üç parti de CHP ittifak yapmaktan zararlı değil kârlı çıktılar. Bu gerçeği ifade etmekten kaçınmamaları gerekir. Eğer CHP Lideri Kemal Kılıçdaroğlu cumhurbaşkanı seçilseydi bu partilerin her biri “bizim sayemizde oldu” propagandası yapacaklardı. En büyük katkıyı kendilerinin verdiğini iddia edeceklerdi. Ama kaybedince… “CHP ile ittifak hataydı en büyük zararı biz gördük” söylemine geçtiler. Kaybedince böyle mi oldu? Oylarını saydırmadan CHP listelerinden Meclis’e giren sağcı partilerin bu söylemi siyasi vefasızlık örneğidir.",https://halktv.com.tr/siyaset/siyasi-vefasizlik-763592h
Fikret Bila,İktidarın Gözü Tazminatlarda,20 Eylül 2023 Çarşamba 07:03,"İktidarın ekonomi ve maliye politikası hep sermayeden yana, emekçinin karşısında oldu. Cumhurbaşkanlığı hükümet sisteminde bu tercih daha da belirgin hale geldi. Emekçilerin milli gelirden aldıkları pay her yıl düşerken sermayenin aldığı pay arttı. Son beş yılın oranları bunu gösteriyor. Emekçilerin milli gelirden aldıkları pay 2019 yılında yüzde 31,3 iken, 2022 yılında bu oran yüzde 23,6’ya geriledi. Aynı dönemde sermayenin aldığı pay ise yüzde 42,7’den yüze 48,1’e yükseldi. Emekçi kesimi ezen önemli faktörlerden biri de vergi politikası. Türkiye’nin vergi gelirlerinde en büyük pay KDV ve ÖTV gelirleri. Vatandaşın ödediği dolaylı vergiler kurumlar vergisinden de gelirler vergisinden de çok fazla. Bu vergi politikasıyla vatandaşın cebinden alınan para Hazine’den döviz garantisiyle verilen ihalelerle sermaye kesimine aktarılıyor. Asgari ücretin ortalama ücrete dönüştüğü, ücretli kesimin geçim zorluğu çektiği, gerçek enflasyonun TÜİK’in açıkladığından çok daha fazla olduğu yetmezmiş gibi iktidar şimdi de emekçinin kıdem tazminatına göz dikmiş bulunuyor. Bunun ilk işaretini Cumhurbaşkanı Yardımcısı Cevdet Yılmaz verdi. Yılmaz, kıdem tazminatı ödemelerinde sorunlar olduğunu söyleyerek şöyle dedi: “Kıdem tazminatında maalesef çok ciddi problemler de var. Ödenmeme meseleleri var. Başka sıkıntılar var. Oluşturduğu bir belirsizlik var. Özellikle iş dünyası firmaları üzerinde. Dolayısıyla bir dönem bir fon oluşturup bununla bu problemi çözme gibi bir yaklaşım vardı. Dolayısıyla bunlar önümüzdeki dönemde yine Türkiye'nin gündemde olan konuları olacak."" Yılmaz’ın sözünü ettiği fon uygulaması, işçinin kıdem tazminatının bir fonda toplanması ve toplu ödeme yerine emekli aylığı şeklinde ödenmesi. Bu uygulamaya “tamamlayıcı emeklilik” adı veriliyor. İşçi çalışırken kıdem tazminatı her yıl bir fonda toplanıyor, emekli olduğunda işçiye hak ettiği tazminatının yüzde 25 ödeniyor ve kalan tutar da aylara bölünerek düşük ikinci bir emekli aylığı gibi ödeniyor. Böylece işveren toplu kıdem tazminatı ödenekten kurtuluyor. İktidarın böyle bir uygulamaya sıcak baktığı ise yeni açıklanan Orta Vadeli Program’dan (OVP) anlaşılıyor. Bu programa göre işverenler her ay çalışanlara maaşlarının yüzde 8,33’ünü tazminat olarak ödeyecek. Bu tutar, çalışanın kişisel hesabında toplanacak ve emeklilik döneminde kullanılabilecek. OVP’ye göre, tamamlayıcı emeklilik sistemi 2024’ün son çeyreğinde hayata geçecek. Böyle bir uygulama emekçinin hakkını gasp etmektir. Emekçilerin tek güvencesi emekli olduklarında alacakları kıdem tazminatıdır. Emekçiler alacakları kıdem tazminatına güvenerek ev sahibi olma hayali kururlar. Gerçi artık bu hayali de kurmak mümkün değil. Türk Lirası’ndaki değer kaybı, yüksek enflasyon ev fiyatlarını fırlatmış durumda. Bu dönemde alınacak kıdem tazminatıyla kentlerde insanca yaşanabilecek bir ev almak bile mümkün değil. Çoğu emekli bu nedenle kıdem tazminatını bankaya koyup oradan alacağı faizi emekli maaşına ekleyip geçinmeye çalışıyor. Kıdem tazminatının ödenmeyip fona bağlanması ve ek maaşa dönüştürülmesi emekçilerin ev sahibi olma hayallerini tümüyle suya düşürür. Başta CHP ve DİSK olmak üzere diğer muhalefet partileri sendikaların bu emekçilerin bu hakkını korumaları gerekir. Muhalefet ve sendikalar ortak tutum almazsa kıdem tazminatı uygulaması da tarihe karışır.",https://halktv.com.tr/siyaset/iktidarin-gozu-iscinin-tazminatinda-770927h
Fikret Bila,Yerel Seçim Sınavı,08 Kasım 2023 Çarşamba 07:48,"CHP, 38. Kurultayı’nda genel başkanını ve yönetimini yeniledi. Kurultaydan en sonra en çok tartışılan konulardan biri Kılıçdaroğlu’nun neden ilk tur sonrasında çekilmediği ve ikinci turdan sonra Özel’in elini havaya kaldırmadığıydı. Demokratik bir olgunluk içinde geçen kurultayda Genel Başkanlığa seçilen Özgür Özel, görevini eski Genel Başkan Kemal Kılıçdaroğlu’ndan CHP Genel Merkezi’nde düzenlenecek törenle devralacak. Birinci turda Özel’in gerisinde kaldığı anlaşılan Kılıçdaroğlu’nun ikinci tura geçmeden adaylıktan çekilmesi, sahneye gelerek Özel’in elini havaya kaldırması ve kutlaması planlanmıştı. Birinci turun sonuçları ilân edilince Engin Özkoç, Adana Büyükşehir Belediye Başkanı Zeydan Karalar, Mersin Büyükşehir Belediye Başkanı Vahap Seçer ve Çankaya Belediye Başkanı Alper Taşdelen kendi aralarında bir değerlendirme yapmış ve Kılıçdaroğlu’nun adaylıktan çekilmesinin, Özel’i kutlamasının uygun olacağı sonucuna varmışlardı. Bu kararı Özkoç, Kılıçdaroğlu’na telefonla bildirmişti. Kılıçdaroğlu kendisinin de aynı düşünceye sahip olduğunu belirterek yanlarına gelip çekilme kararını açıklayacağını söylemişti. Özkoç, Kılıçdaroğlu’nun kararını Divan Başkanı Ekrem İmamoğlu’na bildirdi. İmamoğlu da Kılıçdaroğlu’yla konuşmuştu. Divan Başkanı olarak kurultayda görev yapan seçim kurulu başkanını davet eden İmamoğlu, ikinci tur oylamayı başlatmamasını rica etti. Ancak ikinci tur oylaması başlamıştı. Buna karşın Kılıçdaroğlu’nun çekildiğini açıklamak üzere Özkoç ve belediye başkanlarının bulunduğu odaya gelmesi bekleniyordu. Ancak Kılıçdaroğlu yan odayı yönlendirildi. Bu odada Genel Sekreter Neslihan Hancıoğlu, Gamze Akkuş İlgezdi, Ahmet Akın, İmambakır Üküş’ün aralarında bulunduğu çok sayıda isim vardı. Bu odada Kılıçdaroğlu’nun çekilme kararının yanlış olduğu ifade edildi. Oy farkının az olduğu, ikinci turu Kılıçdaroğlu’nun kazanabileceği söylendi. Çekilme kararına sert itirazlar yapıldı. Kılıçdaroğlu da kararını değiştirdi. Adaylıktan çekilmedi. Oyunu kullanıp salondan ayrıldı. İkinci turda farkı açarak genel başkan seçilen Özgür Özel, Kılıçdaroğlu’nun kendisini kutlaması ve ellerini kenetleyip birlikte havaya kaldırmasını arzu ediyordu. Kılıçdaroğlu’nun salondan ayrılması nedeniyle salonu birlikte selamlama turu atılamadı. Şimdi bu eksiklik Kılıçdaroğlu’nun görevi Özel’e devretme töreninde giderilmiş olacak. Nezaketiyle tanınan Kılıçdaroğlu’nun devir-teslim töreninde bu beklentiyi fazlasıyla karşılayacağı konuşuluyor. Görevi devraldıktan sonra Özel’i zor bir süreç bekliyor. İlk çetin sınavı dört ay sonra yapılacak yerel seçimler olacak. CHP 2019 yerel seçimlerinden çok başarılı çıkmıştı. Başarının kaynağı Kılıçdaroğlu ve İYİ Parti Lideri Meral Akşener’in oluşturduğu Millet İttifakı’ydı. İttifak adayları; İstanbul, Ankara, İzmir, Adana, Mersin, Antalya, Eskişehir, Hatay gibi büyük kentlerde belediye başkanlıklarını kazandı. İstanbul ve Ankara 25 yıl sonra AK Parti’den CHP’ye geçti. Ekrem İmamoğlu, Mansur Yavaş, Tunç Soyer, Yılmaz Büyükerşen, Zeydan Karalar, Vahap Seçer, Muhittin Böcek, Lütf ü Savaş büyük kent belediye başkanları olarak başarılı oldular. Özellikle pandemi dönemindeki hizmetleriyle, daha sonra Hatay merkezli deprem felaketi sürecinde halkta memnuniyet yaratan hizmetler sundular. Şimdi Özgür Özel ve yeni parti yönetiminden beklenen dört ay sonra yapılacak yerel seçimlerden en az 2019 yerel seçimleri kadar başarılı çıkmak. Bunun için kurultay çekişmelerinin geride bırakılması ve CHP’nin yeni yönetimle birlik beraberlik için yerel seçimlere yoğunlaşması gerekiyor. Bunun koşullarından biri de başarılı belediye başkanlarının 31 Mart 2024 tarihinde yapılacak yerel seçimlerde tekrar aday gösterilmeleri. Bu başkanların gösterdikleri başarının sandığa yansıması için yeniden aday olmaları gerekiyor, Yukarıda isimlerini saydığım büyükşehir belediye başkanları illerinde CHP’nin oylarını artırmış başkanlar. Ayrıca Ankara’da Çankaya Belediye Başkanı Alper Taşdelen ve Yenimahalle Belediye Başkanı Fethi Yaşar gibi partisinin oylarını artıran belediye başkanlarının da yeniden aday gösterilmeleri isabetli olur. Ancak bu tercihler yerine kurultaydaki çekişmenin etkisiyle başarılı belediye başkanlarının yerine başka isimler aday gösterilirse bu tercih önümüzdeki kritik yerel seçimlerde CHP için başarısız sonuçlara yol açabilir.",https://halktv.com.tr/siyaset/yerel-secim-sinavi-781209h
Fikret Bila,İfade ve Basın Özgürlüğü,04 Ekim 2023 Çarşamba 05:05,"İktidar daha demokratik, daha özgürlükçü yeni bir anayasa hazırlığı içinde olduğunu açıkladı. Partilere “birlikte çalışma” çağrısında bulundu. CHP Lideri Kemal Kılıçdaroğlu, dün CHP grup toplantısında, iktidarın mevcut Anayasa’nın hangi maddelerini uygulamadığını tek tek saydı, “mevcut anayasayı uygulamayanlarla yeni anayasa yapılmaz” karşılığını verdi. İktidarın uygulamadığı anayasa maddeleri arasında ifade ve basın özgürlüğünü güvence altına alan maddeler de vardı. Kılıçdaroğlu’nun bu maddeleri tek tek saydığı saatlerde kıdemli gazeteci Ayşenur Arslan, evinden polislerce alınarak götürüldüğü Çağlayan adliyesinde ifade veriyordu. Arslan savcıya ifade verdikten sonra serbest bırakıldı. Arslan’a yöneltilen suçlama “terörü, suçu ve suçluyu övmek”ti. Bu suçlamanın gerekçesi, önceki gün, Medya Mahallesi programında, Ankara’da İçişleri Bakanlığı önünde gerçekleştirilen bombalı terör saldırıyla ilgili aklına gelen bazı soruları sormasıydı. Arslan aynı konuşmasında terörü kınadı, lanetledi. Dün savcıya ifade verirken de söylediği gibi sözlerinin yanlış anlaşıldığını vurgulayarak düşüncelerini daha detaylı açıkladı. Ayşenur Arslan yılların gazetecisi, televizyoncusu. Yıllarca haber merkezi yönetmiş, birçok gazeteci yetiştirmiş bir isim. Görüşleri, meslektaşları tarafından da izleyiciler tarafından da bilinir. Arslan’ın her zaman teröre karşı durduğu, her fırsatta lanetlediği de bilinir. Bu nedenle terörü, teröristi övmek gibi bir amacı olmaz. Bugün televizyon sektöründe çalışan birçok ismi yetiştirmiş olan Ayşenur Arslan’ın bir canlı yayında terörü kınadığı halde amacını iyi yansıtmayan sözlerinin cımbızlanarak soruşturmaya konu olması, polislerce evinden alınıp ifadeye götürülmesi kabul edilemez bir durumdur. Arslan’ın yanlış anlamaya müsait sözlerini açıklaması durumu aydınlatmaya yeterliydi. Ancak iktidarın, basının en kıdemli, en deneyimli isimlerinin başında gelen Arslan’ı gözaltına alarak ifadeye götürmesi özgür gazetecilik yapmaya çalışan gazetecilere ve yayın organlarına uyguladığı baskının, sansürün bir örneğidir. Daha önce Merdan Yanardağ’ın, Barış Pehlivan’ın cezaevine sokulması gibi. Bugün Yanardağ’ın duruşması var. Uyuşturucu tacirlerinin, mafya mensuplarının, kadın katillerinin, tecavüzcülerin cezaevinden salındığı bir ortamda gazetecilerin cezaevine sokulması, tutukluluğun bir cezaya dönüştürülmesi demokratik hukuk devletlerinde görülecek bir uygulama değildir. Anayasasında ifade ve basın özgürlüğü güvenceye alınmış Türkiye’de bu uygulamalar ve görüntüler ülkeyi çağdaş devletler topluluğundan, demokratik hukuk devleti niteliklerinden uzaklaştırıyor. Basın demokrasinin vazgeçilmez bir unsurudur. Bu nedenle yasama, yürütme, yargıdan sonra demokrasinin dördüncü erki olarak tanımlanır. Her rejimde basın vardır. Ancak özgür basın sadece demokratik rejimlerde vardır. Kuvvetler ayrılığı ilkesinin uygulanmadığı, ifade ve basın özgürlüğünün baskılandığı, muhalefet alanının daraltıldığı Türkiye bunları hak etmiyor. İktidarın önce mevcut anayasayı uygulaması, hak ve özgürlüklerin rahatça kullanılmasını sağlaması, eleştirileri demokratik olgunlukla karşılaması gerekir.",https://halktv.com.tr/siyaset/ifade-ve-basin-ozgurlugu-773881h
Fikret Bila,Güçlü Seçenek Yine CHP’dir,02 Ağustos 2023 Çarşamba 05:00,"Demokratik, laik, sosyal hukuk devleti olan Türkiye Cumhuriyeti’ni bir İslam devletine, modern toplumu da din toplumuna dönüştürmeye çalışan AK Parti iktidarına karşı en güçlü seçenek yine CHP’dir. Tarihi bir seçimi kaybetmiş olmanın yarattığı hayal kırıklığı ve bıkkınlıkla gösterilen tepkiler ağır bir karamsarlığa ve umutsuzluğa dönüşmemelidir. Devleti ve ülkeyi demokratik, laik, çağdaş devletler topluluğundan demokrasinin ve laikliğin, dolayısıyla hukukun olmadığı bir Ortadoğu devletine dönüştürme sürecine karşı koyabilecek olan siyasal akımların iskeletini ve öncülüğünü yine CHP kurabilir. Türkiye Cumhuriyeti’nin en eski kurucu partisi olarak CHP uzun tarihi boyunca birçok badire atlatmış ancak her defasında yenilenmeyi, güçlenmeyi, büyümeyi başarmıştır. Bu kez de başaracaktır. CHP kendi içinde bir demokratik devrim yapabilir, bu yolla örgütünü gençleştirip canlandırabilirse yeniden umut olması en yüksek olasılıktır. Bunu başarmanın ilk adımı CHP’de delege ağalığı düzenine son vermektir. İlk adım genel başkan da dahil ilçe ve il başkanlıkları ve yönetimlerinin, belediye başkanı ve milletvekili adaylarının üyelerinin tümünün katılımıyla belirlenmesi olmalıdır. İlçe, il, genel merkez yönetimlerinde gençlere ve kadınlara kontenjan ayrılması partiyi diriltir. CHP parti içinde bu demokratik sistemi kuramaz ve sadece kişilerin değiştirilmesiyle yetinirse bugünden daha ileri bir noktaya gidemez, yeniden umut haline gelemez. Türkiye’de modernleşme Atatürk’le başlar. Öncesindeki batılılaşma hareketlerinin amacı padişahın yetkilerinin sınırlandırıldığı meşrutiyet rejimiyle sınırlıdır. Batılı anlamda demokratik, laik, insan haklarına, kadın-erkek eşitliğine, akla, bilime, çağdaş hukuka, vatandaşlık haklarına sahip özgür bireye dayalı modernleşmeyi Atatürk başlatmıştır. Atatürk, 15 yıl gibi kısa bir sürede kurduğu CHP eliyle devrimlerini hayata geçirmiştir. Egemenliğin Saray’dan alınıp halka verilmesi, Kurtuluş Savaşı dahil bu sürecin meclis eliyle yürütülmesi, kadınların oy hakkı, kadın-erkek eşitliğinin sağlanması, ümmetten millete, kuldan vatandaşa geçisin gerçekleştirilmesi ve en önemlisi dinin devlet işlerinden ayrılması, laik bir cumhuriyetin kurulması modernleşmenin temel taşları olmuştur. Çağdaş Türkiye Cumhuriyeti bu sağlam temeller üzerinde yükselmiştir. 1950’dan beri iktidarda olan sağ partiler ve sağ koalisyonlar bu süreci yavaşlatmakla birlikte son 20 yıldır tek başına iktidar olan AK Parti kadar tahrip etmemişlerdir. Bugün Türkiye’nin her zamankinden daha çok demokratik, laik, sosyal hukuk devletinin kurucusu CHP’ye ve başka laiklik olmak üzere bu niteliklerle sorunu olmayan merkez sağ bir partiye ihtiyacı vardır. Türkiye’nin yeniden modernleşme sürecine dönebilmesi için laiklik ilkesini, demokrasiyi, hukukun üstünlüğünü, kadın-erkek eşitliğini, bilime ve akla dayalı eğitimi yeniden hayata geçirecek, en geniş toplumsal uzlaşmayı temsil edecek merkez sol ve merkez sağ dayanışmasına ihtiyacı vardır. Bu en sağlam çıkış yoludur. 6’lı Masa’ya dahil olan küçük sağcı partilerin CHP oylarıyla Meclis’e girdikten sonra kendilerine biçtikleri güç hayalidir. Seçim barajını aşamayacaklarını bildikleri için seçime bağımsız katılma cesareti gösteremeyen, bunun yerine oylarını saydırmadan CHP listelerinden seçime giren bu partilerin AK Parti’ye seçenek olacak bir güce ulaşmaları çok zordur. CHP Lideri Kemal Kılıçdaroğlu, Masa’dan aday olarak çıkabilmek için bu partilere hak ettiklerinden fazla nefes vermiştir. Ancak nefes onların güçlü birer parti olarak siyaset sahnesinde uzun süre kalmalarına yetmez. İktidar safına geçmeleri bu süreyi daha da kısaltır. İYİ Parti’ye gelince. Bugünkü siyasi yelpaze içinde merkez sağa yerleşmeye en yakın parti yine İYİ Parti’dir. Seçim yenilgisi nedeniyle bu amaçtan dönüp yeniden MHP çizgisine yönelmesi İYİ Parti’yi büyütmez. Bu nedenle İYİ Parti de seçim yenilgisinin tüm faturasının CHP’ye yükleyip gerçeklerden kaçmamalıdır. Bu kendini kandırmak olur. İYİ Parti de seçimden başarısız çıkmasının nedenlerini gerçekçi olarak saptamalı, analiz etmeli ve yeni politikalar üreterek merkez sağa yerleşmeyi hedeflemelidir. CHP ve İYİ Parti’nin yenilenerek güçlenmesi Türkiye’nin yeniden demokratik parlamenter sisteme ve laik cumhuriyeti ulaşması için hayati önemdedir.",https://halktv.com.tr/siyaset/guclu-secenek-yine-chpdir-758933h
Fikret Bila,100 Yılda Nasıl Bir Gençlik Yetişiyor?,25 Ekim 2023 Çarşamba 05:05,"Atatürk, kurduğu Türkiye Cumhuriyeti’ni gençliğe emanet etmişti. Türk gençliğine tek mirasının akıl ve bilim olduğunu da ekleyerek. Cumhuriyeti daha ileriye taşıyacak, Türkiye’yi en saygın devletler arasına sokacak bir gençlik ise ancak laik bir sistem içinde, bilim ve akla dayanan çağdaş eğitimle mümkündü. Atatürk bu amaçla ülkenin en ücra köşesine kadar okullaşmayı teşvik etti. İsmet İnönü, 1940 yılında Köy Enstitüleri’ni kurdu ve Hasan Ali Yücel’in yönetiminde sadece köydeki çocuklar değil yetişkinlerin de eğitim görmesini sağladı. Bir ülkenin gelişmesi, çağı yakalaması ve aşması ancak iyi eğitimli gençlikle mümkündür. Atatürk’ün ilk çıkardığı yasalardan birinin Eğitim Birliği Yasası olmasının gerekçesi budur. Cumhuriyet’in 100 yılını kutlarken maalesef eğitim sisteminde bilime ve akla dayanmayan medreselerin ve tarikat okullarının giderek hakim olmaya başladığını görüyoruz. Tarikatların kurduğu medreseler ve özel okullar dışında Milli Eğitim Bakanlığı’na bağlı okullar da benzeri zihniyetle yönetiliyor. Yoksul aileler, çocuklarını ya imam hatip okullarına ya da tarikat okullarına göndermek zorunda kalıyor. Prof. Dr. Esergül Balcı’nın bu alanda yaptığı araştırmanın sonuçları bu iktidar döneminde Atatürk’ün arzu ettiği gibi bir gençlik yetiştirilmediği gerçeğini ortaya koyuyor. Prof. Dr. Balcı’nın raporlaştırdığı ve sonradan kitaplaştırdığı çalışma eğitim alanında çok ciddi uyarılar içeriyor. Balcı’nın raporundaki şu bilgiler başta CHP olmak üzere Atatürk’le, laik cumhuriyet değerleriyle sorunu olmayan diğer muhalefet partileri tarafından dikkate alınmalı: ""Türkiye’de belli başlı 30 tarikat silsilesi ve bunların 400 kolu bulunuyor. Sadece İstanbul’da 448 tekke faaliyetlerini açıktan sürdürüyor. Çoğunluğu İstanbul, Siirt, Diyarbakır, Mardin, Adıyaman, Batman, Van, Hakkâri, Şırnak, Ağrı, Muş, Bitlis, Gaziantep ve Şanlıurfa’da olmak üzere 800’ün üzerinde faal medrese var. Üstelik büyük şehirlerde kaç apartman medresesinin faaliyette olduğu bilinemiyor.” Balcı’nın araştırmasına göre tarikatlar ve cemaatlerle organik ilişkisi bulunanların sayısı da çarpıcı boyutlarda. Araştırmaya göre Türkiye’de 2,6 milyondan fazla kişinin bir tarikat ya da cemaatle organik bağı bulunuyor. Bir tarikat ya da cemaatin mensubu olduğunu ifade edenlerin yüzde dokuzu, ""ılımlı İslam"" tabirini reddediyor ve İslam’ın özünün cihat olduğuna inanıyor. Balcı’nın gazetecilerle yaptığı söyleşilerde de paylaştığı bu veriler Türkiye’de yoksul aile çocuklarının nasıl bir eğitimden geçtiklerini gösteriyor. Bugünkü koşullarda sadece maddi durumları iyi olan aileler çocuklarını çağdaş eğitim veren özel okullara gönderebiliyor. Çoğu, liseden sonra eğitimine yurt dışında devam ediyor. Ancak geçim zorluğu çeken ailelerin böyle bir şansı yok. Onlar çocuklarını tarikat okullarına, yurtlarına, imam hatip okullarına göndermek zorundalar. Bu eğitim yapısıyla Türkiye’nin Atatürk’ün gösterdiği yolda çağdaş medeniyet düzeyini yakalaması mümkün değildir. Aksine bilimde, teknolojide, üretimde, refah düzeyinde geriye gidecektir. Cumhuriyetimizin 100 yılını kutlarken, CHP ve İslamcı olmayan diğer partilerin eğitim üzerinde düşünmeleri ve projelerini şimdiden hazırlamaları gerekir. Cumhuriyetin 100 yılında, iktidarın desteğiyle medreselerin ve tarikat okullarının milli eğitimi nereye götürdüğü sorunu öncelikle CHP’nin gündemde tutması gereken bir konudur.",https://halktv.com.tr/siyaset/100-yilda-nasil-bir-genclik-yetisiyor-778460h
Fikret Bila,Anayasa İhlali!,01 Kasım 2023 Çarşamba 05:00,"Türkiye, Anayasasında yazdığı gibi bir hukuk devletiyse, 14 Mayıs’ta Hatay milletvekili seçilen Can Atalay’ın cezaevinde değil Meclis’te olması gerekir. Ancak bu iktidar, anayasayı işine geldiği zaman uygulamayı işine gelmediği zaman ise yok saymayı alışkanlık haline getirdi. Başta basın özgürlüğü olmak üzere; toplantı, gösteri yürüyüşü, grev hakkı gibi hak ve özgürlükleri anayasaya aykırı şekilde istediği gibi kısıtlıyor ve yargı da bu alandaki denetim görevini yerine getirmiyor. Sadece haber yaptıkları, yazı veya kitap yazdıkları için gazeteciler, yazarlar tutuklanıyor. Tutuksuz yargılamanın esas olması gerekirken sosyal medya mesajı attığı için veya bir haber yazdığı için veya Suriyeli sığınmacılara karşı haber veya yorum yaptığı için gazeteciler günlerce, haftalarca, aylarca cezaevinde tutulabiliyor. Anayasaya göre milletvekili seçilen Can Atalay’ın cezaevinde tutulmasının hukuki bir dayanağı yok. Nitekim Anayasa Mahkemesi Can Atalay’ın cezaevinde tutulmasının hak ihlali olduğuna hükmetti. Anayasa Mahkemesi, ihlal kararının gerekçesinde şu değerlendirmeye yer verdi: “Anayasa koyucu, Anayasa’nın 83 maddesinin ikinci fıkrasında yer alan ‘Anayasa'nın 14’üncü maddesindeki durumlar’ ibaresinin belirliliğini sağlama görevini kanun koyucuya vermiş, yorum yoluyla 14 madde kapsamına giren suçları belirlemek için yargı organına açık bir yetki vermemiştir. Kuşkusuz ki yargı organı kural koyucu bir organ olmadığı için yorum yolu ile yasama dokunulmazlığının ve dolayısıyla seçilme ve siyasi faaliyette bulunma hakkının kapsamını belirleyemez. Anayasa’nın 83 maddesinin ikinci fıkrasında yer alan ‘Anayasa'nın 14 maddesindeki durumlar’ ibaresinin kapsamına hangi suçların girdiği konusunda kanun koyucunun düzenlemesi dışında yargı organlarınca yapılan yorumlarla belirlilik ve öngörülebilirliği sağlamanın mümkün olmadığı sonucuna ulaşılmıştır.” Anayasa Mahkemesi, yargının kendini yasama yerine koyamayacağını vurguladığı kararında şu ifadelere de yer verdi: “…milletvekilliği görevi demokratik bir siyasal hayatın bahşettiği üstün bir kamusal yarar ve öneme sahiptir. Tam da bu sebeple milletvekilleri anayasal bir koruma alanına sahip kılınmıştır. Seçilmiş milletvekillerinin ifade özgürlüğüne veya milletvekilliği görevini yerine getirmek için kullandıkları diğer hak ve özgürlüklerine yapılacak Anayasa'ya aykırı müdahaleler, halk iradesiyle oluşan siyasal temsil yetkisini ortadan kaldıracak, seçmen iradesinin parlamentoya yansımasını önleyecektir.” Anayasa’nın 153 maddesinde, “Anayasa Mahkemesi kararları Resmi Gazete’de hemen yayımlanır ve yasama, yürütme ve yargı organlarını, idare makamlarını, gerçek ve tüzel kişileri bağlar” hükmü yer alıyor. Anayasa’nın hükmü de Anayasa Mahkemesi’nin gerekçeli kararı da gayet açık. Anayasa Mahkemesi’nin kararı Anayasa 153’te ifade edildiği gibi Atalay’ı yargılayan alt mahkemeyi de bağlıyor. Anayasa Mahkemesi’nin kararında Can Atalay’ın “tahliyesinin sağlanması” ifadesi de olduğu halde 5 gün bekleyen mahkeme Atalay’ın serbest bırakılması kararını vermedi. Dosyayı yeniden Yargıtay’a gönderdi. Dosyayı Yargıtay’a göndermesinin gerekçesi olarak da ""kişi milletvekili seçildiği sırada dosyası benim önümde değildi, Yargıtay'ın önündeydi” görüşüne yer verdi. Yetkin hukukçular bu kararı 'işi yokuşa sürmek, Atalay’ı biraz daha cezaevinde tutabilmek' olarak değerlendirdi. Hatay milletvekili seçildiği Türkiye İşçi Partisi (TİP) Genel Başkanı Erkan Baş ve arkadaşları Can Atalay’ın cezaevinde tutulmasını protesto etmek amacıyla Hatay’dan Ankara’ya bir yürüyüş düzenlediler. Bu açık anayasa ihlali karşısında diğer muhalefet partilerinin de Meclis’te bir araya gelip ortak tutum takınmaları, seçmen iradesinin Meclis’e eksiksiz yansımasını sağlamak için kararlı bir duruş sergilemeleri gerekir.",https://halktv.com.tr/siyaset/anayasa-ihlali-779804h
Fikret Bila,Zamanı Gelmişse Değişim Kaçınılmazdır,03 Mayıs 2023 Çarşamba 05:00,"Seçmen, iktidarı değiştirmeye karar vermişse hiçbir güç bunu değiştiremez. Halkın değişim isteği önce miting meydanlarına yansır. Muhalefet partilerinin mitingleri bu değişim isteğini yansıtıyor. Millet İttifakı’nın meydanları doldurması, mitinge gelenlerin coşkusu seçiminin değişim isteğini yansıtıyor. Bu coşku sadece CHP’nin zaten güçlü olduğu yerlerde değil, daha önce zayıf olduğu illerde de görülüyor. CHP’nin, İYİ Parti’nin ve Millet İttifakı’ndaki diğer partilerin Ege ve Trakya illerinde gördükleri ilgi Doğu ve Güneydoğu illerinde de görüldü. Bu gerçeği kuşkusuz iktidar da görüyor. Gördüğü için de iktidarı ve elindeki gücü kaybetmenin telaşıyla demokrasiye, hukuka, devlet yönetimi kurallarına aykırı davranış ve söylemler de bulunuyor. Örneğin, muhalefetin 14 Mayıs seçimlerini kazanmasını “darbe” olarak niteliyor. Şimdiden 14 Mayıs’ın Batı’nın ve ABD’nin tezgahladığı bir darbe olduğunu öne sürebiliyor. Bu darbe nitelemesi iktidarı kaybetme korkusunu ifade ettiği gibi vatandaş üzerinde bir korku ve kaygı yaratmayı da amaçlıyor. İktidar, darbe söyleminin ötesinde, HDP’nin Millet İttifakı’nın ortak cumhurbaşkanı adayı Kemal Kılıçdaroğlu’nu desteklemesinden yolu çıkarak “PKK’nın oyuyla cumhurbaşkanı olana bu millet iktidarı vermez” gibi bir çıkarım da yapıyor. Bu söylem “muhalefet kazansa bile iktidarı Kılıçdaroğlu’na vermezler, Cumhur İttifakı iktidarı bırakmaz” mesajı içeriyor ki bu da demokrasiyle bağdaşmıyor. Demokrasi iktidarın seçim yoluyla değişmesine dayanır. Seçimi kazanan iktidar, kaybeden muhalefet olur. Demokrasinin özü budur. Türkiye demokrasiyle yönetildiğine göre “iktidarı şuna vermezler, buna verirler” demek bu söylemi kullananların demokrasiye inanmadığını gösterir. HDP’nin Millet İttifakı’nın adayına dışarıdan vereceği desteği PKK terör örgütüyle aynı görmek doğru bir yaklaşım değildir. Ayrıca böyle bir suçlamayı yapacak en son parti de AK Parti’dir. AK Parti’nin Öcalan’la nasıl bir pazarlıklar yaptığını bizzat o süreci yürütmüş olan Selahattin Demirtaş açıkladı. Millet İttifakı içinde PKK’yla masaya oturmuş veya oturacak olan bir lider ve parti yok. Bu nedenle bu suçlamanın gerçekle bir bağı da yok. Cumhur İttifakı’nın PKK üzerinden yaratmaya çalıştığı “kazansalar bile iktidarı vermezler” havası sadece kendilerinin kaybetme korkusunu yansıtıyor. Türkiye 1950 yılından bu yana demokrasi deneyimine sahip bir ülke. Bu nedenle hiçbir iktidar milli iradeyi yok sayamaz. Seçmen askeri darbeler dahil demokrasiyi rafa kaldıran tüm iktidarları seçim yoluyla değiştirmiştir. Darbeyle oluşturulan 27 Mayıs 1960, 12 Mart 1972, 12 Eylül 1980 iktidarlarını ilk seçimde göndermiştir. Bunun istisnası yoktur. Bu gerçek karşısında bugün 14 Mayıs seçimlerine giderken seçmeni korkutmaya çalışmak boş bir uğraştır. Eğer seçmen kararını vermişse bu kararı iktidarın salmaya çalıştığı korkuyla değiştiremez. Seçmen, AK Parti’yi nasıl seçimle iktidara getirdiyse, yine seçimle gönderir. Seçmenin kararıyla oluşan milli iradeye direnmek demokrasiye darbe vurmak anlamına gelir. Halkın böyle bir müdahaleyi kabullenmesi mümkün değildir. Beş yıldır yürürlükte olan cumhurbaşkanlığı hükümet sisteminin Türkiye’yi tek adam yönetimine götürdüğü, demokratik denetim mekanizmalarını tıkadığı, muhalefet partileri, muhalif vatandaşlar ve özgür medya üzerinde çok ağır bir baskı kurduğu gerçektir. Bir diğer gerçek ise bu beş yıllık yönetim döneminde Türkiye’nin insan haklarından ekonomiye, basın özgürlüğünden vatandaşın ifade özgürlüğüne, kadın haklarından dış politikaya kadar bütün alanlarda gerilediği, bu konularda dünya sıralamasında çok arkalara düştüğü bir gerçektir. Bugün muhalefetin miting meydanlarında bariz bir şekilde görülen değişim isteğinde bu faktörlerin hepsinin payı vardır. Değişim zamanı gelmişse değişim olur.",https://halktv.com.tr/siyaset/zamani-gelmisse-degisim-kacinilmazdir-736117h
Fikret Bila,"halktv.com.tr yazarı Fikret Bila yazdı... Demokrasi için tek aday, ilk tur",29 Mart 2023 Çarşamba 05:05,"AK Parti iktidarı, özellikle cumhurbaşkanlığı hükümet sistemine geçildikten sonra demokrasi alanını daraltmakla kalmadı cumhuriyetin laiklik ve hukuk devleti niteliklerini de fiilen ortadan kaldırdı. Türkiye’nin yeniden demokratik, laik, sosyal hukuk devleti niteliklerine kavuşması önümüzdeki seçimde iktidarın değişmesine bağlı. İktidarın seçimleri yeniden kazanması halinde Türkiye’nin demokrasiden daha da uzaklaşacağı ve laik hukuk devleti yerine din devletine dönüşeceği çok belli. Bunun en bariz işaretlerinden biri Cumhurbaşkanı Tayyip Erdoğan’ın HÜDA PAR ve Yeniden Refah Partisi’ni Cumhur İttifakına alması oldu. HÜDA PAR’ın Atatürk ve laiklik karşıtı, şeriatla yönetilen bir Kürt Devleti kurmak istediği sır değil. Yeniden Refah Partisi de başta özgürlük ve eşitlik olmak üzere kadının insan haklarını sınırlama koşuluyla Cumhur İttifakı’na katıldığına göre muhalefetin seçimleri kaybetmesi halinde Türkiye’nin çağdaş devletler topluluğundan daha da kopacağını tahmin etmek zor değil. Bu nedenle 14 Mayıs’ta yapılacak seçimler tarihi bir önem taşıyor. Bu seçimin sonucuna göre Türkiye ya yeniden demokratik ülkeler topluluğuna doğru yola çıkacak ya da İran, Afganistan benzeri bir ülkeye dönüşecek. Kuşkusuz 21 yüzyılda Ortaçağ kafasıyla yönetilen Afganistan, Türkiye’nin özeneceği bir ülke olamaz. Türkiye’nin yeniden demokratik bir ülke olabilmesi ise muhalefetin birlikte hareket edebilmesine bağlı. Nasıl 2019 yerel seçimlerinde ve 23 Nisan İstanbul yenileme seçiminde birlikte hareket ederek AK Parti’yi ve Erdoğan’ı sandıkta yendiyse, 14 Mayıs’ta da yine birlikte hareket ederek bu iktidara son verebilir. Muhalefetin birlikte hareket etmesinin tek koşulu ise 14 Mayıs seçimlerine tek cumhurbaşkanı adayı ile girmesi ve seçimi ilk turda kazanmayı hedeflemesidir. Bugüne kadar yapılan seçimlerde iktidarın hukuka aykırı birçok uygulamaya başvurduğu anımsanırsa seçimin ilk turda ve açık bir farkla kazanılmasının önemi daha da iyi anlaşılır. 2017 referandumunda 2 milyon mühürsüz oyun geçerli sayıldığı, İstanbul yerel seçiminde aynı zarftaki 4 oydan üçünün geçerli birinin geçersiz sayılarak seçimin iptal edildiği unutulmamalıdır. Bugün de Yüksek Seçim Kurulu’nun iktidara yakın şekilde dizayn edilmesi ve hemen ardından anayasaya açık aykırılık söz konusu olmasına karşın Cumhurbaşkanı Erdoğan’ın üçüncü kez aday olmasına onay verilmesi de akılda tutulmalıdır. Bu uygulamalar seçimlerin demokratik ve eşit bir ortamda yapılmayacağının da işaretleridir. Yapılan düzenleme ile Erdoğan seçim yasaklarından da muaf tutulduğuna göre devletin tüm olanaklarını ve kurumlarını seçimde kullanmasının önünde bir engel yok. Zaten şimdiden kullanmaya da başladı. Bu koşullarda altı muhalefet partisinin bir araya gelerek ittifak oluşturması ve ortak bir cumhurbaşkanı adayı belirlemesi demokrasi tarihimizde örneği olmayan bir başarıdır. Bu birlik muhalefetin seçimi ilk turda kazanma şansını artırmıştır. CHP Lideri Kemal Kılıçdaroğlu muhalefetin ortak adayı ancak tek adayı değil. Memleket Partisi Lideri Muharrem İnce ve Zafer Partisi öncülüğünde kurulan Ata İttifakı adına da Sinan Oğan yüzbin imza toplayarak cumhurbaşkanı adayı oldular. Cumhur İttifakı’nın ortak ve tek adayla gireceği seçime muhalefet üç adayla girecek. Kılıçdaroğlu’nun bütün muhalefetin ortak tek adayı olmaması Erdoğan’ın işine yarayan bir durum. Halkın muhalefetin birliğini ne kadar önemsediği İYİ Parti Lideri Meral Akşener’in masadan kalktığı günlerde gösterdiği tepkiden anlaşıldı. Benzeri bir beklenti CHP’den ayrılarak Memleket Partisi’ni kuran ve cumhurbaşkanı adayı olan Muharrem İnce için de söz konusu. İnce’nin muhalefetin oylarını bölmek yerine Emek ve Özgürlük İttifakı’nın destekleyeceği altı partinin ortak adayı Kılıçdaroğlu lehine adaylık çekilmesi beklentisi yüksek. İnce de bu beklentin elbette farkındadır. Nitekim açıklamalarında “Zamanı gelince kendimi değil Türkiye’yi düşünürüm, Kemal Bey lehine adaylıktan çekilebilirim” ifadesini de kullandı. İnce, kökten CHP’li bir siyasetçi. Gençlik yıllarından beri CHP’de çalışmış bir isim. Çok aktif, başarılı bir milletvekilliği yaptı. Yine grup başkan vekilliği görevinde de başarılıydı. Cumhurbaşkanlığı adaylığı sürecinde de performansı yüksekti. Bu nitelikleri göz önüne alınınca ayrı bir parti kurmuş olsa da İnce’nin Millet İttfakı’nın ve ortak aday olarak Kılıçdaroğlu’nun yanında konumlanması beklentisi büyüyor. İnce’nin adaylığının yüzde kaç oy alırsa alsın Erdoğan’ın şansını artıracağı gerçeği de bu beklentiyi besliyor. CHP Lideri Kılıçdaroğlu bu süreçte İnce’yi eleştiren ifadeler kullanmadı. Aksine İnce’yle ilgili soruları yanıtlarken, “Bizim de hatalarımız olmuştur” diyerek yapıcı bir söylem kullandı. Şimdi Kılıçdaroğlu’nun İnce’ye yapacağı ziyaret bekleniyor. Bu ziyarette Kılıçdaroğlu da İnce de geçmişe ve geleceği ilişkin değerlendirmeler yapacaktır. CHP’nin, Kılıçdaroğlu’nun dışlayıcı değil, kucaklayıcı bir tutum alması İnce’yi adaylık konusundaki ısrarından vazgeçirebilir.",https://halktv.com.tr/siyaset/halktv-com-tr-yazari-fikret-bila-yazdi-demokrasi-icin-tek-aday-ilk-tur-727499h
Fikret Bila,"Kemal Kılıçdaroğlu: ""İktidar Ekonomik Soykırım Uyguluyor""",08 Temmuz 2023 Cumartesi 14:43,"CHP Lideri Kemal Kılıçdaroğlu iktidarın seçimden sonra yaptığı vergi artışları ve zamları ‘ekonomik soykırım’ olarak niteledi. Kılıçdaroğlu, Motorlu Kara Taşıtları Vergisi’nin (MTV) ikinci kez alınması, vergi resim ve harçlarda yüzde 100’e varan oranlarda zam yapılması konusuna ilişkin sorumu yanıtlarken şu değerlendirmeyi yaptı: “Bunun adı ekonomik soykırımdır. İktidar seçimden sonra yaptığı vergi artışları ve temel ürünlere gelen zamlarla toplumun her kesimine karşı ekonomik soykırım uygulamaktadır. Sadece dolar garantili ihale alanlar. dolar garantili banka hesabı bulunanlar hariç taksi şoföründen esnafına, işçisinden memuruna, emeklisine kadar her kesim bu soykırıma maruz kalmaktadır.” Kılıçdaroğlu hükümetin böyle bir politika izlemesinin gerekçesini de şöyle açıkladı: “Peki hükümet bu kararları niye alıyor? Bu politikayı niye uyguluyor? Çünkü Hazinede hiç para bırakmadılar. Beşli çeteye dolar garantili ihaleler verdiler. Şimdi bu sözlerini tutabilmek paraları ödeyebilmek için kaynağa ihtiyaçları var. Kaynağı nasıl bulacaklar? Tabii ki vatandaşın cebine el atarak bulacaklar. Şimdi yaptıkları budur. Beşli çeteye ödeme yapabilmek için vergilerle zamlarla vatandaşın cebinden kaynak yaratıyorlar. Bu kabul edilemez.” CHP lideri iktidarın bu kararlarla da durmayacağını belirterek şöyle devam etti: ""Bundan sonra vergi artışları ve zamlar devam edeceği gibi milletin alın teri ile kurulmuş kamu kurumlarını da satacaklar. Onları da peşkeş çekecekler. Varlık Fonu’nun tam olarak ne olduğunu bilmiyoruz. Şeffaflık yok. Orada kamuya ait kurumları Körfez ülkelerine peşkeş çekebilirler. Ayrıca Varlık Fonu’nda neler olduğu da tam olarak bilinmiyor. Örneğin ortaya 25 milyon dolarlık bir rüşvet iddiası atıldı. Bu iddia rüşvetle de sınırlı değil. Rüşvetin paylaşılması ile ilgilidir. Biz bu konunun takipçisi olacağız.” ""İktidar sıfırı tükettiği için ve dış piyasalarda itibarı kalmadığı için Batı’dan para bulamıyor” diyen Kılıçdaroğlu şu değerlendirmeyi yaptı: “İktidarın Batı’da hiçbir itibarı kalmadı. Hiçbir ülke borç vermek istemiyor. Bu nedenle Körfez ülkelerine gittiler. Birleşik Arap Emirlikleri ile temas kurdular. Onlar da hemen ‘evet’ demiyorlar. Sizin karlı hangi yatırımınız var hangi kurumunuz var diye soruyorlar. Türkiye’yi bu duruma düşürdüler. Ayrıca vatandaştan da borç alamıyorlar. Çünkü Türk lirasının değerini çok düşürdüler. Vatandaş da iktidara güvenmediği için borç vermiyor. Ve iktidar kendi vatandaşından dolarla borçlanıyor. Buna ekonomi literatüründe ilk günah derler. Bunlar ilk günahı çoktan işledi. Artık kendi vatandaşlarından bile borç alamayan vatandaşlarına güven veremeyen bir iktidar var."" Kılıçdaroğlu seçimli kurultayın ne zaman yapılacağına ilişkin sorumu yanıtlarken şöyle konuştu: ""Kurultay sürecini başlattık. İlçe Kongreleri İl Kongreleri yapılacak. O süreç normal olarak takip edilecek. Ardından da kurultay yapılacak. O süreç tamamlandıktan sonra kurultay tarihini yetkili organımız olan parti meclisimiz belirleyecek."" CHP lideri kendisine yönelik eleştirileri anımsatarak, “Bu eleştirileri nasıl karşılıyorsunuz” soruma da şöyle yanıt verdi: “Elbette bütün eleştirileri dikkate alıyoruz. Yol gösteren eleştirilerin başımızın üstünde yeri var. Ancak eleştirilerin de makul bir düzeyde ve saygı içinde yapılması gerekir. Bazıları eleştiri yapıyorum diye hakaret ediyor. Bu kabul edilemez. Size şunu da söylemek isterim ki medyada da CHP’ye dönük bir soykırım var. Bizler de partililerimizin vatandaşımızın nabzını tutuyoruz. Ben partimi güvenli limana götüreceğimi söyledim. Bunu yapacağım ve yenileşmenin önünde hiçbir engel bırakmayacağım. CHP bu süreçten parçalamak güçlenerek çıkacaktır.” Kılıçdaroğlu’na Ekrem İmamoğlu ve diğer belediye başkanlarının durumunu da sordum. Kılıçdaroğlu İmamoğlu, Mansur Yavaş, Tunç Soyer dahil olmak üzere bütün belediyle başkanlarının çok başarılı olduklarını söyledi. Kılıçdaroğlu “İmamoğlu’nun yeniden İstanbul Belediye Başkanlığı’na aday olmasını istiyor musunuz” şeklindeki soruma da şu yanıtı verdi: “Elbette. Bütün belediye başkanlarımız işlerini çok iyi yaptılar yapıyorlar. Çok başarılılar. Bu nedenle yeniden aday olmalarını isterim. Bu en doğal haklarıdır. Başarılı hizmetlerini sürdürmeleri gerekir. """,https://halktv.com.tr/makale/kemal-kilicdaroglu-iktidar-ekonomik-soykirim-uyguluyor-752806
Fikret Bila,Muhalefetten kopya çekmek ve geçmişi yok saymak,14 Nisan 2023 Cuma 05:05,"Vatandaşa sunacağı bir başarı öyküsü ve inandırıcı projesi kalmayan iktidar muhalefetten kopya çekerek, geçmişini inkâr ederek oy toplamaya çalışıyor.  Son örneğini iktidarın yeni vaatlerinde bulmak mümkün.  CHP Lideri Kemal Kılıçdaroğlu’nun bir süredir iktidara geldiklerinde kamuda işe girmek için yapılan mülakatı kaldıracaklarını söylüyordu. Kılıçdaroğlu’nun bu vaadi Millet İttifak’ın ortak seçim beyannamesinde de yer aldı.  Bugüne kadar mülakatlarda yazılı sınavda alınan puanı değil adayın kim olduğunu esas alarak hak yiyen iktidar şimdi Cumhurbaşkanı Tayyip Erdoğan’ın ağzından seçimi kazandıklarında mülakat kaldıracakları vaadinde bulunuyor.  Bugüne kadar mülakatı kaldırmayan iktidar şimdi neden kaldırma sözü veriyor?  Mülakatlarda KPSS’de en yüksek puanı alanları eleyip en az puanı almış ancak AK Partili veya belli vakıf ve derneklerden referansı olanları işe alan iktidar, şimdi bu uygulamayı yanlış buluyor ve kaldırma sözü veriyorsa, daha önce hakkı yenilenler ne olacak? Haksız yere kamuda işe girenler ne olacak?  Muhalefetten kopya mülakatla de sınırlı değil.  İktidar, yine Kılıçdaroğlu’nun her fırsatta dile getirdiği Aile Sigortası’nı da kendi vaatleri arasına aldı.  İktidar CHP’nin vaatlerinden kopya çekiyor.  CHP’nin önerisi olan ve ortak beyannamede yer alan gençlere bedava internet, telefon ve bilgisayarda vergi muafiyeti de iktidarın yeni vaatleri arasına girdi.  Seçimleri kaybetme kaygısı iktidarı muhalefetin dediklerini yapmaya yöneltti.  Daha önce yine Kılıçdaroğlu’nun gündeme getirdiği elektrik faturalarından TRT payının kaldırılması, üniversite öğrencilerinin kredi borçlarından faizin silinmesi gibi vaatlerini hayata geçirerek puan toplamaya çalıştı.  Bu durum gösteriyor ki iktidar tıkandı. Muhalefetin geliştirdiği projeleri sahiplenmek, kendi projesi gibi sunmak ve hayata geçirmekten başka fikri yok.  İktidarın izlediği bir yöntem de geçmişini yok saymak. Geçmişte yaptıklarını unutmak ve unutturmak.  Taze örneğini yine Cumhurbaşkanı Tayyip Erdoğan verdi.  Katıldığı televizyon programında şöyle dedi:  ""İmar affı diyorsunuz. Yeni dönemde bunu affedilemez suçlar arasına alacağız. Çünkü bu işin affı maffı olmaz.""  Oysa imar affı bu iktidarın en çok övündüğü uygulamaydı.  Bu iktidar döneminde 8 kez imar affı yasası çıkarıldı.  İmar affını çıkardıktan sonra “Toplam 144 bin 556 Maraşlı vatandaşımızın sorununu çözdük” diye konuşma yapmıştı.  Erdoğan imar affı “müjdelerini” bizzat veriyordu.  Önceki gün katıldığı televizyon programında Erdoğan, anayasada affedilmeyecek suçlar maddesi bulunduğunu ve önümüzdeki dönemde imar affını affedilmeyecek bir suçlar arasına alacaklarını söyledi.  Seçimi kaybetme kaygısı giderek büyüyen iktidar geçmişi yok saymakla da kalmıyor. Geçmişte yaptıklarını iptal ediyor, geri alıyor.  Örneğin İstanbul Sözleşmesi…  Bir zamanlar övünerek imza attığı İstanbul Sözleşmesi’ni tarikatların istediği üzerini bir gecede iptal etti.  Yeniden Refah Partisi’nin Cumhur İttifakı’na girmek için şart koştuğu 6284 sayılı Ailenin Korunmasi ve Kadına Şiddetin Önlemesine Dair Kanun’un kaldırılması veya bazı maddelerinin değiştirilmesi önerisine itiraz etmedi. İtiraz eden AK Parti Grup Başkan Vekili Özlem Zengin’e ve aileden sorumlu Bakan Derya Yanık’a sahip çıkan, destek veren bakan veya AK Parti milletvekili çıkmadı.  İktidar hiçbir başarısızlığın yanlışın, hatanın sorumluluğunu üstlenmiyor.  Sanki ekonomiyi krize sokan, enflasyona, döviz fiyatlarına zirve yaptıran, soğanı bile 30 liraya çıkaran, kiraları, ev fiyatlarını, araba fiyatlarını fırlatan, vatandaşı ucuz ekmek, yağ, et kuyruğuna sokan muhalefetmiş gibi konuşuyor.  Bütün bunlar iktidarın kendini tekzip ederek, muhalefetin vaatlerine sarılarak, radikal İslamcıların taleplerini kabul ederek seçimi kazanmaya çalıştığını gösteriyor.",https://halktv.com.tr/siyaset/muhalefetten-kopya-cekmek-ve-gecmisi-yok-saymak-731416h
Fikret Bila,Örnek alınması gereken karar,12 Nisan 2023 Çarşamba 05:05,"Ankara Büyükşehir Belediye Başkanı Mansur Yavaş, 14 Mayıs’a kadar seçim çalışmaları yapacağı için belediyeden maaş almayacağını açıkladı. Yavaş ayrıca cumhurbaşkanı yardımcılığı görevine atandığı zamanda çift maaş almayacaklarını da duyurdu. Bu karar halkın özlediği dürüstlük açısından örnek alınması gereken bir karardır. Bugünkü iktidarın iki temel özelliği düşünülürse Yavaş’ın aldığı kararın önemi daha iyi anlaşılır. AK Parti iktidarının iki temel özelliğinden biri devlet olanaklarını birkaç yerden maaş almak, zenginleşmek, etrafını zenginleştirmek için sonuna kadar kullanması, diğeri tüm devlet gücünü ve kurumlarını arkasına alarak seçimlere girmek. İktidar Yavaş’ın aldığı kararın tam tersini yapıyor. Bunu yaparken anayasa dahil yasa, hukuk, gelenek, etik kural gibi hiçbir sınırlamayı dikkate almıyor. Çünkü cezalandırılmayacağına, yargılanmayacağına güveniyor. İktidarın bu Hazine’den yararlanma ve çevresini Hazine’den besleyerek zenginleşme politikası karşısında Yavaş’ın aldığı karar çok önemlidir. Bu karar, seçimleri Millet İttifakı’nın kazanması halinde ülkenin demokratik, hukuk devleti kurallarına göre yönetileceğinin, kamu kaynaklarının zenginleşme aracı olarak kullanılmayacağının, birkaç yerden maaş alınmayacağının, başta yargı olmak üzere tarafsız olması gereken kurumların bağımsız şekilde çalışacağının da işareti sayılmalıdır. Demokratik yarış eşit koşullarda yapılır. İktidar bu yarışta devlet olanaklarını kullanamaz. Devlet kurumları bu yarışa giremez. Bu nedenle eski Türkiye’de seçime üç ay kala İçişleri, Adalet ve Ulaştırma bakanları istifa eder, yerlerine tarafsız isimler atanırdı. Bunun amacı yargının, kolluk kuvvetlerinin, ulaşım olanaklarının iktidar tarafından seçimde kullanılmasını önlemekti. Bu uygulamayı AK parti iktidarı kaldırdı. Cumhurbaşkanı Tayyip Erdoğan, başbakanlıktan istifa etmeden cumhurbaşkanlığı seçimine girdi. Bunun için alelacele bir yasa çıkarıldı.  Cumhurbaşkanlığı seçimine başbakan olarak kullandığı olanaklarla katıldı.  Seçimlerde İçişleri, Adalet ve Ulaştırma bakanları da yerlerinde kaldılar ve seçim kampanyası boyunca devlet olanaklarını kendi partileri için kullandılar.  Önümüzdeki seçimlerde ise Cumhurbaşkanı Tayyip Erdoğan bütün bakanların milletvekili olacaklarını açıkladı.  Atanmış kamu görevlilerinin milletvekili adayı olabilmek için seçimlerden belli süre önce görevlerinden istifa etmeleri gerekiyor. Seçimleri kaybetmeleri halinde yeniden bürokrasideki görevlerine bu koşulla dönebiliyorlar.  Ancak iktidar bu yasal kuralı da uygulamıyor.  Bakanlar için geçerli olmadığını düşünüyor.  Oysa cumhurbaşkanlığı hükümet sisteminde bakanlar seçilmiş kişiler değil. Atanmış kişiler. Diğer kamu görevlileri gibi onların da seçime katılmaları için istifa etmeleri gerekir. Bugün aslında bir bakanlar kurulundan ve bakanlardan söz etmek hukuken de mümkün değil. Çünkü yürütme erki tek başına cumhurbaşkanından oluşuyor. Yürütme erkinin tüm yetkilerini cumhurbaşkanı kullanıyor. Bakanlar, cumhurbaşkanının sekreterleri konumundalar.  Seçim yarışının eşit koşullarda yürütülmesi için bakanların da istifa etmesi gerekirdi.  Ancak iktidar kural tanımıyor.  Aynı şekilde üst düzey bürokratların birkaç yerden maaş almaları uygulaması da sürüyor.  Hiçbir uzmanlığı olmadığı halde eski milletvekilleri, bakan yardımcıları, üst düzey bürokratlar kamu bankalarının, PTT gibi kamu kurumlarının yönetim kurullarında üye görünüyorlar. Asli kurumlarından maaş aldıkları gibi bu kurumlardan da yüksek maaş, hakkı huzur ve temettü adı altında yüksek paralar alıyorlar. CHP Zonguldak Milletvekili Deniz Yavuzyılmaz bu uygulamanın çarpıcı örneklerini belgeleriyle açıkladı. Tabii iktidar oralı olmadı. Yavuzyılmaz ve bazı CHP milletvekilleri yol, köprü, havaalanı ihalelerinde yasaların nasıl çiğnendiğini, Hazine kaynaklarının yandaş şirketlere nasıl aktarıldığını da belgeleriyle ortaya koydu. İktidar yine oralı olmadı.  Yavaş’ın dürüstlük adına aldığı karar, bu nedenle iktidarla muhalefet arasındaki farkı gözler önüne seren bir karar niteliği taşıyor.",https://halktv.com.tr/siyaset/ornek-alinmasi-gereken-karar-730757h
Fikret Bila,"Atatürk Türkiyesi mi, radikal İslamcı Türkiye mi?",31 Mart 2023 Cuma 05:05,"Seçmen 14 Mayıs’ta şuna karar verecek: İkinci Yüzyıl’da Atatürk’ün hedef gösterdiği gibi demokratik, laik, insan haklarına, kadın-erkek eşitliğine, çağdaş hukukun üstünlüğüne dayalı modern bir Türkiye mi istiyor yoksa Afganistan gibi, bazı Arap ülkeleri gibi şeriatla yönetilen, kadınların zorla kapatıldığı, çalışamadığı, evde köle gibi yaşadığı radikal İslamcı bir Türkiye mi istiyor? AK Parti iktidarının siyasal İslamcı olduğu, özellikle cumhurbaşkanlığı hükümet sistemine geçildikten sonra daha açık bir şekilde görünür hale geldi. İktidar, bilim yerine hurafeleri temel alan bir politika izledi, izliyor. Devletin laik yapısını ve kadrolarını büyük ölçüde tasfiye etti, yerine siyasal İslamcı kadrolar yerleştirildi. Bu kadro Türkiye’yi çok kötü yönetti. Ekonomiyi ağır bir krize soktu, işsizliği, enflasyonu zirveye taşıdı. Halkın çok büyük çoğunluğunu geçinemez hale getirdi. Yoksulluk ve yolsuzluk yaygınlaştı. Sadece iktidar, iktidar kadroları, iktidarı destekleyen şirketler, bizzat iktidarın kurduğu akraba ağırlıklı şirketler para kazandı, zenginliğine zenginlik kattı. Şimdi bu sorunlar nedeniyle seçimi kaybedeceğini anlayan iktidar siyasal İslamcılığı biraz daha koyulaştırdı. HÜDA PAR ve Yeniden Refah Partisi’nin katılımıyla Cumhur İttifakı artık radikal bir ittifaka dönüştü. İktidar seçimi yeniden kazanırsa HÜDA PAR ve Yeniden Refah Partisi de iktidar olacak ve taleplerinin uygulamaya girmesini Parti’nin verdiği sözleri tutmasına isteyecekler. Domuz bağı ile cinayetler işleyen, onları mezar evlere gömen, Diyarbakır eski Emniyet Müdürü Gaffar Okkan’ı öldürmekten sorumlu tutulan, bu iddialarla yargılanan Hizbullah terör örgütünün avukatlığını yapan, genel idare kurulu üyeleri arasında Hizbullah davasında sanık olmuş isimlerin bulunduğu HÜDA PAR’ı, hem Cumhurbaşkanı Tayyip Erdoğan hem MHP Lideri Devlet Bahçeli akladı. Terörle, Hizbullah’la ilgisi olmadıklarını beyan ettiler. Böylece Taliban’ın Afganistan’da kurduğu düzene yakın bir düzen kurulmasını savunan HÜDA PAR’ı kucakladılar. Arkasından da Ailenin Korunması ve Kadına Karşı Şiddetin Önlenmesi Yasası’nın kaldırılmasını isteyen Yeniden Refah Partisi’ni aralarına aldılar. Türkiye Cumhuriyeti İkinci Yüzyılı’na girerken HÜDA PAR’ın gerçekleştirmek istediği hedefler neler? Anayasanın ilk üç maddesinde sayılan Türkiye Cumhuriyeti’nin niteliklerinin değiştirilmesi. Laikliğin kaldırılması, yerine şeriat düzeninin getirilmesi. Kadınla erkeğin eşit sayılmaması, kadının erkeğe tabi olması. Evde oturması, çocuk doğurması. Türk kadınının da Afganistan’da Taliban’ın kadınlar için uygun gördüğüne benzer şekilde yaşaması. Türk üst kimliğinden ve Türk bayrağından rahatsız. Türkiye Cumhuriyeti’nin bayrağına “Türk bayrağı” denilmesine karşı. Böyle denildiğinde bayrağın diğer etnik grupları temsil etmediği görüşünde. HÜDA PAR Türkiye’nin eyaletlere bölünmesini de istiyor. Özerk hatta bağımsız, şeriatla yönetilen bir Kürt devleti kurulmasından yana. Hizbullah’ın savunduğu görüşlerle bir sorunu yok. Yeniden Refah Partisi de kadın haklarının kısıtlanmasını istiyor. Devletin kadını korumasından rahatsız. 6284 sayılı Kadına Şiddetin Önlenmesi Yasası nedeniyle birçok babanın evini terk ettiğine işaret ediyor. Evini terk eden babaların gelip ailesini öldürdüğünü vurguluyor. “Bu yasa olmasaydı belki evden gitmeyecekti ve dönüp ailesini öldürmeyecekti” diye akıllara ziyan açıklamalar yapıyor. Bunun anlamı şu; baba evde karısını dövebilir, çocuklarını dövebilir, kadınlar bunu kabul etsinler, babaya evden uzaklaştırma cezası verilmesin! Seçmen 14 Mayıs’ta Cumhur İttifakı’nı desteklerse bu görüşleri de iktidara taşımış olacak. Millet İttifakı’nı desteklemesi halinde ise AK Parti’nin 20 yıldır tahrip ettiği demokrasiye, cumhuriyetin niteliklerine, kadın erkek eşitliğine, bilimsel eğitime, dengeli gelir dağılımına, düşük enflasyon ve yüksek büyümeye oy verecek. Türkiye’de demokrasinin ve cumhuriyetin yeniden demokratik, laik, sosyal hukuk devleti ilkelerine göre inşa edilmesinin önünü açacak. Halk seçimde Türkiye İkinci Yüzyılına girerken Atatürk cumhuriyeti ile radikal İslamcı bir Türkiye arasında tercih yapacak.",https://halktv.com.tr/siyaset/ataturk-turkiyesi-mi-radikal-islamci-turkiye-mi-727994h
Fikret Bila,CHP'de Uzlaşma,16 Haziran 2023 Cuma 05:05,"CHP Lideri Kemal Kılıçdaroğlu ile İstanbul Büyükşehir Belediye Başkanı Ekrem İmamoğlu, Çankaya Belediye Başkanı Alper Taşdelen’in ev sahipliğinde önceki gün yeniden bir araya geldiler. Bu görüşmede bir uzlaşmaya ve sürecin birlikte yürütülmesi kararına varıldığını, İmamoğlu’nun bu konuda bir “yol haritası” belirlemek üzere bir çalışma yapacağını ve çalışma tamamlandıktan sonra yeniden Kılıçdaroğlu’yla bir araya geleceğini söyleyebiliriz. Çankaya Belediyesi’ne ait Ahlatlıbel tesislerinde yapılan görüşmede Kılıçdaroğlu’nun İmamoğlu’na yaptığı önerinin çerçevesini özetle şöyle çizebiliriz: “Belediye başkanlığından ayrılmanız, yerel seçim öncesinde İstanbul’u AK Parti’ye bırakmanız yanlış olur. Seçmenden de tepki görürüz. Siz yerel seçimlerde İstanbul için yeniden aday olun. İstanbul’u kazanmamız yerel seçimler için çok önemli. Belediye Meclisi’nde de CHP’nin çoğunluğu sağlaması hareket alanımızı genişletir. Yerel seçimden sonra aday olabilirsiniz. Yerinize de bir CHP’li üye vekâlet eder. Seçimi hep birlikte yönetiriz. Ben demokratik bir kurultay zemini hazırlayacağım.” İmamoğlu’nun da, Kılıçdaroğlu’nun önerisi doğrultusunda bir yol haritası belirlemek üzere çalışma yapacağı ve çalışma tamamlandıktan sonra kendisine sunacağı yanıtını verdiğini söyleyebiliriz. İmamoğlu’nun Kılıçdaroğlu’yla görüşmek üzere Ankara’ya gelmeden önce İstanbul ilçe belediye başkanlarıyla yaptığı toplantıdaki yaklaşımı da önem taşıyor. İmamoğlu’nun, bu toplantıda, “Ben Genel Başkanımız aleyhine bir hareket içinde bulunmam. Kılıçdaroğlu’na karşı imza toplamak gibi bir girişimde de bulunmam” şeklinde özetlenebilecek değerlendirmesinin Genel Merkez’de memnuniyetle karşılandığını da kayda geçirelim. CHP Meclis Grup Başkanı Özgür Özel’in aday olacağını açıklaması konusuna gelince. Kılıçdaroğlu grup başkanı olması önerisini kabul eden ve bu görevi üstlenen Özel’in bir hafta sonra adaylığını açıklaması parti yönetiminde garipsenmiş durumda. Özel’in Kılıçdaroğlu’nun bilgisi ve teşvikiyle aday olacağını açıkladığı yönündeki eğerlendirmelerin ise gerçeği yansıtmadığı belirtiliyor. Ancak Özel’in, “genel başkanlığa aday da olurum” dedikten sonra süreç içinde bir uzlaşma da olabilir” olasılığını belirtmiş olması nedeniyle İmamoğlu’nun hazırlayacağı yol haritası üzerinde uzlaşma sağlanırsa adaylıktan vazgeçebileceğinin de altı çiziliyor. Bu görüşmelerde temel amaç bir yol haritası üzerinde birlikte hareket etmek ve yerel seçimler öncesinde iç çekişmeler için zaman ve enerji harcamamak. İlçe ve il kongrelerinin tamamlanmasından sonra kurultayın Aralık ayında yapılabilecek olması da ayrı bir konu. İl kongreleri tamamlanıp kurultay delegeleri belli olduktan sonra yerel seçimler için adayların belirlenmesi ve seçime ağırlık verilmesinin öncelenmesi, bunun için de delegeleri yenilenmiş kurultayın yerel seçim sonrasına bırakılması görüşü Genel Merkez’de giderek ağırlık kazanıyor. Kılıçdaroğlu, İmamoğlu ve Özel’in ortak amacı ve çabası CHP’nin kurultayını demokratik bir yarışla gerçekleştirmek ve partiyi parçalamadan tamamlamak. Ayrıca kurultayın sadece genel başkanı ve yönetimi belirlemekle sınır olmayacağı bilgisi de var. Daha önce de CHP’de görüldüğü gibi belki iki günlük değil, bir hafta, on günlük bir kurultay yapılması, komisyonlar oluşturulması ve bu komisyonlar eliyle partinin izleyeceği yeni politikaların saptanması ve kurultayın takdirine sunulması görüşü de ağırlık kazanıyor. CHP’de yapılacak yenilenmenin sadece kişilerle sınırlı kalmaması, Türkiye’nin sorunlarının saptanması ve çözümlerin geliştirilmesi ve bunlara uygun politikalarla ilkelerin belirlenmesini de kapması gerektiği savunuluyor. Kılıçdaroğlu, Genel Merkez yönetimi ve İmamoğlu dahil belediye başkanlarının çoğunun vardığı ortak görüş CHP’nin öncelikle yerel seçimlerden zaferle çıkması. Böylece cumhurbaşkanlığı seçimini kaybetmenin getirdiği moral bozukluğunun yerini yeniden yüksek morale bırakması, yerel seçimlerdeki başarının vereceği enerjiyle bir sonraki cumhurbaşkanlığı ve milletvekili seçimleri çalışmaların zaman yitirmeden başlatılması sağlanacak. CHP yerel seçimlere kaybettiği cumhurbaşkanlığı seçiminden dersler çıkarak hazırlanacak.",https://halktv.com.tr/siyaset/chpde-uzlasma-747293h
Fikret Bila,Akşener'in Dönüşleri,26 Haziran 2023 Pazartesi 05:00,"İyi Parti Lideri Meral Akşener, partisinin 3. Olağan Kongresi’nde konuşma yaparken çok sinirli ve öfkeliydi. Daha önce CHP Lideri Kemal Kılıçdaroğlu’na, İYİ Parti’ye 15 milletvekili verdiği için ömür boyu şükran duyacağını söylemişti. Bununla yetinmeyip çocuklarına ve yeğenlerine vasiyeti olduğunu ifade ederek, Kılıçdaroğlu ve ailesini ömür boyu akrabalarına emanet etmişti. İYİ Parti 3. Olağan Kongresi’nde yaptığı konuşmada ise “İYİ Parti’nin seçimlere girmesini garanti etmek için Kılıçdaroğlu’nden 15 milletvekili istemesini hayatının en büyük pişmanlığı olarak niteledi. Bunun diyetini hâlâ ödeyemediklerini de ekledi. Bu 180 derecelik tutum değişikliği çok çarpıcıydı. Bir süre önce bu yardımı nedeniyle Kılıçdaroğlu’na ömür boyu şükran duyacağını söyleyip kongrede “en büyük pişmanlığım” demesinin yarattığı çelişki kolay izah edilebilir bir durum değil. Akşener daha önce de pişmanlık açıklaması yapmıştı. 2018 seçimlerinde cumhurbaşkanı adayı olan Akşener, 2023 seçimleri öncesinde canlı yayında aday olmasının hata olduğunu, bu hatayı tekrarlamayacağını söyledi. Millet İttifakı’nın ortak adayla cumhurbaşkanlığı seçimine gideceğini açıkladı. Akşener iki önemli kararından da bugün pişmanlık duyuyor. Akşener, CHP’den 15 milletvekili ödünç almanın diyetini ödemekten söz ediyor ancak Kılıçdaroğlu ve CHP bu katkıyı yaptıkları için İYİ Parti’den bir diyet istemediler. Bunu o dönemi İYİ Parti’de yönetici olan Ümit Özdağ da açıkladı, Aytun Çıray da teyit etti. 14-28 Mayıs seçimlerinde yenilgiye uğrayan üç partiden biri de İYİ Parti oldu. CHP Lideri Kılıçdaroğlu seçilemedi, İYİ Parti ve HDP-YSP’nin oyları düştü. İYİ Parti’nin oylarının düşmesinin nedenini Kılıçdaroğlu ve CHP ile kurulan ittifakta aramaktan çok Akşener’in bu süreçteki tutumunda aramak daha gerçekçi olur. Millet İttifakı’nın ortak adayını açıklamasında çok geç kalmasının temel nedeni Akşener’in Kılıçdaroğlu’nun adaylığına karşı çıkmasıdır. Adayın belirleneceği 3 Mart günü Akeşener’in masayı devirmesi ve “kumar masası” olarak nitelemesinin etkileri üzerinde durmak gerekir. Akşener’in sonradan Ekrem İmamoğlu ve Mansur Yavaş’ın cumhurbaşkanı yardımcısı adayı olmaları şartıyla masaya dönmüş olması, masadan kalkmasının yarattığı olumsuzluğu ve güvensizliği onarmaya yetmedi. Akşener bu tavrıyla Kılıçdaroğlu’nun adaylığını “kerhen” kabul ederek her şeyden önce kendi tabanını bölmüş oldu. İYİ Parti seçmeninin bir kısmı cumhurbaşkanlığında Sinan Oğan’a, milletvekilliği seçiminde de kendi partilerine oy verdiler. Akşener’in hedefi İYİ Parti’yi merkez sağa oturtmaktı. Doğru hedefti. Türkiye’de giderek demokrasiden ve hukuktan uzaklaşan cumhurbaşkanlığı hükümet sistemi yerine yeniden parlamenter demokrasiye dönebilmek, demokrasiyi, hukuku yeniden inşa edebilmek için merkez sağda güçlü bir partiye ihtiyaç vardı. Akşener, partisinin vitrininde yaptığı değişiklik ve söylemleriyle bu yolda mesafe aldıysa da sonraki çıkışlarıyla bu hedeften uzaklaştı. Seçim sonuçlarının gösterdiği gibi İYİ Parti bu hedefin çok uzağında kaldı. 2018 seçimlerinde aldığı oya bile ulaşamadı. Şimdi bu başarısızlığın faturasını Kılıçdaroğlu ve Millet İttifakı’na kesip, “Türk milliyetçiliği, ülkücülük” alanına dönüş yapan İYİ Parti’nin merkez sağda kitle partisi haline gelmesi daha da zorlaşmış oldu. Oysa Türkiye’yi yeniden demokrasiye, laik, sosyal hukuk sistemine kavuşturmak için Türk siyasetinin ihtiyacı güçlü merkez sol ve güçlü merkez sağ partilerin ittifak yapmasıdır. İYİ Parti’nin AK Parti tabanında Atatürk’le ve laiklikle sorunu olmayan merkez sağ seçmeni kazanmadan merkez sağda büyümesi zordur. Akşener’in 180 derece dönüş yapmış olması Türk siyasetinin bu ihtiyacını ortadan kaldırmaz. Seçim öncesinde olduğu gibi seçim sonrasında da merkez sol-merkez sağ ittifaka ihtiyaç vardır. Bu yerel seçimler için de geçerlidir. İYİ Parti’nin ve diğer muhalefet partilerinin Millet İttifakı’ndan ayrılıp yerel seçimlerde ayrı ayrı aday göstermeleri sadece AK Parti’ye ve Cumhurbaşkanı Tayyip Erdoğan’a yarar. Başta İstanbul ve Ankara olmak üzere büyük kentlerde muhalefetin belediye başkanlıklarını da kaybetmesiyle sonuçlanır. Böyle bir sonuç sadece Kılıçdarığlu ve CHP’ye değil Akşener ve İYİ Parti’ye de büyük zarar verir.",https://halktv.com.tr/siyaset/aksenerin-donusleri-749810h
Fikret Bila,Kılıçdaroğlu’nun Yol Haritası,09 Haziran 2023 Cuma 09:10,"Seçimlerden sonra en çok tartışılan parti CHP oldu. Parti içi tartışmalar sürüyor. CHP Lideri Kemal Kılıçdaroğlu’nun genel başkanlıktan istifa edip etmeyeceği en çok tartışılan konu. Kılıçdaroğlu bu yöndeki soruma “buna partinin yetkili organları karar verir” yanıtını vermişti. Sonra toplanan Parti Meclisi’nde MYK’nın değiştirilmesi kararı çıktı. MYK’nın üye sayısı 17’den 15’e düştü ve büyük ölçüde yenilendi. Ancak bu değişiklik genel başkanlık tartışmasını sonlandırmadı. İstanbul Büyükşehir Belediye Başkanı Ekrem İmamoğlu, seçimden bir gün sonra “değişim gerektiğini” vurgulayan bir açıklama yaptı. Arkasından CHP lideri Kılıçdaroğlu’yla görüştü. Bu görüşmeden sonra İmamoğlu “değişim” çağrısını tekrarladı ve “görev almaktan çekinmem” dedi. Böylece genel başkanlığa aday olmak istediğini hem parti yönetimine hem kamuoyuna duyurmuş oldu. Kılıçdaroğlu ve genel merkez yönetiminin gündemi ise faklı. Kılıçdaroğlu’nun daha önce de kamuoyuna duyurduğu gibi MYK’nın yenilenmesinden sonra kurultay için ilçe ve il kongrelerinin başlaması kararı alındı. İlçe ve il kongrelerinin Ekim ayının sonuna, en geç Kasım ayına kadar bitirilmesi hesaplanıyor. İl kongrelerinde yeni kurultay delegeleri seçilecek. Kılıçdaroğlu’nun eğilimi olağan kurultayın yerel seçimlerden sonra yapılması. Bunun nedeni yerel seçimlerin yaklaşmış olması. Kılıçdaroğlu, CHP’nin ve diğer muhalefet partilerinin cumhurbaşkanlığı seçimindeki yenilgiye karşın yerel seçimlerden zaferle çıkmasının ilk ve ortak hedef olması gerektiğini düşünüyor. Bu nedenle Millet İttifakı’nın oylarıyla seçilmiş büyükşehir belediye başkanlarının tekrar aday olmaları çoğunluk olmadığı illerde belediye meclisinde de çoğunluğun elde edilmesine önem veriyor. Kılıçdaroğlu, seçimden sonra da İmamoğlu’na, “İstanbul’a dönmesi, yerel seçimlere yoğunlaşması ve yeniden aday olması” gerektiğini söyledi. Kılıçdaroğlu, Ankara Büyükşehir Belediye Başkanı Mansur Yavaş ve diğer büyükşehir belediye başkanları için de aynı düşünceye sahip. Kılıçdaroğlu, genel başkanlık konusunun ise yerel seçimden sonra toplanacak kurultaya bırakılmasından yana bir tutum içinde. CHP Lideri’nin genel başkanlık konusundaki kararı da daha önce olağanüstü bir gelişme olmazsa olağan kurultayda kesinleşecek. CHP genel merkez yönetimi ve Parti Meclisi’nde genel eğilim yerel seçimlere Kılıçdaroğlu’nun genel başkanlığında gidilmesi, parti içi tartışmaların ve yarışın yerel seçimler sonrasına bırakılması. İmamoğlu’nun genel başkanlığa aday olabilmesi için belediye başkanlığından istifa etmesi gerekiyor. Yerel seçimden önce istifa etmesi halinde belediye başkanlığı için belediye meclisinde çoğunluğu elinde bulunduran AK Parti ve MHP’li üyeler karar verecekler. AK Partili bir isim vekâleten belediye başkanlığına seçilmiş olacak. Yerel seçimlere giderken İstanbul belediye başkanlığı da AK Parti’ye geçmiş olacak. Genel Merkez yönetimine İmamoğlu’nun böyle bir karar vermesinin hata olacağı düşüncesi hakim. İmamoğlu’nun yeniden belediye başkanlığına aday olmasının ve bu kez belediye meclisi çoğunluğunun alınmasının önemi üzerinde duruyorlar. Eğer İmamoğlu yerel seçimden sonra genel başkan adayı olmaya karar verirse, yerine yine CHP’li birinin vekâleten seçilecek olması nedeniyle daha rahat aday olabileceği görüşü dillendiriliyor. Kararı İmamoğlu’nun vereceğini vurguluyorlar. Siyasetteki gerçekler şunu gösteriyor ki muhalefetin yerel seçimlerde başarılı olması için Millet İttifakı’nın en azından CHP ile İYİ Parti arasında yeniden kurulması gerekiyor. Tabii diğer muhalefet partilerinin de yine bu ittifaka katılmaları mümkün. Muhalefetin Mart 2019 yerel seçimleri 23 Haziran İstanbul yenileme seçiminde büyük zafer kazanmasının nedeni Millet İttifakı olarak seçimlere girmesiydi. Muhalefet 2018 cumhurbaşkanlığı seçimini kaybetmesine karşın kısa bir süre sonra 2019 yerel seçimlerinden zaferle çıkmayı başardı. Aynı sonuç, aynı yöntemle 2024 seçimlerinde de alınabilir. Böyle bir sonuç genel siyaseti de muhalefet lehine etkiler.",https://halktv.com.tr/siyaset/kilicdaroglunun-yol-haritasi-745749h
Fikret Bila,Kılıçdaroğlu’nun Kararları,21 Haziran 2023 Çarşamba 05:05,"CHP Lideri Kemal Kılıçdaroğlu’nun, partisinin grup toplantısında; kurultay takvimi, parti içi tartışmalar, Ekrem İmamoğlu’nun değişim talebi ve muhtemel genel başkan adaylığı konularında mesajlar vereceği beklentisi vardı. Kılıçdaroğlu ise konuşmasında sadece İstanbul’un önemine dikkat çekmekle yetindi. Cumhurbaşkanı Tayyip Erdoğan’ın İstanbul Büyükşehir Belediyesi'ni yeniden kazanmayı çok istediğine vurgu yaptı. Bu kısa değinmenin taşıdığı mesajın adresi İmamoğlu’ydu. Kılıçdaroğlu, İstanbul’un önemine vurgu yaparak İmamoğlu’na bir kez daha “İstanbul Büyükşehir Belediye Başkanlığı’na yeniden aday ol” demiş oldu. Kılıçdaroğlu’nun bu önerisini ikili görüşmesinde de İmamoğlu’na doğrudan söylediğini daha önce bu köşede ifade etmiştim. Kılıçdaroğlu, parti yetkilileriyle görüşmelerini sürdürüyor. Önceki gün de Adana Büyükşehir Belediye Başkanı Zeydan Karalar ve Mersin Büyükşehir Belediye Başkanı Vahap Seçer ile görüştü. Bugün il başkanlarıyla görüşecek. Belediye başkanlarıyla toplu bir görüşme yapması da gündemde. Kılıçdaroğlu bu görüşmelerinde yerel seçimler ve CHP’nin kurultay çalışmalarıyla ilgili değerlendirmeler yapıyor. Bu değerlendirmelerden Kılıçdaroğlu’nun, İmamoğlu konusunda “yerel seçimlerden önce istifa edip İstanbul’u AK Parti’ye teslim etmemesi, yeniden aday olması konusunda” ısrarcı olduğu anlaşılıyor. Kılıçdaroğlu bu konuda kararlı görünüyor. CHP Lideri’nin, İmamoğlu’nun İstanbul’a yeniden aday olması, CHP’nin belediye meclisi çoğunluğunu da alacak şekilde bir seçim zaferi kazanmasının önceliği olduğunu parti yöneticileri ve belediye başkanlarıyla yaptığı görüşmelerde sık sık vurguladığı belirtiliyor. İmamoğlu’nun eğer genel başkanlığa aday olmak istiyorsa bunu İstanbul’da yakalayacağı bir başarı üzerine kurmasının daha doğru olacağını ifade ettiği; böyle bir başarıdan sonra İstanbul Büyükşehir Belediye Başkanlığı’nı meclis çoğunluğuna dayanarak İstanbul’da ilçe belediye başkanlarından birine bırakmasının en doğru yol olacağı görüşünü savunduğu da kaydediliyor. Kılıçdaroğlu’nun İmamoğlu’yla ilgili kararı böyle. Kılıçdaroğlu’nun görüşmelerinde, gerekirse genel başkanlığa da aday olabileceğini söyleyen CHP Grup Başkanı Özgür Özel’le ilgili değerlendirmeler yaptığı da gelen bilgiler arasında. Kılıçdaroğlu’nun, Özel’in grup başkanlığı görevi üzerindeyken aday olmasının doğru olmayacağını vurguladığı belirtiliyor. Özel ise adaylık konusunda kararlı değil. Genel başkanlığa adaylığını açıklamadığını, bazı değerlendirmeler yaptığını ifade ederek bu konuda geri durmayı tercih etti. Kılıçdaroğlu, il ve ilçe kongrelerini ve kurultay sürecini beklemeden yerel seçim için çalışmalarına kısa süre sonra başlayacak. CHP Lideri, 6’lı Masa’nın diğer liderleriyle temaslarını sürdürüyor. Özellikle İYİ Parti Lideri Meral Akşener’le telefonla sık görüştükleri gelen haberler arasında. Kılıçdaroğlu yerel seçimlere de ittifakla gidilmesi gerektiğini savunuyor. Yerel seçimler için Millet İttifakı’nın yeniden bir araya gelmesinin ve belediye başkan adaylarının ortak şekilde belirlenmesinin doğru olacağını savunuyor. Kılıçdaroğlu 6’lı Masa’nın gerektiğinde daha da büyütülmesi görüşünde. Bu görüşünü dünkü grup toplantısında da “6’lı değil gerekirse 16’lı masa kurarım” sözleriyle ifade etti. CHP Lideri’nin yerel seçimlerde Zafer Partisi’yle işbirliği yapmaya açık olduğu da kaydediliyor. 6’lı Masa’dan Gelecek Partisi, DEVA Partisi ve Saadet Partisi’nin Meclis’te ortak grup kurmalarını Kılıçdaroğlu’nun da desteklediği belirtiliyor. Kılıçdaroğlu’nun bu partilerin Meclis’te grup kurmaları konusunda “Ben de teşvik ediyorum. Doğru bir adım olur. Meclis’te bu partiler de grup kurduğunda muhalefet olarak çok daha güçlü ve etkili oluruz. Böylece bu partilerin adaylarına listelerimizde neden yer verdiğimiz daha iyi anlaşılır değerlendirmesini yaptığı aktarılıyor. Bu partilerin Anayasa değişikliği konusunda AK Parti ile birlikte hareket etmeleri olasılığı konusunda ise “Bizim 6’lı Masa olarak kamuoyuna açıkladığımız Ortak Mutabakat Metni var. Bu metnin altında bu partilerin liderlerinin de imzası var. Buna aykırı bir tutuma gireceklerini sanmam” değerlendirmesini yaptığı belirtiliyor. Kılıçdaroğlu’nun değerlendirmeleri gösteriyor ki partisini yerel seçimlere genel başkan olarak götürmek istiyor. Yerel seçim öncesinde iç çekişmeler nedeniyle CHP’nin yıpranmasını ve enerji kaybetmesini istemiyor. Kurultayın her aday için demokratik ve eşit koşullarda yapılmasını önemsiyor. İmamoğlu’na veya başka bir adaya “el vermesi” gibi bir yaklaşımı yok. Bunu demokratik bir yöntem olarak görüyor. Kurultay delegelerinin, özgür iradeleriyle karar vermelerinin doğru olacağını düşünüyor. İmamoğlu’nun yerel seçimlerden önce istifa etmesini istemiyor, İstanbul seçimini yeniden ve daha büyük bir başarı ile kazanmasını bekliyor. Genel başkanlık konusunun yerel seçimde sağlanacak başarıdan sonra değerlendirmesinin doğru olacağı düşüncesinde.",https://halktv.com.tr/siyaset/kilicdaroglunun-kararlari-748514h
Fikret Bila,CHP Parçalanmamalı,12 Haziran 2023 Pazartesi 05:00,"İki turda tamamlanan seçimin en önemli sonucu Cumhur İttifakı’nın adayı Tayyip Erdoğan’ın cumhurbaşkanı seçilmesi, Millet İttifakı’nın adayı CHP Lideri Kemal Kılıçdaroğlu’nun kaybetmesidir. Seçimin diğer önemli sonucu ise partilerin aldığı oylardır. Oylarını yükselten tek parti CHP’dir. 2018 seçimlerinde yüzde 22 olan oyu, bu seçimde yüzde 25’e yükseldi. Erdoğan yüzde 52 oyla cumhurbaşkanı seçilmesine karşın AK Parti’nin oyları 2018 seçiminde yüzde 42 iken bu seçimde yüzde 35’e düştü. MHP’nin oyu yüzde 11’den yüzde 10’e inerken, İYİ Parti de 2018’de yüzde 10 olan oyunun altında kaldı. HDP ise 2018’de yüzde 12 olan oyunun 4 puan gerisine düştü. Saadet Partisi 2018’de yüzde 1,35 oy almıştı. Ancak bu seçimlere CHP listesi içinde girdiği için oy oranını bilmiyoruz. Aynı şekilde CHP listesinden girdikleri için Demokrat Parti, Gelecek Partisi ve DEVA Partisi’nin bu seçimde ne kadar oy aldıklarını bilmek mümkün değil. CHP’nin oyu yüzde 25, Kılıçdaroğlu’nun oyu birinci turda yüzde 44, ikinci turda yüzde 48 olduğuna ve seçimi kaybettiğine göre şunlar söylenebilir: Gelecek Partisi ve DEVA Partisi içinden çıktıkları AK Parti tabanından umulduğu kadar oy alamamışlardır. İYİ Parti ve HDP’nin oyları düştüğü için Kılıçadaroğlu’na beklenen düzeyde katkı verememişlerdir. Saadet Partisi, Yeniden Refah Partisi’nin gerisinde kalmıştır. Kılıçdaroğlu’nun yüzde 44’den yüzde 48 çıkmasından Zafer Partisi’nin desteği ve CHP liderinin sığınmacılara karşı daha sert söylem kullanması etkili olmuştur. Son olarak… 2018 cumhurbaşkanlığı seçiminde muhalefet partilerinin adayları Muharrem İnce’nin, Selahattin Demirtaş’ın, Meral Akşener’in ve Temel Karamollaoğlu’nun aldığı oyların toplamının yüzde 47,23 olduğu düşünülürse Kılıçdaroğlu’nun aldığı yüzde 48’le hemen hemen aynıdır. Aynı şekilde Erdoğan 2018 seçimlerinde de 2023 seçimlerinde de yüzde 52 oyla seçilmiştir. Bu veriler gösteriyor ki 2018 seçimlerine göre bu seçimlerde muhalefetin oylarında ciddi bir sıçrama yoktur. Aksine CHP hariç diğerlerinin oylarında düşüş vardır ve CHP listelerinden seçime giren partilerin seçim kazandıracak kadar bir katkıları olmamıştır. İktidarın devlet gücünü sonuna kadar kullanmasına, kolayca vatandaşlık verdiği yabancılara oy kullandırmasına, bazı bölgelerde sandık sonuçlarının değiştirildiği iddialarına karşın Kılıçdaroğlu ve diğer liderler sonuçları kabullendiler. Kılıçdaroğlu, sadece iktidarın seçim kampanyasını yalan, iftira, montaj kasetlerle yürüttüğünü, bu nedenle ahlaki açıdan meşru olmadığını söyledi, dolayısıyla hukuki açıdan meşru olduğunu ilân etmiş oldu. İkinci turun yapıldığı 28 Mayıs 2023 tarihinden bu yana televizyonlarda sadece Kılıçdaroğlu ve CHP tartışılıyor. Ancak CHP kadar Millet İttifakı’nı oluşturan diğer liderler ve partilerin de bir iç muhasebe yapmaları gerekir. Kılıçdaroğlu’nun ne yapmaya çalıştığı konusuna gelirsek. AK Parti’nin 2002 yılında tek başına iktidara gelmesinden sonraki süreçte CHP, başta laiklik olmak üzere Cumhuriyet’in değerlerini oluşturan Atatürk ilke ve devrimlerini tehdit altında görmüş ve laiklik savunmasına geçmişti. AK Parti’nin Atatürk ve laiklik karşıtı İslamcı politikalarına karşın CHP laik, Atatürkçü, cumhuriyetçi, görece eğitimli, meslek sahibi kesimlerin yaşadığı büyük kent merkezleri ile kıyı kentlerine sıkıştı, HDP oylarına, kırsal ve yoksul kesime ulaşamadı. Laiklik ve çağdaş yaşamı savunmayı öne alan CHP’nin büyük kent merkezleri ile kıyı kentlerinde güçlenmesi sürecinde AK Parti de belediyelerin kurduğu ekonomik ağlar, yardımlar ve İslamcı söylemle ve tarikat-cemaat örgütlenmesinin desteğiyle Anadolu’ya ve kent varoşlarına yerleşti. AK Parti, Türkiye’yi kutuplaştırma ve bu kutuplaşmadan çoğunluğun desteğine ulaşma politikası izlerken, “CHP’yi İsmet İnönü dönemindeki İkinci Dünya Savaşı koşullarında yaşanan ekonomik sıkıntıların sorumlusu, camileri bu dönemde ahıra çevirmiş din karşıtı, halktan kopuk, elitlerden oluşan, darbeci, beceriksiz, beş koyunu güdemez, proje geliştiremez, vizyonsuz” suçlamalarıyla toplumu kutuplaştırmayı başardı. Bu politika CHP’yi 20-25 oy bandından sıkıştırdı. CHP’nin sıkıştığı bu yerden çıkabilmesi için iki temel yaklaşım geliştirildi. Bunlardan biri CHP’nin sosyal demokrasi çizgisinden merkeze kayması, böylece dindar kesime ulaşması, muhafazakâr kesimden oy alarak yüzde 20-25 sıkışıklığını aşması teziydi. Diğeri böyle bir politikanın CHP’yi sağa çekeceği, siyasal İslamcı partileri taklit eden bir konuma sürükleyeceği ve laiklikten, Cumhuriyet değerlerinden ödün verme sürecine sokacağı, bu nedenle aksine sosyal demokrat kimlik ve çizgiden sapmadan, laiklikten ödün vermeden, sol çizgisini daha da belirginleştirerek yüzde 30’ları aşabileceğiydi. Kılıçdaroğlu birinci yaklaşımı tercih etti ve “helalleşme” politikasıyla sağdan, dindarlardan oy almaya böylece bu sıkışıklığı aşmaya çalıştı. Ancak bu politika seçimi kazanmasını sağlayamadı. Doğal olarak Kılıçdaroğlu’nun liderliği tartışmaya açıldı. Partide istifa etmesi gerektiği yönünde bir tepki gelişti. Yönetimin değişmesi gerektiği görüşünü dillendiren Ekrem İmamoğlu dolaylı olarak liderliğe aday olduğunu ima etti. Kılıçdaroğlu ise istifa etmeyeceği, yerel seçimden önce kurultayı toplayacağını, belediye başkanlarının yeniden aday olmaları gerektiğini savunarak genel başkanlığa yeniden aday olacağı mesajını verdi. Bu aşamada Kılıçdaroğlu ve İmamoğlu’na büyük sorumluluk düşüyor. Kılıçdaroğlu da İmamoğlu da bu süreci CHP’yi parçalamadan yönetmelidir. Yerel seçimler öncesinde sosyal demokratların bölündüğü 1994 seçimlerini incelemeleri gerekir. 1994 yerel seçimlerinde SHP, DSP ve CHP ayrı ayrı aday gösterdiler, İstanbul ve Ankara belediye başkanlıklarını yüzde 25 oy alan AK Parti’ye kaybettiler ve 25 sene geri alamadılar. Bu gerçek anımsanırsa CHP’deki tartışma ve iç mücadele parçalanmaya yol açmadan demokratik ve şeffaf biçimde yürütülmelidir.",https://halktv.com.tr/siyaset/chp-parcalanmamali-746335h
Fikret Bila,İkinci Turda Değişim Mümkün,17 Mayıs 2023 Çarşamba 05:05,"Cumhurbaşkanlığı seçimleri ikinci tura kaldı. Yüksek Seçim Kurulu (YSK),Cumhur İttifakı adayı Tayyip Erdoğan’ın yüzde 49.54, Millet İttifakı adayı Kemal Kılıçdaroğlu’nun yüzde 44.88, ATA İttifakı adayı Sinan Oğan’ın da yüzde 5.17 oy aldığını açıkladı. İktidar kanadı bu sonuçlarla büyük bir zafer kazandığı havasını yayıyor. Ancak iktidar açısından ortada bir zafer yok. Sonuç olarak Cumhurbaşkanı Erdoğan seçilemedi. AK Parti, tarihinin en düşük oyunu aldı. AK Parti’nin oyu yüzde 35,5 düzeyine geriledi. Erdoğan ve AK Parti milyonlarca oy kaybetti. YSK’nın açıkladığı sonuçlara göre bile seçmenin yüzde 51 değişim istiyor. Erdoğan’ın üçüncü kez seçilmesini istemiyor. Bu tablo iktidar açısından bir zafer tablosu değil. Kılıçdaroğlu açısından baktığımız da ise ikinci turda seçilmesi çok mümkün görünüyor. Erdoğan’la Kılıçdaroğlu arasında 2 milyon 520 bin oy farkı var. Sadece Oğan’ın aldığı oy 2 milyon 829 bin. Oy kullanmayan seçmen sayısı ise 8 milyon 429 bin. Geçersiz oy sayısı 1 milyon 36 bin. Toplam olarak 12 milyon 295 bin oy söz konusu. Kılıçdaroğlu ve Millet İttifakı bu oylara ulaşıp önemli bir kısmının sandığa gitmelerini sağlar ve desteğini alırsa ikinci turda çok rahat seçilir. Bu nedenle CHP ve Millet İttifakı’ndaki diğer partilerin, birinci tur sonucuyla ilgili olarak yürütülen tartışmaları, kendi içlerindeki suçlama ve eleştirileri ikinci turun sonuna bırakmaları gerekir. İkinci tura çok az bir süre var. CHP’nin içinde veya diğer ittifak partileriyle tartışmak zaman kaybı olacaktır. Kılıçdaroğlu ve ekibinin zaman yitirmeden, yüksek bir enerji ve moralle ikinci tur çalışmalarına başlamaları gerekir. Kılıçdaroğlu’nun ilk açıklamaları da bu yönde. Bu tabloda ATA İttifakı’nın adayı Sinan Oğan ikinci tur sonucunu belirleyecek en önemli faktörlerden biri konumunda. İkinci turda Oğan ve ATA ittifakının kimi destekleyeceğine kuşkusuz ittifakın yetkili organları karar verecek. Oğan ve ATA ittifakında yer alan partilerin iki önemli özelliği var. Birincisi Atatürk milliyetçiliğini savunmaları, ikincisi Suriyeli, Afgan ve diğer sığınmacıların hemen ülkelerine gönderilmeleri. Oğan’a oy verenler de büyük ölçüde bu düşüncede olan, Atatürk milliyetçiliği ve sığınmacıların gönderilmesini önceleyen seçmenlerdir. Bu nitelikleriyle Oğan’ın; laiklik karşıtı, Atatürk’ü toplumun gönlünden, tarihten ve kitaplardan silmeye çalışan, oy için HÜDA PAR’ı bile bünyesine katıp Meclis’e sokan AK Parti iktidarını desteklemesi kendi tezleriyle çelişir. Atatürk’ü, demokratik, laik, hukuk devletini savunan, sığınmacıları gönderme taahhüdünde bulunan, şeriat karşıtı, modern toplum ve devletten, eğitimde bilim ve akıldan yana olan CHP ile uzlaşması, kendi tezleriyle daha uyumlu olur. ATA İttifakı ve Sinan Oğan’ın tezlerini hayata geçirmeleri ancak CHP iktidarında mümkün olabilir. Ayrıca Cumhur İttifakı’nın Yeniden Refah Partisi ve HÜDA PAR’la kurduğu ittifak nedeniyle TBMM tarihinin büyük çoğunluğu en sağcı, en muhafazakar parlamento haline geldi. Radikal İslamcı, Hizbullah’a, Taliban’a yakın görüşler savunan akım da Meclis’e girdi. Böylece Cumhuriyet tarihinin en gerici Meclis’i oluştu. Böyle bir Meclis’i ancak Atatürk’e, laikliğe, hak, hukuk, adalete bağlı bir Cumhurbaşkanı dengeleyebilir. Bu nedenle bu Meclis oluşumu karşısında ikinci turda Kılıçdaroğlu’nun kazanması Türkiye’nin geleceği bakımından hayati önemdedir.",https://halktv.com.tr/siyaset/ikinci-turda-degisim-mumkun-739808h
Fikret Bila,İslami Makyavelizm,14 Temmuz 2023 Cuma 05:00,"Makyavelizm, amacı ulaşmak için her yolun mübâh sayılması olarak bilinir. Önemli olan amaca ulaşmaktır. Bunun için kullanılan yolun etik olup olmaması önemli değildir. AK Parti iktidarının siyaset anlayışını en iyi tanımlayan kavramlardan biri İslami Makyavelizm’dir. Kavram CHP Genel Başkan yardımcısı Prof. Dr. Fethi Açıkel’e ait. Son kitabında AK Parti için neden bu kavramı kullandığını örnekleriyle çok iyi izah ediyor. Birkaç örneği anımsatmakta fayda var. Milli Görüş gömleğini çıkardığını ilân ederek siyasete başlayan AK parti ilk iktidar döneminde (2002-2007) demokrat, özgürlükçü, insan hakları savunucusu ve Avrupa Birliği’ne (AB) tam üyeliği en önemli hedef olarak seçmiş bir söylem kullandı. Böyle bir parti olduğuna bazı eski sosyalist yeni liberalleri de inandırdı ve onların da desteğini aldı. Onlar da Türkiye’ye gerçek demokrasiyi AK Parti’nin getireceğine inandılar. Askeri vesayeti kaldırıyoruz diye Türk Silahlı Kuvvetleri’nde (TSK), emniyet teşkilatında ve yüksek yargıda yaptıkları operasyonları da desteklediler. Bu kurumlara operasyon yaparken devletin laik niteliğini yavaş yavaş yok ettikleri üzerinde çok durulmadı. 2009 yılında iktidarın silahı bırakmamış PKK terör örgütüyle masaya oturması, açılım veya çözüm süreci olarak sunuldu. Bu sunuş yapılırken Başbakan Tayyip Erdoğan, her türlü milliyetçiliği ayaklar altına aldığını da açıkladı. Bu politikanın doğru olduğuna kamuoyunun büyük kısmını ikna etti. Uzun süre bu politikayı savundu ama 7 Haziran 2015 seçimlerinden tek başına iktidar olacak çoğunluğa ulaşamadığını görünce 180 derece politika değiştirerek MHP Lideri Devlet Bahçeli’den bile daha iddialı milliyetçi oldu. Çözüm sürecini yürüttüğü HDP öncülü partiyle işbirliğini terk etti, MHP’yle ortaklık kurdu. O güne kadar izlediği çözüm süreci politikanın karşısına dikildi. Sanki bu politikayı başka bir parti izlemiş gibi CHP’yi suçlamaya başladı. Terör olaylarında büyük artış görüldü. Üç ay sonra yapılan Kasım seçimlerinden tek başına iktidar olarak çıkmayı başardı. En büyük hedefinin Türkiye’yi AB’ye tam üye yapmak olduğunu her fırsatta dile getiren AK Parti gitmiş yerine AB karşıtı bir AK parti gelmişti. Bu politika değişikliğinin doğru olduğuna da halkı yine ikna etmişti. 2007-2008 yıllarında FETÖ’cü savcı ve yargıçlarla başlattığı Ergenekon, Askeri Casusluk ve 2009 yılındaki Balyoz davalarıyla TSK’nın komuta kadrolarını değiştirdi. Genelkurmay Başkanı İlker Başbuğ’un “terörist” ilân edilip cezaevine gönderilmesini seyretti. Bu davalarla TSK’dan tasfiye ettiği Atatürkçü komutanlar yerine FETÖ’cü subayları terfi ettirip komutanlıklara atadı. Onlar da 15 Temmuz 2016 tarihinde kanlı bir darbe girişiminde bulundular. Bu girişim büyük ölçüde orduda kalmış Atatürkçü komutanlar ve halkın direnciyle önlendi. O günü kadar Fetullah Gülen’i ve cemaatini yere göğe sığdıramayan, uğruna gözyaşı döken, devlet dairelerini cemaat mensuplarıyla dolduran iktidar, 15 Temmuz’dan sonra en sert Gülen ve FETÖ karşıtı oldu. Darbe girişiminden önce Gülen cemaatinin dini en doğru yorumlayan cemaat olduğuna halkı inandıran iktidar, darbeden sonra halkı bunun tam tersine de inandırmayı başardı. Yola demokratik, laik AB üyesi ülkelerden biri olarak çıkar AK Parti süreç içinde laiklik ilkesini fiilen rafa kaldırdığı gibi bir tarikatlar koalisyonuna dönüştü. Bakanlıklar ve diğer kamu kurumları tarikatlar arasında paylaştırıldı. Bakanlıklarda hangi tarikatın hakimse, o bakanlık o tarikatla anılmaya başladılar. Bugün iktidarın en çok itibar ettiği isimler yine tarikat liderleri. Tarikatların büyük çoğunluğunun ortak hedefi Atatürk’ü tarihe gömmek ve laik devlet yerine bir din devleti kurmak. Bu yönde önemli mesafe aldıkları da bir gerçek. 15 Temmuz darbe girişiminin bastırılmasından sonra “cumhurbaşkanlığı hükümet sistemi” adı altında MHP’nin desteğiyle bütün yetkilerin cumhurbaşkanlığında toplandığı baskıcı bir rejim kuran iktidar muhalif aydınları ve özgür gazetecilik yapmaya çalışan yayın organlarını para cezalarıyla, anayasaya aykırı yayın yasaklarıyla susturmaya çalışıyor. Sürekli tehdit altında tutuyor. Muhalefet partileri 14 ve 28 Mayıs seçimlerinde bu girişi değiştirecek başarı gösteremediler, seçimi kaybettiler. Ancak bu seçimi kaybetmiş olmak demokratik mücadeleden, Türkiye’de yeniden demokratik, laik, hukuk devletini inşa etmek amacından vazgeçmek anlamına gelmemeli. Muhalefet İslami Makyavelizm’le mücadele etmenin zorluğu unutulmadan demokratik mücadeleye daha güçlü şekilde devam etmeli.",https://halktv.com.tr/siyaset/islami-makyavelizm-754253h
Fikret Bila,"Siyasette Var Olmak, Yok Olmak",24 Mayıs 2023 Çarşamba 05:05,"Siyaset öyle bir alandır ki alacağınız bir karar sizi liderliğe de taşıyabilir, siyasi olarak yok da edebilir. Tarihi süreçlerde, doğru zamanda, doğru karar alamazsanız siyasette parlak bir geleceğiniz de olmaz. Örneğin Bülent Ecevit’i liderliğe taşıyan 12 Mart 1971 muhtırasına ve CHP’nin hükümete bakan vermesine karşı çıkmasıdır. Ecevit’i İsmet İnönü gibi bir tarihi kişilik, bir kahraman karşısında CHP liderliğine taşıyan dönüm noktası budur. Türkiye siyasette yine tarihi bir süreçten geçiyor. AK Parti’nin yirmi yıllık iktidarı Türkiye’yi bir yol ayırımına getirdi. Türkiye bu seçimde iki yoldan birini tercih edecek. Ya Atatürk’ün hedef gösterdiği gibi demokratik, laik, insan hakları ve hukukun üstünlüğüne, kadın-erkek eşitliğine, ifade ve basın özgürlüğüne dayalı akıl ve bilimle ilerleyen çağdaş bir devlet olmayı seçecek ya da radikalleşmiş, laikliği ortadan kaldırmış, kadını erkeğin kölesi gibi gören, akıldan bilimden uzak, çağdaş devletler topluluğundan uzaklaştırılmış siyasal İslamcı bir devleti tercih edecek. Bu seçimlere tarihi nitelik kazandıran da seçmenin önüne konulan bu iki seçenektir. AK Parti iktidarı özellikle son yıllarda Atatürk’ü, Atatürk ilke ve devrimlerini benimsemeyen, mümkün olduğunca adını anmayan, toplumdan ve tarihten silmeye çalışan, milli bayramları geçiştiren, kadın erkek eşitliğine karşı çıkan, kadını ikinci sınıf statüye iten, ülkeyi O’nun gösterdiği yoldan çıkarıp siyasal İslamcı yola sokan, devletin sivil-asker kadrolarını tasfiye eden, siyasal narsizmle bezenmiş bir iktidara dönüştürdü. İktidarını korumak için de HÜDA PAR ve Yeniden Refah Partisi gibi radikal İslamcı partileri Cumhur İttifakı bünyesine kattı ve Meclis’e soktu. Böyle bir süreçte, bir oyun bile çok değerli olduğu bir ortamda, ATA İttifakı’nın cumhurbaşkanı adayı olan ve yüzde 5,17 oy alan Sinan Oğan’ın Cumhurbaşkanı Tayyip Erdoğan’ı destekleme kararı alarak iktidar cephesine katılması tartışılıyor. MHP milletvekilliği yapan, partiden ihraç edilen, bu yolda hukuk mücadelesi veren Oğan, AK Parti iktidarına sert muhalefet yapan bir siyasiydi. Öncülüğünü Zafer Partisi Lideri Ümit Özdağ’ın yaptığı ATA İttifakı tarafından cumhurbaşkanı adayı gösterildi. Adı üzerinde bu ittifak Atatürk İttifakı’ydı. Amacı Türkiye’yi yeniden Atatürk’ün yoluna sokmak, Atatürk’ün ilkelerini, devrimlerini, düşüncelerini 21 yüzyıla taşımaktı. Bu nedenle AK Parti iktidarına muhalefet ediyordu. Oğan, muhalefette yer alan ATA İttifakı’nın adayı olarak seçimlere girdi ancak seçimden Cumhur İttifakı’nın ortağı olarak çıktı. İktidara muhalif olduğu, Atatürkçülüğü, Anayasa’nın ilk dört maddesini, 66 maddesindeki Türk tanımını ve sığınmacıların ülkelerine gönderilmesini kırmızı çizgi olarak ilân etmişti. Ancak seçimden sonra bu kırmızı çizgileri yok sayarak, iktidarla anlaştı, ikinci turda Erdoğan’ı destekleme kararını açıkladı. Bu kırmızı çizgiler nedeniyle kendisine oy verenleri yarı yolda bırakmış oldu. Bu nedenle özellikle milliyetçi, ülkücü çevreden çok sert tepkiler aldı ve ATA İttifakı’nı dağıtmış oldu. Adını Atatürk’ten alan ittifakın ideolojisini yok saydı. Böylece bu tarihi süreçte, kısa bir süre önceye kadar ağır dille eleştirdiği Cumhur İttifakı ve AK Parti iktidarının değirmenine su taşımayı tercih etmiş oldu. Oğan’ın Erdoğan’ı destekleyeceğini açıkladığı saatlerde Zafer Partisi Lideri Ümit Özdağ da bu kararın Oğan’in kişisel kararı olduğunu ilân etti. Özdağ, Oğan’ın açıklamalarının Zafer Partisi’ni bağlamadığını özellikle vurguladı. Böylece Oğan, iktidar cephesine geçerken yalnız kaldı. Özdağ, yukarıda ifade ettiğim kırmızı çizgileri esas alan bir protokol çalışmasını CHP lideri Kemal Kılıçdaroğlu’yla birlikte yürüttü. Şimdi bu protokole Millet İttifakı’nın diğer üyelerinin de onay vermesini bekleyen Özdağ, Kılıçdaroğlu’yla bir kez daha görüşerek kararını bugün açıklayacak. Böylece Özdağ da tarihi bir karar vermiş olacak. Özdağ’ın Kılıçdaroğlu’nu destekleme kararı vermesi Türkiye’nin yeniden Atatürk’ün gösterdiği yola girmesine, demokratik, laik, sosyal bir hukuk devleti olarak yeniden inşa edilmesine katkı sağlayacaktır.",https://halktv.com.tr/siyaset/siyasette-var-olmak-yok-olmak-741606h
Fikret Bila,Düzen Değişikliği,05 Mayıs 2023 Cuma 05:05,"AK Parti iktidarının kurduğu düzen Türkiye ekonomisini ve dış politikasını çıkmasa soktuğu gibi halkı yoksullaştırdı, yarattığı yandaş sermayeyi daha da zenginleştirdi. Orta sınıfı yok etti. Türkiye’yi “zengin ve yoksul” olarak iki kesimli bir ülke haline getirdi. Yetkilerin tek elde toplandığı bir parti-devlet düzeni kurdu. Bu düzende devlet organları da iktidar partisinin kurumları gibi çalışmaya başladı. Güçler ayrılığı ilkesi yok edildi, yasama etkisizleştirildi, yargı bağımsızlığı ortadan kaldırıldı. Anayasanın güvencesinde olan ifade, toplantı, gösteri yürüyüşü ve basın özgürlüğü de kullanılamaz hale getirildi. Her türlü tehdide, gözdağına, ağır cezalara karşın bu özgürlükleri kullanmaya devam eden kişi ve kurumlar sayesinde demokrasi nefes almaya çalışıyor. AK Parti’nin kurduğu düzen demokratik, laik, hukuk devleti düzeni değil. Bu nedenle 14 Mayıs’ta yapılacak seçim bir “düzen değişikliği” oylaması olacak. Seçmen AK Parti’nin sermayeden yana, emek karşıtı, parti-devleti düzeninin devam etmesine veya bu düzenin değişmesine karar verecek. Düzen değişikliği CHP lideriyken Bülent Ecevit’in kullandığı iddialı bir slogandı. Bugünlerde bu slogana yine ihtiyaç var. Ecevit, 1977 seçimlerine “bu düzeni değiştireceğiz” iddiasıyla, “ne ezen ne ezilen, insanca, hakça bir düzen” sloganıyla girmiş ve her kesimden gördüğü destekle, yüzde 42 oyla CHP’yi birinci parti yapmıştı. Aynı sloganı CHP Lideri ve Millet İttifakı’nın cumhurbaşkanı adayı Kemal Kılıçdaroğlu, Ecevit’in seçim bölgesi olan Zonguldak’taki kullandı ve coşkulu kalabalıktan büyük destek aldı. Millet İttifakı, AK Parti düzenini değiştirmek için yürüttüğü ortak çalışmayı cumhuriyet tarihinin en kapsamlı hükümet programına dönüştürdü. Bu programda 2 bin 300 madde var ve bunların uygulanmasının yaratacağı sonuç çok köklü bir düzen değişikliği olacaktır. Türkiye’nin bütün kamu kaynakları, toplanan vergiler, yabancı ülkelerden alınan borçlar, özelleştirmeden elde edilen paralar zenginleri daha zenginleştirmek ve iktidara bağlı yeni zenginler yaratmak için kullanıldı. Bu iktidar döneminde işçiden, memurdan, emekliden, esnaftan, zenginlere çok büyük bir servet aktarıldı. Bu aktarma düzeni devam ediyor ve ilerideki yıllarda da devam etmesi için Hazine garantileri verilmiş durumda. Bu düzen bozulmasın diye vatandaşın düzeni bozuldu. Her kesim yoksullaştı. İşsizlik rekor kırıyor. Enflasyon rekor düzeyde. Fiyatlar aldı başını gidiyor. Dar ve sabit bir gelirle borçlanmadan aybaşını getirebilmek geniş kitleler için imkansız hale geldi. Vatandaş patatesi, soğanı bile çuvalla değil tane hesabıyla almaya çalışıyor. Kıyma ve etin kilosu ortalama 350 lirayı buldu, bazı yerlerde 500 liraya kadar çıkıyor. Asgari ücret ortalama ücret haline geldi. Artık asgari ücretlinin, emeklinin et alması çok zor. Ücretli, dar gelirli kesim yaşam tarzını, alışkanlıklarını terk etmek, fiyatlar karşısında daha düşük düzeyde geçimini sağlamak zorunda. Bunun yollarını arıyor. Ekmek için, yağ için, kıyma için kuyruğa girip saatlerce bekliyor. Türkiye’nin yeni kaynaklar bulması ve yaratabilmesi için de parti-devlet düzeninin değişmesi gerekiyor. Bu düzen sadece ekonomiyi bozmakla kalmadı, hukuk devletini de ortadan kaldırdığı için Türkiye dış kaynak bulmakta zorlanıyor. Sadece Türkiye’de değil yabancı ülkelerde de hukuka, yargıya güven yok. Bu nedenle yabancı yatırımcılar da Türkiye’de kalıcı yatırım yapmaktan kaçınıyorlar. Bunun sağlanabilmesi için Türkiye’nin yeniden hukuk devleti niteliğine kavuşması ve yargının bağımsız hale gelmesi gerekli. Bu nedenle düzen değişikliğinin ekonomiyle sınırlı kalmaması gerekiyor. Bu düzenin her yönüyle değişmesi sağlanmadan Türkiye’nin düze çıkması mümkün değil. Bu gerçek Türkiye’de demokrasinin ve laik cumhuriyetin yeniden inşa edilmesi gerektiğini gösteriyor. Böyle bir yeniden inşanın ise Millet İttifakı’nın gerçekleştirdiği, toplumun tüm kesimlerinin katıldığı en geniş uzlaşmayla, birleşerek ve birlikte hareket ederek başarılacağı artık anlaşıldı. Düzen değişikliği artık kaçınılmaz görünüyor.",https://halktv.com.tr/siyaset/duzen-degisikligi-736570h
Fikret Bila,CHP’de Demokratik Mücadele,21 Temmuz 2023 Cuma 05:05,"Seçim yenilgisinden sonra CHP’de bir iç mücadele sürecinin başlaması siyasetin doğası gereğidir. Türkiye’de parti lideri ve genel merkeze karşı mücadele vermek ve sonuç almak oldukça zordur. Bunun nedeni özellikle 12 Eylül’den sonra siyasi partilerle ilgili düzenlemelerde yetkilerin genel başkanda toplanması, önseçimin zorunluluk olmaktan çıkarılmasıdır. Bu düzenlemeler Türkiye’de partileri lider partisi haline dönüştürmüş, parti içi demokrasiyi ise rafa kaldırmıştır. Her şeye rağmen CHP diğer partilere göre parti içi mücadelenin yapılabildiği bir partidir. CHP’de genel başkana karşı aday olan ve kurultayda azımsanmayacak destek bulan örnekler çoktur. 14-28 Mayıs seçimlerinden alınan yenilgiden sonra CHP Lideri Kemal Kılıçdaroğlu’na karşı adayların çıkacağı bir kurultay sürecine girildiği görülüyor. Şimdiden Aytuğ Atıcı ve İlhan Cihaner genel başkanlığa aday olduklarını açıkladı. İstanbul Büyükşehir Belediye Başkanı Ekrem İmamoğlu aday olduğunu henüz açıklamamış olsa da başlattığı “değişim” hareketi ile aday olmak istediğini kamuoyuna yansıtmış oldu. CHP Grup Başkanı Özgür Özel de “tekliften kaçmam” diyerek genel başkan adaylığına açık olduğunu duyurdu. Seçim yenilgisinden sonra CHP’de bir kesimin beklentisi Kılıçdaroğlu’nun genel başkanlıktan çekilmesi ve kurultay sürecini başlatıp yeni bir genel başkan seçilmesine olanak sağlamasıydı. Bir başka kesim ise Kılıçdaroğlu’nun bir dağınıklığa, bölünmeye yol açmadan partiyi yerel seçimlere götürmesi ancak yapılacak kurultayda genel başkanlığa aday olmayacağını açıklamasından yana. Kılıçdaroğlu ikisini de yapmadı. Genel başkanlıktan çekilmedi. Genel başkanlığa aday olmayacağını da açıklamadı. Aksine delegeler aday gösterirlerse genel başkanlığa aday olacağı mesajını verdi. Seçim sonucunu bir hezimet olarak görmediğini yansıttı. Seçim öncesinde ve seçim sürecinde CHP’ye uzak kesimlerle irtibat kurduğunu, helalleşme politikasıyla kucaklaşma, barışma sağladığını, her kesimden aldığı destekle 25 milyon oya ulaştığını, bunun Türkiye için önemli bir değişim ve başarı olduğunu içeren mesajlar verdi. İmamoğlu’nun “değişim” talebi ve vurgusu karşısında ise “değişimin her zaman ileri doğru olmayabileceğini, geriye doğru da olabileceğini, partiyi geriye de götürebileceğini, İmamoğlu dahil CHP’li belediye başkanlarının yeniden aday olmaları gerektiğini” ifade ederek tutum aldı. İmamoğlu’nun genel başkan adaylığına sıcak bakmadığı mesajı da vermiş oldu. CHP, Atatürk’ün önderliğinde, Türkiye Cumhuriyeti’ni kurmuş, 100 yıllık bir parti olarak Türk siyasetinde bir devrim daha gerçekleştirmeli ve parti içi demokrasinin en güzel örneğini vermelidir. Kurultayda, genel başkanlık ve parti yönetim organları için, her kesimin takdir edeceği, demokratik bir yarışın yapılmasını sağlamalıdır. Bunu sağlamak için CHP’nin yapacağı ilk iş tüzüğünü demokratikleştirmektir. Bir tüzük kurultayıyla önseçimi zorunlu kılmalı, milletvekili adaylarını CHP üyeleri belirlemeli, genel başkana ise makul sayıda kontenjan kullanma hakkı tanınmalıdır. Milletvekilliği iki dönemle sınırlandırılmalıdır. Parti içi demokrasinin işleyebilmesi ancak böyle mümkün olabilir. CHP bu sisteme yabancı bir parti değildir. CHP’nin, Bülent Ecevit’in liderliğinde tarihinin en yüksek oylarını aldığı ve seçimden birinci parti olarak çıktığı 1973 ve 1977 seçimlerinde bu sistem uygulanmıştır. Milletvekili adayları esas olarak önseçimle belirlenmiş, genel başkan ise uzmanlıklarına ihtiyaç duyduğu ve bir elin parmaklarını geçmeyecek sayıda ismi, il başkanlarının belirlediği sıradan kontenjan adayı yapmıştır. Önseçimin bazı sakıncalarından söz edilmektedir. Zengin adayların parayla oy devşirmeleri, aşiretlerin ağırlıklı olduğu yerlerde ağalık düzeniyle aday belirlenmesi gibi. Ancak bu sakıncalar seçim harcamalarının şeffaflaştırılması ve demokratik olanakların güçlendirilmesiyle aşılabilir. Önseçim yerine milletvekili adaylarını genel başkan ve yetki verdiği birkaç yardımcısının belirlemesi demokratik değildir. Üyelerin, dolayısıyla CHP seçmeninin tercihini hiç dikkate almadan aday belirlenmesi, milletvekillerini seçmene değil genel başkana ve genel merkeze bağlı hale getirmektedir. Bu durumda seçmenin heyecanını, sandığa gitme istediğini olumsuz yönde etkilemektedir. CHP önce tüzüğünü demokratikleştirmeli, demokratik bir yarışın gerçekleşeceği kurultay ortamını hazırlamalıdır.",https://halktv.com.tr/siyaset/chpde-demokratik-mucadele-755978h
Fikret Bila,Araplaştırma Politikasının Riskleri,03 Temmuz 2023 Pazartesi 05:00,"Fransa’da yaşanan olaylar Türkiye için ders olmalı. Kuşkusuz her ülkenin koşulları farklı. Fransa’da, 17 yaşında Cezayir kökenli bir gencin polis tarafından öldürülmesine gösterilen tepkiler büyük olaylara dönüştü. Güvenlik güçlerinin çoğu yerde kontrol altına alamadığı yakma, yıkma faaliyetleri kamu düzenini bozan boyutlara ulaştı. O kadar ki Fransa Devlet Başkanı Macron, anne ve babalara, “çocuklarınızı eve çağırın” çağrısı yapmak zorunda kaldı. Fransa’nın çoğunlukla Cezayirli ve Kuzey Afrikalı mültecilerle yaşadığı sorunlar yeni değil. 2005 yılında da benzeri yakma, yıkma, yağmalama olayları olmuştu. Elbette bu olayların ekonomik, sosyolojik, kültürel ve tarihi nedenleri var. Sömürgeci-sömürge ilişkilerine uzanan bir tarih. Bu nedenle “Fransa’daki olaylar Türkiye’de örnek olmaz, Türkiye’de böyle olaylar olmaz” yönünde yorumlar yapılıyor. Fransa ile Türkiye’nin tarihleri, kültürleri, sosyolojileri elbette farklı ama bugünkü iktidarın izlediği “Araplaştırma” politikası önemli riskler taşıyor. Türkiye’de iktidar, Arap Baharı süreciyle birlikte Müslüman Kardeşler’in izinde bir dış politika yürüttü. Bu tutumunu Rabia işareti ve açık sınır politikasıyla Türkiye’nin içine de yansıttı. Ancak bu politika dünyada kaybetti. Artık Arap Baharı diye bir süreç yok. Ancak bu sürecin mağlubu silahlı radikal İslamcı gruplar tehlikeli döküntüler olarak Türkiye’nin elinde kaldı ve ağır bir yüke dönüştü. Bugün itibarıyla Türkiye’de resmi rakamlara göre 4,5 milyon, gayri resmi rakamlara göre 13 milyona ulaşmış Suriyeli, Afgan ve Afrika ülkelerinden gelmiş bir nüfus var. Bu nüfusun bir kısmı gerçekten Suriye iç savaşından kaçan, can güvenliği, iş, ekmek arayanlardan oluşuyor. Ancak bir kısmı da Esat’a karşı savaşmış, kaybetmiş, savaşmaktan başka eğitimi, mesleği olmayan, radikal İslamcı örgütlere bağlı eli silahlı insanlar. Hem Türkiye’de yurt içine hem Suriye sınırının hemen altına yoğun olarak İdlib’e ve diğer kent, kasaba, köylere yerleşmiş durumdalar. Türkiye’ye kolaylıkla gelebiliyorlar. Gayri resmi rakamlara bakılırsa “geçici koruma altında” olanlar ve kayda alınmamış olanların toplamı Türkiye nüfusunun yüzde 10’nu geçiyor. Hiçbir ülke nüfusunun yüzde 10’nu bulan bir dış göçle başedemez. Sorunsuz bir entegrasyon sağlayamaz. Türkiye’ye Suriye’den gelip yerleşenlerin doğan oranı da dikkate alındığında bir süre sonra birçok yerde demografik yapı değişmeye başlayacaktır. Şimdiden Hatay, Kilis, Gaziantep gibi kentlerin yerel yöneticileri bu riske dikkat çekmeye başladılar. İktidar ise hem Türkiye’de hem Suriye’de radikal İslamcıların hamisi gibi görülüyor. Türkiye’nin yurt içindeki milyonlarca Suriyeli ve Afgan’ı ekonomik, sosyolojik, kültürel olarak Türk toplumuna sorunsuz entegre etmesi mümkün değil. Ekonomik sıkıntı içindeki Türk vatandaşlarına gerekli olanakları sağlamayan iktidar, Suriyelilere ve Afganlara maaş veriyor, birçok kolaylık, muafiyet uyguluyor. Bunun nedeni bir yandan AK Parti’ye ilâve bir taban oluşturmak, bir yandan komşu ülkelerde Müslüman Kardeşler’in iktidara gelmesi politikasını sürdürmek. İktidarın Arap hayranlığı da bir sır değil. İktidara yakın yazarlardan bazıları Türkiye’yi biraz Araplaştıracaklarını, büyük kentlerde Arap mahalleleri kuracaklarını yazmışlardı. Bu yavaş yavaş gerçekleşiyor. İstanbul’da, Ankara’da, Gaziantep’te, Hatay’da, Kilis’te bu mahalleler oluştu. Bu gidiş sadece kamu düzeni için değil toplumsal düzen için de risk oluşturacaktır. Şimdiden bazı Suriyelilerin ve Afganların toplum düzenini rahatsız eden davranışları nedeniyle tepkiler de oluşmaya başladı. Büyük kentlerde ve kıyı kentlerinde bunun örnekleri yaşandı. Suriye sınırının hemen altında, sınır boyunca uzanan kuşakta, iç savaşı kaybetmiş, şeriatı savunan, eli silahlı gruplar ve Türkiye’ye giriş çıkışları bir süre sonra Suriye sınır bölgesinden başlayarak çürümeye neden olması mümkündür. Kural, yasa, anayasa, kamu düzeni, kamu otoritesi, toplum güvenliği gibi olgulardan kopuk, sorunları şiddetle çözmek dışında bir yeteneğe sahip olmayan bu gruplar; insan ticareti, uyuşturucu ticareti başta olmak üzere hukuki, ekonomik, sosyolojik, kültürel olarak Türkiye’yi çürütebilecek, toplumsal düzeni ve huzuru tehdit edeceklerdir. Türkiye’ye iktidar şimdiden bu gerçeği görerek gerekli adımları atmalı, bu grupları silahsızlandırıp, Şam yönetimiyle uzlaşarak güvenli biçimde ülkelerine dönmelerini sağlamalıdır.",https://halktv.com.tr/siyaset/araplastirma-politikasinin-riskleri-751351h
Fikret Bila,Demokrasiyi Taşlamak,10 Mayıs 2023 Çarşamba 05:00,"Erzurum’da Ekrem İmamoğlu taş yağmuruna tutuldu. Seçim otobüsünün üzerinde şemsiyelerle taşlardan korunmaya çalıştı. Organize edildikleri belli 150-200 kişinin İmamoğlu’na attığı taşlar aynı zamanda demokrasiye atılmış taşlardır. En az bu taşları atanlar kadar İmamoğlu’na saldırıyı seyreden güvenlik güçleri, onlara talimat veren emniyet müdürü, vali, belediye başkanı da sorumludur. Saldırgan grup elinde taşlarla miting meydanına doğru ilerlerken yanlarından geçtikleri polisler önlem almadılar. Müdahale etmediler. Bu durum, görüntüler medyada yer aldı. Bazıları çocuk 17 kişinin atılan taşlarla yaralandığı olaydan sonra kamuoyunun baskısıyla gözaltına alınan 15 kişi de kısa sürede serbest bırakıldı. İmamoğlu taşlı saldırı nedeniyle konuşmasını tamamlayamadan, seçim otobüsüyle meydandan ayrıldı. Bu süreç içinde kendini dinleyenlere sağduyu çağrısı yaptı, görevlilere “Güvenliği sağlayın, seyrediyorsunuz” uyarısında bulundu. Erzurum da İmamoğlu’na ve onu dinlemeye gelen halka karşı yapılan taşlı saldırı demokratik yolları tıkamak için yapılmış ve iktidar tarafından hoşgörüyle karşılanmıştır. Bu saldırı iktidarın seçmenden, seçim sandığından, demokrasinin gerektiği gibi işlemesinden korktuğunu gösteriyor. Bu nedenle de halkı korkutarak mitinglere katılmasını ve sandığa gitmesini engellemeye çalışıyor. Bir taşla iki kuş hesabı. Ancak bu hesabın tutmadığını İmamoğlu ve O’nu dinlemeye gelen Erzurum halkı gösterdi. Bu tahriklere kapılıp karşılık vermedi. Saldırganların istediği gibi taşlı sopalı çok daha büyük bir olay çıkmasına fırsat tanımadı. Erzurum’daki bu olayın İmamoğlu’na ve demokrasiye karşı bir provokasyon olduğu açıkça ortadayken, bu tür saldırıları önlemek, İmamoğlu’nun ve miting meydanının güvenliğini sağlamakla görevli ve sorumlu olan İçişleri Bakanı, İmamoğlu’nu suçladı. Diğer iktidar sözcüleri de İmamoğlu’nu ve CHP’yi suçladılar. Cumhurbaşkanı Tayyip Erdoğan da “provokasyon yaptı, olay çıkarıyorlar” diye yine İmamoğlu’nu işaret eden bir değerlendirme yaptı. İktidarın, görüntüler ortadayken, taş atanların kimler olduğu belliyken “İmamoğlu kendine taş attırdı” diyerek olayı tersine çevirebileceğini sanması trajikomik bir durum yaratıyor. Başta İmamoğlu’nu, mitinge katılan Erzurumluları ve tüm halkı saf yerine koymak anlamını taşıyor. Nitekim İmamoğlu haklı olarak, “Peki taşları ben attırdım diyelim, valiye, emniyet müdürüne saldırganlara müdahale etmeyin diye de ben mi talimat verdim!” şeklinde özetlenecek bir yanıt verdi. İktidar cephesinden yapılan “İmamoğlu yaptı, CHP yaptı, kendilerini taşlattılar” türü açıklamaların hiçbir inandırıcı yönü yok. Başta Erzurumlular olmak üzere kimse de inanmadı. Demokrasilerde taşa, sopaya, silaha, şiddetin hiçbir türüne yer yoktur. Buna yapanlar demokrasiden ve sandıktan korkanlar, demokrasiyi içlerine sindiremeyenlerdir. Bir tartışma da seçim sonuçlarıyla ilgili olarak yürüyor. İçişleri Bakanlığı, seçim sonuçlarının polis tarafından toplanması ve Güvenlik ve Acil Durumlar Koordinasyon Merkezi’ne (GAMER) gönderilmesi konusunda Yüksek Seçim Kurulu’na (YSK) başvurmuştu. YSK bu başvuruyu reddetmişti. YSK ret kararı vermesine karşın, İçişleri Bakanlığı’nın bu konuda ısrar ettiği, polise ve jandarmaya bu yönde talimat verdiği iddiaları kamuoyuna yansıdı. Böyle bir uygulama yapılırsa bu da demokratik seçimlere müdahale olur. Polis ve jandarmanın sandık sonuçlarını toplamak veya il-ilçe seçim kurullarından istemek gibi bir yetkisi yoktur. Seçim sürecini yönetmek konusunda tek yetkili YSK’dır. Kolluk güçlerinin görevi ise sandığın güvenliğini ve sandık görevlilerinin oy torbalarını güvenli şekilde il ve ilçe kurullarına teslim etmelerini sağlamaktır. Sandık sonuçları, oyların sayılması, tutanak altına alınması, sonucun açıklanması polis ve jandarmanın işi değildir. Bu girişim ve iddialar eski Türkiye’de seçime üç ay kala İçişleri Bakanı, Adalet Bakanı ve Ulaştırma Bakanı’nın istifa etmesi ve yerlerine tarafsız kişilerin atanmasına neden gerek duyulduğunu da çok açık biçimde izah ediyor. AK Parti iktidarının bu yasa hükmünü neden kaldırdığı da henüz açıklığa kavuşmuş değil. YSK’nın ret kararına karşın böyle bir uygulama yapılırsa seçime gölge düşer.",https://halktv.com.tr/siyaset/demokrasiyi-taslamak-737886h
Fikret Bila,Rejim Sorunu Büyüyecek,19 Haziran 2023 Pazartesi 05:00,"Türkiye’nin temel sorunu AK Parti iktidarının, MHP’nin katkısıyla demokratik, laik, hukuk devletini siyasal İslamcı bir devlete dönüştürmek konusunda aldığı büyük mesafeydi. AK Parti bir yandan nihai hedefine varabilmek bir yandan da idari ve yargısal denetimden kurtulmak için iktidarını devam ettirmek zorundaydı. Bunu sağlamak için HÜDA PAR’ı ve Yeniden Refah Partisi’ni bile Cumhur İttifakı’na almaktan kaçınmadı. Bilim insanlarının tanımıyla AK Parti İslamcı Makyavelizm’i en iyi uygulayan partiydi. Seçimin kazanılmasının ilk sonucu, AK Parti ve MHP’nin oluşturduğu tek adam rejiminin devleti ve toplum yaşamını dinselleştirme uygulamalarını hızlandırmak olacaktır. Dolayısıyla Türkiye için seçim öncesinde sorun, seçimden sonraki süreçte daha da büyüyecek, okullara imam atanması, devlet kurumlarına tarikatların yerleştirilmesi, toplumsal yaşamın merkezine dinin konulması, önceki gün Van’da yaşandığı gibi yolsuzlukları ortaya çıkaran gazetecilerin ulu orta korumalar tarafından dövülmesi, sesi çok çıkan muhaliflerin sesinin kısılması baskıları da artacaktır. Türkiye böylece çağdaş devletler topluluğundan daha da uzaklaşıp dini değerlerle yönetilen azgelişmiş bir Ortadoğu ülkesine dönüşecektir. İşte bu nedenlerle 14-28 Mayıs seçimleri tarihi önemdeydi. 6’lı Masa’nın kurulmasının ortak hedefi de bu gidişi durdurmak ve yeniden demokratik, laik, hukuk devletini kurmak ve çağdaş toplumsal yaşamı sürdürebilmek için seçimlerin kazanılmasıydı. Ancak 6’lı Masa seçimleri kazanamadı. Seçim yenilgisi 6’lı Masa’nın tüm liderleri ve partileri için geçerlidir. Ancak 6’lı Masa’da yenilgiye rağmen seçimlerden kârlı çıkan partiler vardır. Bunlar Gelecek Partisi, DEVA Partisi, Saadet Partisi ve Demokrat Parti’dir. Seçimden kayıplarla çıkan 6’lı Masa partileri CHP ve İYİ Parti’dir. 6’lı Masa’da yer almamakla birlikte HDP-YSP de kaybeden partiler arasındadır. Seçimi kaybeden partilerde bir iç hesaplaşmaya gidilmesi siyasetin doğası gereğidir, gayet normaldir. Şimdi CHP’de, İYİ Parti’de ve HDP-YSP’de bu hesaplaşma süreci başlamış durumdadır. Bu partilerin düzenleyecekleri kurultaylar hesaplaşmanın sonucunu da belirleyecektir. Kurultayların sonucu ne olursa olsun bu üç partinin ve seçim yenilgisine ortak olmakla birlikte kazançlı çıkan diğer muhalefet partilerinin ortak hedefi değişmemelidir. Yenilmişlik psikolojisiyle Türkiye’de yeniden demokratik, laik, sosyal hukuk devletini kurmak ve çağdaş toplumsal yaşamı korumak hedefinden vazgeçilmemelidir. Türkiye’nin, 21. yüzyılda, yetkilerin bir kişinin elinde toplandığı, içine kapanmış, bilimden ve akıldan uzaklaşmış, kadınların evlere kapatıldığı, kız çocuklarının okula gönderilmediği zihniyetten kurtulması gerekir. Bu sorumluluk demokrasiye, laikliğe, hukuka, bilime, kadın-erkek eşitliğine inanan tüm muhalefet partilerinin ortak hedefi olmalıdır. Bu partiler kurultaylarını yaptıktan sonra bir gün bile gecikmeden yine yollara düşmeli, kapı kapı gezerek hem ekonomik hem ağırlaşmış siyasal sorunlar hakkında vatandaşı aydınlatmalı ve oyunu almak için ikna etmelidir. 14-28 Mayıs seçimlerinden ders çıkarıp, eksikliklerini süratle tamamları gerekir. Yenilmişlik yılgınlığa dönüşmemelidir. Muhalefet düştüğü yerden kalkıp mücadeleye daha azimli şekilde devam etmelidir. Atatürk’ün emanetine ve çağdaş uygarlık düzeyini yakalamak hedefine sahip çıkmalıdır.",https://halktv.com.tr/siyaset/rejim-sorunu-buyuyecek-748021h
Fikret Bila,CHP Ne Yapmalı?,30 Haziran 2023 Cuma 05:05,"Seçim yenilgisinden bu yana üzerinde en çok tartışılan parti CHP oldu. Tartışmalar daha çok genel başkan ve kadro değişimine yoğunlaşmış durumda. CHP lideri Kemal Kılıçdaroğlu’nun genel başkanlığı bırakması talebi gündemde tutuluyor. “Değişim şart” diyenlerin asıl talepleri Kılıçdaroğlu’nun bırakması. Yerine ise en yakın aday olarak İstanbul Büyükşehir Belediye Başkanı Ekrem İmamoğlu görünüyor. Değişim isteyenlerin başında da İmamoğlu geliyor. Ancak bugüne kadar yaptığı açıklamalardan anlaşılıyor ki Kılıçdaroğlu’nun genel başkanlıktan istifa etmek veya yeniden aday olmayacağını açıklamak, yerine de İmamoğlu’nu işaret etmek gibi bir niyeti yok. Kitaba uygun konuşmaya özen gösteriyor. “CHP genel başkanını kurultay seçer, değişim ama hangi değişim, bazı değişimler geriye götürür, değişimin ileriye doğru olması gerekir” gibi. Bu da gösteriyor ki Kılıçdaroğlu kurultayda genel başkanlığa yeniden aday olacak. Kılıçdaroğlu’ndan kurultay da yeniden aday olmayacağı şeklinde bir açıklama bekleyen İmamoğlu’na verilen mesaj ise “İstanbul Büyükşehir Belediye Başkanlığı’na yeniden aday olması, belediye meclisinde çoğunluğu alacak şekilde büyük bir seçim zaferi kazanması, genel başkanlık konusuna sonra bakılması” şeklinde özetlenebilir. İmamoğlu cephesinde de karar vermek kolay değil. İmamoğlu’nun önünde üç seçenek var: Kılıçdaroğlu ve genel merkezin önerisini kabul ederek İstanbul Büyükşehir Belediye Başkanlığı’na yeniden aday olmak. İmamoğlu aday olur ve yeniden İstanbul Belediye Başkanı seçilirse Erdoğan’ı üçüncü kez yenmiş bir siyasetçi olarak güçlenir. CHP’ye genel başkan seçilmesi olasılığı çok güçlenir. Ancak seçimi kaybederse bu durum İmamoğlu’nun genel başkanlık iddiasını da çok zayıflatır. İstanbul’da seçimi kaybetmiş bir isim olarak liderlik iddiası büyük ölçüde düşer. İmamoğlu’nun önündeki ikinci seçenek İstanbul Büyükşehir Belediye Başkanlığı’na aday olmayıp genel başkanlığa aday olduğunu açıklamak ve kurultay da aday olmaktır. Böyle bir karar Kılıçdaroğlu’na şimdiden rakip olarak ortaya çıkmak anlamına gelir. İmamoğlu böyle bir karar alır ve kurultayda kaybederse hem İstanbul belediye başkanlığından hem CHP genel başkanlığından olur ve siyasi hayatı büyük sıkıntıya girer. Türkiye’de partilerin yapısı, delege belirleme süreçleri nedeniyle genel başkanlara karşı kurultay kazanmak çok zordur. Üçüncü seçenek ise “emanetçi” bir genel başkan seçtirmek için çaba göstermektir. Partisi Meclis dışında kalınca Deniz Baykal’ın CHP genel başkanlığından çekilmesi ve yerine “emanetçi” başkanlar seçtirmesi gibi. Ancak İmamoğlu’nun bu seçeneği hayata geçirmesi pek olanaklı değil. Bunun için Kılıçdaroğlu’yla böyle bir uzlaşmaya varması gerekir. Bugüne kadar yaptığı açıklamalardan Kılıçdaroğlu’nun böyle bir niyet taşımadığı da anlaşılıyor. Kılıçdaroğlu’nun sözleri kurultayda yeniden genel başkanlığa aday olmaya hazırlandığını gösteriyor. Kılıçdaroğlu’nun da İmamoğlu’nun da başka isimlerin de CHP genel başkanlığına aday olmaları elbette doğal, demokratik bir haktır. Önemli olan yeni bir seçim yenilgisi alan CHP’nin bu süreçten nasıl çıkacağıdır. CHP bu kurultaydan parçalanarak çıkar ve bu durum yeni bir parti oluşumuyla sonuçlanırsa bu durum iktidarın işini kolaylaştırır. Bu nedenle CHP’nin bu kurultaydan bölünmeden çıkması gerekir. Kaybeden aday veya adayların da partide kalması ve partinin başarısı için çalışması, iddialarını CHP içinde sürdürmeleri gerekir. Aksi bir durum sadece CHP’de değil Türkiye’de değişim umudunu da bitirir.",https://halktv.com.tr/siyaset/chp-ne-yapmali-750583h
Fikret Bila,Yeniden inşa,05 Nisan 2023 Çarşamba 05:05,"Seçimlerde iktidar değişirse yeni cumhurbaşkanı ve yeni hükümeti çok ağır sorunlar bekliyor. Siyasi literatüre geçmiş ifadesiyle yeni iktidar, bir enkaz devralacak. İflasın eşiğine sürüklenmiş bir ekonomi, altından kalkılması çok zor, ağır iç ve dış borç, yüzde 150’ye ulaşmış enflasyon, açlık ve yoksulluk sınırının altında yaşayan milyonlar, milyonlarca işsiz, içi boşaltılmış, tamtakır hale getirilmiş bir Hazine, yandaş müteahhitlere 20 yıllık, 40 yıllık, dövizle ödeme taahhütleri çok ağır bir yük oluşturuyor. Yeni iktidarın ilk müdahale edeceği alan elbette ekonomi olacaktır. AK Parti iktidarı sadece ekonomiyi batırmadı, devleti de dönüştürdü. Özerk ve bağımsız olması gereken anayasal kurumları devletin değil iktidarın kurumları haline getirdi. Liyakati hiç dikkate almadı. Kurumların başına partili yandaşları, tarikat mensuplarını atadı. Kamuya yeni alımlarda ise sınavı en yüksek dereceyle kazanan liyakat sahibi adayları değil, en düşük puanları almış ancak AK Parti’ye veya tarikatlara bağlı, bilgisi yetersiz, sınavda gereken başarı gösterememiş adayları memur olarak atadı. Yazılı sınavda eleyemediği adayları mülakatlarda, sudan sebeplerle eleyerek kendine biat edecek bir bürokrasi oluşturdu. Devlet kurumları iktidar partisinin uzantısı haline geldi. Anayasayı, yargı kararlarını uygulamayan iktidar demokratik, laik devleti, ABD’nin CIA şeflerinden Graham Fuller’in ve akademisyen Samuel Huntington’un önerdiği gibi İslamcı bir devlete dönüştürme yolunda büyük mesafe katetti. Huntington ve Fuller’in tezleri, Türkiye’nin Atatürk’ü ve laik cumhuriyeti reddetmesi gerektiğiydi. Böylece kurulacak ""ılımlı İslam"" devletiyle Türkiye İslam ülkelerinin lideri olmalıydı. Huntington, Medeniyetler Çatışması kitabında Türkiye için şöyle yazıyordu: “Türkiye’nin Müslüman ülkeler arasında benzersiz bir yeri vardır. Türkiye’nin sonuçta bir ‘Güney Afrika’ rolü kotarması hiç de mantık dışı değildir: Güney Afrika’nın ırk ayrımcılığını ilga etmesi gibi, [Türkiye de] kendine yabancı olduğu gerekçesiyle laikliği kaldırıp, kendi medeniyet kümesinde bir parya konumundan çıkarak bu medeniyetin lideri haline gelebilir. … Ama bunu yapabilmek için Atatürk’ün mirasını, Rusya’nın Lenin’in mirasını reddedişinden daha eksiksiz bir şekilde reddetmek zorunda kalacaktır. Böyle bir hamle aynı zamanda, Atatürk kalibresinde bir lideri, Türkiye’yi bölünmüş ülke olmaktan çıkarıp, çekirdek bir devlet haline getirmek için gerekli siyasal ve dinsel meşruluğu kendisinde toplamış olan bir lideri gerektirir."" (Samuel P. Huntington, Medeniyetler Çatışması ve Dünya Düzeninin Yeniden Kurulması, 2 bs., Çev. Mehmet Turhan, Cem Soydemir, Yusuf Eradam, Okuyan Us Yayınları, İstanbul, Haziran 2002, s. 263-264) AK Parti iktidarı bu görüşlere yakın politikalar izleyerek, Atatürk’ü ve laikliği silikleştirip İslam devletini savunan kadroları iş başına getirdi. Bugün artık toplumun en çok güvendiği kurumlara eskisi gibi güvenilmiyor. Yargı bağımsızlığın ortadan kaldırılması, yargıya siyasetin ve tarikatların sokulması sonucu özellikle siyasi davalarda iktidarın istediği gibi karar veren bir yapı oluşturuldu. Bunun birçok örneğini saymak mümkün. Türk Silahlı Kuvvetleri’nde anayasaya, demokrasiye, Atatürk ilke ve devrimlerine bağlı general ve subaylar kumpas davalarıyla tasfiye edildi. Yerlerine FETÖ’cü subaylar atandı ve komutanlık görevlerine getirildi. TSK’da güçlenen FETÖ 15 Temmuz 2016’da askeri darbe yapmaya kalkıştı, 250’den fazla vatandaşımız şehit oldu. Darbe girişiminden sonra saptadığı FETÖ’cüleri ayıklayan iktidar bunların yerine de yine liyakate göre değil sadakate göre atama yaptı. Bu kez FETÖ yerine diğer tarikat mensupları devlet kurumlarında önemli yerlere atandılar. TSK içinde tarikat mensubu cübbeli amiral olduğu görüldü. TSK gibi Emniyet teşkilatı, yargı gibi kurumlar, siyasetten ve tarikatlardan özenle uzak tutulması, korunması gereken kurumlardır. Bugün aslında özerk ve bağımsız olması gereken ancak iktidar partisiyle bütünleşmiş kurumların yeniden inşa edilmesi gerekiyor. Seçimlerde işbaşına yeni bir iktidar gelirse yapması gereken en acil iş demokrasiyi, laik cumhuriyeti, dolayısıyla devleti yeniden inşa etmektir. Yeni iktidar devleti toparlamadan başarılı icraat yapamaz. Devletin yeniden inşasında, bu iktidarın kumpaslarla devletten uzaklaştırdığı, anayasaya, demokrasiye ve Atatürk ilke ve devrimlerine, insan haklarına, kadın erkek eşikliğine bağlı sivil ve asker bürokratlardan sağlık ve yaş durumu uygun olanların görevlerine geri alınması doğru bir başlangıç olur. Ayrılmak zorunda oldukları kurumları en iyi onlar bilir. Yeni iktidar Atatürkçü, demokrat ve laik oldukları için tasfiye edilen kadrodan yararlanmalıdır.",https://halktv.com.tr/siyaset/yeniden-insa-729100h
Fikret Bila,Tarihi sorumluluk,07 Nisan 2023 Cuma 05:05,"AK Parti iktidarı 21 yılın sonunda Türkiye’yi bir yol ayrımına getirdi. Seçmen ya AK Parti’yi iktidarda tutup Türkiye’nin siyasal İslamcı yolda ilerlemesine yol verecek ya da iktidarı değiştirip Atatürk’ün öngördüğü gibi demokratik, laik, sosyal hukuk devletinin yeniden inşasını tercih edecek. 14 Mayıs’ta yapılacak seçimler bu nedenle tarihi bir önem taşıyor. Türkiye’nin iki yoldan birini seçecek olması tarihi bir sorumluluk da doğuruyor. Türkiye’nin demokratik, laik, sosyal hukuk devleti niteliklerine yeniden kavuşması ve çağdaş devletler topluluğu içinde yerini güçlendirmesi için muhalefet partilerinin bu seçimi kazanmaları gerekiyor. Bu konuda cumhuriyet tarihinin en kapsamlı uzlaşma ve işbirliği Millet İttifakı masasında sağlandı. CHP beş sağ partiyle geniş bir koalisyon kurdu. Bu masanın oluşmasında CHP Lideri Kemal Kılıçdaroğlu’nun yürüttüğü kucaklayıcı liderlik anlayışının payı çok büyük. Küçük büyük, sağcı, solcu farkı gözetmeden muhalefetteki bütün partileri ziyaret etti. Desteklerini istedi. Bu süreçte en çok tartışılan ise CHP’nin içinde doğan Memleket Partisi Genel Başkanı Muharrem İnce’nin cumhurbaşkanlığı adayı olmasıydı. CHP Grup Başkanvekili Engin Altay, Kılıçdaroğlu’nun İnce’yi ziyaret ettiği 29 Mart günü ve ertesi gün 30 Mart’ta İnce’yle iki kez görüşüldüğünü ancak bir uzlaşmaya varılamadığı söyledi. CHP’nin önerilerine uygun bir yanıt alamadıklarını açıkladı. Ayrıca CHP eski milletvekili ve eski bakan Fikri Sağlar da Kılıçdaroğlu’nun bilgisi ve onayıyla 3 Nisan günü İnce’yle görüştüğünü ancak bir uzlaşma çıkmadığını duyurdu. Altay’ın iki görüşmesinden sonuç çıkmamasına karşın Kılıçdaroğlu’nun Fikri Sağlar’dan da görüşmesini talep etmesi İnce’ye verdiği önemi gösteriyor. Fikri Sağlar’la dün yaptığım görüşmede olumlu sonuç olarak sadece şunu söyleyebileceğini ifade etti: “Sayın İnce’den eğer seçim ikinci tura kalırsa Kılıçdaroğlu’nu destekleyeceği sözünü aldım.” Eğer seçim ikinci tura kalırsa İnce, seçmenlerinden Kılıçdaroğlu’na oy vermelerini isteyecek. Bu karar tarihi bir seçim söz konusu olduğu için şu soruya haklılık kazandırıyor: “İkinci turda destekleyeceğiniz Kılıçdaroğlu’nu birinci turda niye desteklemiyorsunuz? Seçimin ikinci tura kalmasını neden istiyorsunuz?” Örneğin TİP Genel Başkanı Erkan Baş, “ikinci turda destekleyeceğimiz adayı niye birinci turda desteklemeyelim” diyerek ilk turda Kılıçdaroğlu’nu destekleyeceklerini açıklamıştı. İktidarın Türkiye’yi sürüklediği yol ayrımı koşullarında Erkan Baş’ın tutumu hem tutarlılığın hem sorumluluğunun gereğidir. İnce’den de aynı tutum beklenirdi. CHP Genel Merkezi’nden aldığım bilgilere göre Kılıçdaroğlu’nun İnce’ye gönderdiği mesaj mealen şöyle ifade edilebilir: “Türkiye işgal altında. Cumhuriyet tehdit altında. Bu nedenle, bu seçim tarihi bir önem taşıyor ve tarihi bir sorumluluk gerektiriyor. Sayın İnce CHP’nin evladıdır. Bu gerçeği görüyordur. Beklentimiz bu seçimin tarihi önemine uygun bir uzlaşmayı sağlayacaktır.” Ancak Kılıçdaroğlu bu mesajına İnce’den olumlu bir yanıt alamadı. Yaptığı açıklamalardan anlaşılıyor ki bunun temel nedeni İnce’nin Kılıçdaroğlu’na ve CHP yönetimine kırılmış olması. Kılıçdaroğlu’nun Memleket Partisi’ni ziyaretini sonlara bırakmış olması. Kılıçdaroğlu’nun doğrudan kendisine uzlaşma konusunu açmaması. İnce, Sağlar’ın kendisini ziyaretinin uzlaşmayla sonuçlanmamasını ise “işten işten geçmişti” diye izah etti. Sağlar’ın, İnce’nin adaylığı kesinleştikten sonra ziyarete geldiğini söyledi. Sağlar, dün yaptığım konuşmada İnce’nin, “Memleket Partisi’ndeki arkadaşlarına ve aday olmam için imza veren 113 bin vatandaşa saygısızlık yapamam” diyerek adaylığını geri çekmeyeceğini ifade ettiğini söyledi. İnce’nin, CHP’den gelen önerilere üç görüşmede de “hayır” dediği anlaşılıyor. Bu da İnce’nin duygusal davrandığını gösteriyor. Ancak Türkiye, muhalefetteki siyasetçilerin kişisel kırgınlıklar veya partisel çıkarlar ya da intikam duygularıyla karar verilecek bir süreçten geçmiyor. Türkiye’nin geleceği söz konusu. İnce’nin CHP’ye kırılmasının haklı nedenleri olsa bile bu sorumlulukla karar vermesi beklenirdi. Fikri Sağlar ise İnce’den olumlu bir yanıt alamamış olmasına karşın umudunu yitirmemiş. İnce’nin son güne kadar kararını değiştirebileceğini umuyor. Demirel’in sözüyle “siyasette 24 saat uzun süredir” diyor.",https://halktv.com.tr/siyaset/tarihi-sorumluluk-729602h
Fikret Bila,CHP Önce Kendini de Büyütmeli,05 Temmuz 2023 Çarşamba 05:00,"CHP’de değişim tartışması sürüyor. CHP Lideri Kemal Kılıçdaroğlu, dünkü grup toplantısında “değişim”den ne anladığını açıkladı. Partisinin oyu yüzde 25’te kalırken cumhurbaşkanı adayı olarak yüzde 48 oy almasını değişim olarak tanımladı. Bu oranın Millet İttifakı’nın aldığı bir sonuç olduğunu da vurguladı. Toplumun değişik kesimlerinin bir araya gelmesiyle bu orana ulaşıldığını, kendisinin de “kucaklaşma, barışma, helalleşme, bir arada barış içinde yaşamayı” hedeflediğini kaydetti. Bundan sonra da “genel başkan olayım veya olmayayım” diyerek aynı anlayışla otoriterleşmiş iktidara karşı mücadelesini sürdüreceğini söyledi. Kılıçdaroğlu, değişimin kaçınılmaz bir olgu olduğunu, önemli olanın ileriye doğru değişim olduğunu söyledikten sonra “CHP de başka liderler de olacaktır” dedi. Kılıçdaroğlu’nun konuşmalarından, bazı CHP’lilerin beklediği gibi “çekilme ve aday olmama” gibi bir kararı olmadığı anlaşılıyor. İstanbul Büyükşehir Belediye Başkanı Ekrem İmamoğlu cephesinde ise bir hazırlık var. İmamoğlu, “değişim manifestosu” hazırladığına ve değişim talebi adıyla bir site kurduğuna göre genel başkanlığa talip olduğunu açığa vurmuş durumda. Seçimli kurultaya kadar geçecek sürede ve kurultay gününe kadar henüz çok süre var. Bu süreçte ve kurultay günlerindeki koşullara göre başka adaylar da çıkabilir. Anlaşılıyor ki CHP kurultayı çekişmeli bir kurultay olacak. Kılıçdaroğlu, ittifakın, farklı kesimlerin güç birliğinin, muhalefetin birlikte hareket etmesinin iktidarı değiştirmek için şart olduğunu dün de vurguladı. CHP Lideri’nin bu saptaması gerçeği yansıtıyor. Muhalefet, 2019 yerel seçimlerinde gösterdiği başarıyı bu politikaya borçludur. Kılıçdaroğlu’nun cumhurbaşkanlığı seçiminde 25 milyon oy alması da yine bu politikanın ürünüdür. CHP’nin başka partilerle ittifak yapması, bu ittifakı zenginleştirmesi, daha önce ulaşamadığı kesimlere ulaşarak bütün muhalefeti birleştirerek yürümesi iktidar değişikliğini sağlamak açısından çok önemlidir. Ancak bu çalışmalar yapılırken bir yandan CHP’nin kendisini de büyütmesi büyük önem taşıyor. CHP, takılıp kaldığı yüzde 25 çıtasını aşmayı, yüzde 30’ları geçmeyi hedeflemelidir. Üye sayısını ve tabanını büyütmek için sosyal demokrat bir parti olarak hareket etmeli, parti ilkelerine ve ideolojisine olan desteği artırmalıdır. CHP, bu büyümeyi, başta sendikalar olmak üzere meslek örgütleri, sivil toplum kuruluşları, kooperatiflerle daha yakın çalışarak, onları partiye ve Meclis’e taşıyarak sağlayabilir. 1970’lerde Bülent Ecevit’in liderliğindeki CHP döneminde bu örgütlerle partinin bağı çok daha güçlüydü. 1970’lerde Alman Sosyal Demokrat Partisi’nin (SPD) milletvekillerinin üçte ikisi işçi veya işçi kökenliydi. “CHP Nasıl İktidar Olur?” isimli kitabımda da belirttiğim gibi CHP işçi ve emekçi kesimlerin partisi olmalıdır. Yoksulların yaşam koşullarının düzeltilmesi, güçlü bir sosyal güvenlik sisteminin kurulması, işsizlere iş olanaklarının yaratılması, örgütsüz kesimlerin örgütlenmesi için “Toplumsal Hareket Sendikacılığı” CHP’nin temel politikalarından biri haline getirilmelidir. İşverenle toplu sözleşme pazarlığı için masaya oturma sendikacılığını aşan bir yaklaşımla toplumsal muhalefetin desteğini kazanan, onunla bütünleşen ve birlikte ortak mücadele veren sendikacılık anlayışıyla CHP, hem sendikalaşmanın yaygınlaşmasını sağlayabilir, hem de neo-liberal yaklaşımın acımasız sömürü düzenini bozabilir. Bu itibarla sendikalaşmanın yaygınlaştırılması, toplumsal muhalefetle bütünleştirilmesi, kooperatifleşmenin özendirilmesi ve belediyeler tarafından desteklenmesi sağlanmalıdır. Asya ve Uzakdoğu’da başarılı örnekleri görüldüğü gibi doğrudan sendikalaşmanın zor olduğu alanlarda sendikalar yerine sendika-kooperatif benzeri farklı örgütlenme modelleri denenmelidir. CHP, işçi sendikaları konfederasyonları, meslek örgütleri ve sivil toplum kuruluşlarıyla iş ve güçbirliği yaparak kayıt dışı çalışanların örgütlenmesi amacıyla ortak çalışma yürütmelidir. Yerel yönetimlerden başlayacak değişimle kayıt dışı çalışanların kayıt içine alınması ve örgütlenmesi yaygınlaştırabilir. CHP, mavi yakalı kol işçilerinin toplumsal hareket sendikacılığı anlayışı içinde örgütlenmelerine katkı sağlarken, sendika, sivil toplum kuruluşu ve meslek kuruluşları olarak aynı örgütlenme modellerini tercih eden beyaz yakalılarla da daha sıkı bir bağ kurmalıdır. Beyaz yakalılar CHP açısından geleceğe yönelik olarak da çok büyük bir önem taşımaktadır. Türkiye’nin sanayileşmesi, kentleşmesi, bilgi toplumunun gelişmesiyle paralel olarak büyüyecek olan beyaz yakalı sınıftan CHP’nin aldığı destek de büyüyecektir. Laik, çağdaş yaşamın yaygınlaşması, toplumsal cinsiyet eşitliğinin sağlanmasının, orta gelir tuzağından kurtulmanın, toplumun tarikat-cemaat ilişkilerinden ve baskısından çıkabilmesinin, bireylerin özgürleşmesinin en önemli itici gücü beyaz yakalılar olacaktır. CHP bu beyaz yakalılarıntemsilcilerine parti örgütü içinde yaygın ve etkin rol vermelidir. CHP ittifaklarla birlikte kendisini de mutlaka büyütmelidir.",https://halktv.com.tr/siyaset/chp-once-kendini-de-buyutmeli-751826h
Fikret Bila,Türkiye Yüzyılı Nasıl Olacak?,23 Haziran 2023 Cuma 05:00,"Hazine ve Maliye Bakanı Mehmet Şimşek, “Türkiye Yüzyılı”nın temel felsefesinin üç ana kavramını “istikrar, güven, sürdürebilirlik” olarak açıkladı. Türkiye Yüzyılı kavramını Cumhurbaşkanı Tayyip Erdoğan ortaya atmış ve seçim kampanyasında da yoğun şekilde kullanmıştı. Bu kavram 21 yüzyıla Türkiye’nin damga vuracağı iddiasını taşıyor. Önce bu kavram üzerinde duralım. Türkiye Yüzyılı nasıl olacak? Türkiye dünyaya nasıl damga vuracak? Refah düzeyi yüksek, gelişmiş, insan haklarına saygılı ülkelerle kıyasladığınızda Türkiye en gerilerde yer alıyor. Milli gelirinin yarısından fazla bir dış borcu var. Enflasyon ve döviz fiyatları rekor kırmış durumda. İşsizlik had safhada. Gençler Türkiye’de bir gelecek görmüyor ve yurtdışına gitmeye çalışıyorlar, Genç doktorlar ve mühendisler de geleceklerini yabancı ülkelerde arıyorlar. İstanbul Sözleşmesi’nden çıkan iktidar, kadın-erkek eşitliğine inanmayan partileri de bünyesine katmış durumda. İnsan hakları, hukukun üstünlüğü sıralamasında bazı Afrika ülkelerinin de gerisindeyiz. Bu özellikleriyle 21.Yüzyıl nasıl Türkiye Yüzyılı olacak? Bu iddia rahmetli Necmettin Erbakan’ın hayali hedeflerini andırıyor. Ekonomik krizi çözsün, yurtdışından para bulsun diye Hazine ve Maliye Bakanlığı’na getirilen Mehmet Şimşek, kitaba göre yaptığı açıklamada güvenin önemine dikkat çekiyor. Güven nasıl oluşturulacak? Cumhurbaşkanı Erdoğan, faize karşı; “Nas var sana bana ne oluyor” diye kesip atmıştı. Ayrıca ekonomist olarak “faiz neden enflasyon sonuçtur, bu kardeşiniz görevde oldukça faiz artmaz” demişti. Bu doğrultuda Merkez Bankası politika faizini yüzde 8,5’a kadar düşürmüştü. Daha önce “kurallı ekonomi”nin gereği olarak Lütfi Elvan ve Naci Ağbal yönetimi faizleri enflasyon düzeyine çıkararak döviz fiyatını kontrol altına almaya başlamışken Erdoğan tarafından görevden alınmışlardı. Yerlerine Nureddin Nebati ve Şahap Kavcıoğlu getirilmişti. Bu ikili Erdoğan’ın talimatları doğrultusunda politika faizini enflasyonun çok altında belirliyorlardı. Erdoğan faizi düşürmenin doğru politika olduğunu savunuyordu. Önce faizi yükselterek dövizi ve enflasyonu düşürme politikası izlendi. Sonra “nas var” denildi. Ardından faizi düşürme politikasına geçildi. Şimdi yine faizi yükseltme politikasına dönüldü. Ekonomi yaz-boz tahtasına döndü. Böyle zigzag yapan bir ülkede güven nasıl oluşacak? İnsan haklarına hiç değer verilmeyen, muhalif siyasetçi ve aydınların, gazetecilerin hukuka uymayan kararlarla cezaevine atıldığı, yargının siyasallaştığı bir ülkeye nasıl güven duyulacak? Ekonominin başına getirilen Şimşek serbestçe karar verebilecek mi? Şimşek döneminin ilk faiz artırımı yapıldı. Merkez Bankası Başkanı Gaye Eren yönetiminde politika faizi yüzde 8,5’dan yüzde 15’e çıkarıldı. Oysa piyasadaki beklenti faizin yüzde 25’e çıkarılacağı yönündeydi. Ekonomik krizi çözsün, yurtdışından para bulsun diye Hazine ve Maliye Bakanlığı’na getirilen Mehmet Şimşek, kitaba göre yaptığı açıklamada güvenin önemine dikkat çekiyor. Güven nasıl oluşturulacak? Cumhurbaşkanı Erdoğan, faize karşı; “Nas var sana bana ne oluyor” diye kesip atmıştı. Ayrıca ekonomist olarak “faiz neden enflasyon sonuçtur, bu kardeşiniz görevde oldukça faiz artmaz” demişti. Bu doğrultuda Merkez Bankası politika faizini yüzde 8,5’a kadar düşürmüştü. Daha önce “kurallı ekonomi”nin gereği olarak Lütfi Elvan ve Naci Ağbal yönetimi faizleri enflasyon düzeyine çıkararak döviz fiyatını kontrol altına almaya başlamışken Erdoğan tarafından görevden alınmışlardı. Yerlerine Nureddin Nebati ve Şahap Kavcıoğlu getirilmişti. Bu ikili Erdoğan’ın talimatları doğrultusunda politika faizini enflasyonun çok altında belirliyorlardı. Erdoğan faizi düşürmenin doğru politika olduğunu savunuyordu. Önce faizi yükselterek dövizi ve enflasyonu düşürme politikası izlendi. Sonra “nas var” denildi. Ardından faizi düşürme politikasına geçildi. Şimdi yine faizi yükseltme politikasına dönüldü. Ekonomi yaz-boz tahtasına döndü. Böyle zigzag yapan bir ülkede güven nasıl oluşacak? İnsan haklarına hiç değer verilmeyen, muhalif siyasetçi ve aydınların, gazetecilerin hukuka uymayan kararlarla cezaevine atıldığı, yargının siyasallaştığı bir ülkeye nasıl güven duyulacak? Ekonominin başına getirilen Şimşek serbestçe karar verebilecek mi? Şimşek döneminin ilk faiz artırımı yapıldı. Merkez Bankası Başkanı Gaye Erkan yönetiminde politika faizi yüzde 8,5’dan yüzde 15’e çıkarıldı. Oysa piyasadaki beklenti faizin yüzde 25’e çıkarılacağı yönündeydi.",https://halktv.com.tr/ekonomi/turkiye-yuzyili-nasil-olacak-749107h
Fikret Bila,Geriye mi ileriye mi?,27 Mart 2023 Pazartesi 05:05,"Seçmen, önümüzdeki seçimlerde, Türkiye’nin çağdaş uygarlık yoluna girip ileriye doğru mu gideceğine, bu iktidarın açtığı siyasal İslam yolunda devam edip daha da geriye mi gideceğine karar verecek. Atatürk’ün gösterdiği çağdaş uygarlık yolunda ileriye gitmeyi tercih edenler Millet İttifakı’nın ortak adayı Kemal Kılıçdaroğlu’nu, Türkiye’nin tümüyle otoriter siyasal İslam devletine dönüşmesini bilerek ya da bilmeyerek isteyenler de Cumhur İttifakı’nın ortak adayı Tayyip Erdoğan’a oy verecekler. Seçmen, Türkiye’nin yeniden bir hukuk devleti olmasıyla, Erdoğan’ın anayasaya aykırı şekilde üçüncü kez aday olmasını Yüksek Seçim Kurulu’nun da onayladığı anayasa ve hukuk tanımaz yönetim anlayışı arasında da bir tercih yapacak. AK Parti, 20 yıllık tek başına iktidar döneminde Türkiye’yi, Atatürk’ün yolundan çıkarıp Müslüman Kardeşler yoluna soktu. Bu süreçte Atatürk karşıtlığı ön plana geçirildi, ismi eserlerden ve kitaplardan silinmeye çalışıldı, bu çaba ısrarlı devam ettirildi. Diyanet İşleri Başkanı Ali Erbaş, Ayasofya’nın cami olarak açılışında adını vermeden Atatürk’e lanet okuyabildi. “10 Kasım’larda saat 9’u 5 geçe tuvalete gidin” diyebilen sözüm ona din adamı ziyaret edilebildi. Cenazesinde bütün devlet erkânı saf tutabildi. Demokrasiden, özgürlüklerden, hukuktan, insan haklarından çok uzakta olan siyasal ve toplumsal yaşamın merkezine dinin konulmasını savunan Arap kültürü ve din yorumu bu iktidar tarafından esas alındı. Atatürk’ün dinin doğru öğretilmesi için kurduğu ve siyaset dışında tuttuğu Diyanet İşleri Başkanlığı, iktidarın yanında ve siyasetin içinde yer aldı. İktidarın her icraatına fetvalarla destek olmaktan geri durmadı. Cezasızlık rahatlığı içinde, siyaset dışında ve tarafsız olması gereken Türkiye’nin asker ve sivil kurumlarının yöneticileri muhalefet partilerine laf yetiştirme yarışına girebildiler. Ana muhalefet Lideri Kemal Kılıçdaroğlu’na karşı memuriyet sorumluğuyla bağdaşmayan suçlayıcı açıklamalar yapabildiler. Türkiye bilimsel ve laik eğitimden de uzaklaştı. Milli Eğitim Bakanlığı tarikatların paylaştığı ve yönettiği bir kurum haline geldi. “Değerler eğitimi” adı altında Milli Eğitim Bakanlığı’nın okulları ile tarikatlar arasında protokoller imzalandı. Tarikatlardan, tarikatların arkasındaki vakıflardan, tekkelerden gelen çarşaflı, takkeli hocalar devlet okullarında eğitim vermeye başladılar. Ana sınıfı çocukları kutlama veya müsamere adı altında türbana, çarşafa sokuldu, takke ve entari giydirildi. Türkiye böylece aydınlık çağdaş uygarlık yolundan çıkarıldı, akıldan, bilimden, hukuktan, çağdaş yaşamdan uzak karanlık bir yola sokuldu. Bu süreçte dini, siyasal ve toplumsal yaşamın, devlet kurumlarının merkezine koymak isteyen iktidar ve iktidar yanlılara zenginleşmeyi ihmal etmediler. Bir kurumun başına atananlar, sülale boyu o kuruma yerleştiler. Üç-beş yerden maaşa bağlandılar, maaşa bağlanmayanlar ihalelere bağlandılar. İktidar ve çevresi hatırı sayılır dünya malı edindiler. Yoksul vatandaşlara ise “Allah sizi yoksullukla imtihan ediyor, aman itiraz etmeyin, bu imtihanı geçerseniz cennette Peygamber katında olacaksınız” diye fakirliğin erdemleri anlatıldı. Ancak kendileri zengin olmakta, şatafat ve lüks içinde yaşamakta bir sakınca görmediler. Bu iktidar döneminde Türkiye; ekonomide, hukukta, insan haklarında, kadının insan haklarında, basın özgürlüğünde, gelir dağılımında, yolsuzluk ve rüşvette, kayırmacılıkta, akılda, bilimde, üniversitelerde, orta eğitimde çok geriye gitti. Bu alanlardaki göstergeler açısından dünya listelerinin en altına kadar düştü. Şimdi iktidar, koltuğunu korumak, önümüzdeki seçimi de kazanmak için Türkiye’yi daha koyu bir karanlığa götürmek isteyen siyasi partileri de yanına alarak cumhuriyet tarihimizin en gerici cephesini oluşturdu. Atatürk’e, devrimlerine ve ilkelerine karşı, laik rejim yerine şeriat isteyen, kadınları ikinci sınıf, evde oturup çocuk doğurması gereken mekanizma olarak gören, okula gitmelerini istemeyen, kadını, kocasının isterse dövebileceği bir köle gibi gören zihniyet Cumhur İttifakı’na katıldı. Tarikatların isteğiyle İstanbul Sözleşmesi’nden Türkiye’yi çıkaran Erdoğan, şimdi de Yeniden Refah Partisi’nin 6284 sayılı Ailenin Korunması ve Kadına Şiddetin Önlenmesi Kanunu’nda ayıklama yapılması talebini bir protokolle kabul etmiş durumda. İktidara tekrar gelirlerse 6284 sayılı Kanunu’nun kadınlara getirdiği koruma ve güvenceleri de budayıp, kadını daha da alt statüye indirip, erkek şiddeti karşısında korumasız bırakacaklar. Anlaşılıyor ki AK Parti iktidarda kalmak için daha önce demokrasi, kadın hakları, AB değerleri konusunda attığı her adımı geri almaya hazır. Yeter ki iktidarda kalabilsin. Bu aynı zamanda iktidarı kaybetme olasılığının yarattığı bir korkuyu da yansıtıyor. Türkiye, gelecek nesiller için yeniden Atatürk’ün gösterdiği çağdaş uygarlık yoluna girmeli, bu karanlık gidişe son vermelidir. Aksi halde çağdaş uygarlık düzeyini yakalamak bir tarafa 100 yıldan daha fazla geriye giderek karanlığa gömülür.",https://halktv.com.tr/makale/geriye-mi-ileriye-mi-726880
Fikret Bila,Tercihler Değişmedi,19 Temmuz 2023 Çarşamba 05:05,"Seçmen 14-28 Mayıs seçimlerinde de tercihini değiştirmedi. Yine Cumhurbaşkanı Tayyip Erdoğan ve AK Parti iktidarını seçti. Muhalefet seçmenin çoğunluğunu tercihini değiştirmeye ikna edemedi. Seçmen tercihini değiştirmediği gibi iktidar da tercihini değiştirmedi. Yarattığı yakıcı ekonomik krizin faturasını zenginlere değil orta alt sınıfa ve yoksullara kesti. AK Parti iktidarının ekonomi politikası, kamu kaynaklarını sermaye kesimine aktarmaya, yoksul kesimden zengin kesime kaynak transfer etmeye kurgulu. Alınan tüm ekonomik ve mali kararlar bu amaca hizmet ediyor. Kendisini ve çevresini zengin eden, yıllara yaygın döviz garantili kamu ihaleleriyle yeni yandaş zenginler yaratan bir politika izliyor. Devraldığı kamu ekonomik kurumlarının büyük çoğunluğunu sattı. Satmaya devam ediyor. Kurduğu düzeni sürdürebilmek için ağır koşullarda borçlanıyor. Bu borçları mevcut ve gelecek nesiller ödeyecek. Çalışanları, emeklileri ve küçük esnafı iyice fakirleştirdi. Hazine kaynaklarını tüketti. Aldığı borçları da harcadı. Hazinede kaynak kalmadı. Şimdi yarattığı bu krizi IMF kafasıyla yine zenginlerden yana çözmeye çalışıyor. Seçimlerden sonra yaptığı ilk iş KDV ve ÖTV’yi yüksek oranda artırmak oldu. Benzinin litre fiyatı 34 liraya, motorinin fiyatı 32 liraya yükseldi. Akaryakıta yapılan bu zam nakliye maliyetini artıracağı için doğrudan fiyatlara yansıyacak ve enflasyon yükselecektir. Ayrıca bu yıl tahsil ettiği Motorlu Kara Taşıtları Vergisi’ni (MTV) bir kez daha tahsil etmeye karar verdi. Anayasaya aykırı bu yasal düzenleme ile vergisini ödemiş araç sahillerinden ikinci kez MTV alacak. Dolar 27 liraya, euro 30 liraya ulaştı. Altının gramı bin 700 liraya çıktı. Maliyet ve fiyat artışları turizm mevsiminde bile bu sektörde işten çıkarmaları yaygınlaştırdı. Girdi maliyetlerindeki sürekli artış diğer sektörlerde de işten çıkarmaları artıracaktır. Bu ekonomi politikası sağcı iktidarların ister IMF gözetiminde ister IMF’siz uyguladıkları klasik politikadır. Krizin maliyetini halkın üzerine yıkmak, bütçe açığını halkın cebinden kapatmaya çalışmak. Halk deyişiyle bu politika “altta kalanın canı çıksın” politikasıdır. 2008’de dünyayı etkileyen ekonomik krizde İspanya, Yunanistan, Portekiz gibi Avrupa Birliği ülkeleri de aynı politikayı uyguladılar. Yunanistan’da bankamatikten para çekmek sınırlandırıldı. AK Parti iktidarı gelir ve kurumlar vergisi gibi dolaysız vergileri artırmak yerine zenginin de yoksulun da ödemek zorunda olduğu dolaylı vergileri artırıyor. Böylece kaynağı yoksul vatandaştan alıyor. KDV ve ÖTV’nin artırılması zenginlerin bütçesini etkilemez ancak emekçileri, emeklileri ve yoksulları etkiler. Zaten bozuk olan gelir dağılımını daha da bozar. Emekçiler, emekliler, küçük esnaf ve yoksullar zaten sıkışmış kemerlerini daha da sıkmak, yaşam standartlarını düşürmek zorunda kalır, borç içinde yüzerler. İktidarın izlediği bu politika ile ekonomik sorunların kalıcı olarak çözülmesi mümkün değildir. Bu bir kısır döngüdür. Türk ekonomisi, özelikle de sanayisi ithalata bağımlıdır. Üretimi ithal ettiği ara mallarla yapar. Bu nedenle döviz yükseldikçe maliyet, dolayısıyla fiyatlar artar. Aynı sorun tarım sektörü için de geçerlidir. Çiftçiyi destekleyip üretimi artıracağı yerde üretimi kısıtlayan politikalarla ithalatı teşvik eden iktidar Türkiye gibi bir tarım ülkesini bile tahıl, canlı hayvan ve et ithal eden bir ülke haline getirdi. Belli aralıklarla kendini tekrarlayan bu ekonomik krizin çözülmesi için Türkiye’nin üretimde ithalat bağımlılığından kurtulması, yerli üretimi artırması, temel ürünleri kamu ekonomik kuruluşlarıyla üretmesi, çok kazanandan çok az kazanandan az vergi alarak ve sosyal transferler yaparak gelir dağılımını düzeltmesi gerekir.",https://halktv.com.tr/siyaset/tercihler-degismedi-755383h
Fikret Bila,Muharrem İnce Çekilmese Ne Olurdu?,12 Mayıs 2023 Cuma 05:05,"Memleket Partisi Lideri Muharrem İnce cumhurbaşkanlığı adaylığından çekildi. İnce’nin bu kararı isabetli bir karardır. Türkiye’nin, tarihi bir seçime giderken İnce’nin adaylığı CHP tabanını bölecekti. Bu de Cumhurbaşkanı Tayyip Erdoğan’ın işine yarayacaktı. Adaylıktan çekilmeseydi Millet İttifakı’nın ortak adayı CHP Lideri Kemal Kılıçdaroğlu’nun seçimi kaybetmesi veya seçimin ikinci tura kalması halinde bu sonuçtan İnce sorumlu tutulacaktı. İnce çekilme kararıyla hem Kılıçdaroğlu’nun birinci turda seçilme olasılığını artırdı hem de sorumluluktan kurtuldu. İnce “Kılıçdaroğlu lehine çekiliyorum” demedi, seçmenine bir adres göstermedi ama Memleket Partisi seçmenlerinin büyük ölçüde CHP kökenli olmaları nedeniyle Kılıçdaroğlu’na destek vermeleri en yüksek olasılıktır. Bir önemli gelişme de Kılıçdaroğlu’nun çekilme kararından sonra da İnce’yi davet etmesidir. Kılıçdaroğlu bu daveti İnce çekilmeden önce de yapmıştı. Kılıçdaroğlu’nun başından beri İnce hakkında olumsuz bir değerlendirme yapmaması, aynı sofraya oturma konusunda davet etmesi çok isabetli bir tutumdur. Kılıçdaroğlu’nun bu yaklaşımı seçimi kazanması ve bir uzlaşma sağlanması halinde İnce’yle de çalışabileceğini gösteriyor. İnce kökten CHP’lidir, sıkı bir Atatürkçüdür. CHP’de geçirdiği 42 yıl boyunca çocuk denilecek yaştan itibaren partide çalışmış ve çok önemli görevler üstlenmiştir. Üç dönem boyunca başarılı bir milletvekilliği ve grup başkan vekilliği yapmıştır. Cumhurbaşkanı adayı olarak performansı yüksek bir kampanya yürütmüştür. İnce, CHP’den ayrılıp Memleket Partisi’ni kuruncaya kadar CHP’nin kendisini yeniden cumhurbaşkanı adayı olarak göstermesini istiyordu. O dönemde İnce’nin CHP’den ayrılması ve ayrı bir parti kurmasının en çok iktidarın işine yarayacağını, böyle bir girişimin CHP’yi böleceğini yazmıştım. İnce bu yazımdan sonra beni aramış CHP’yi böleceği görüşüme itiraz etmişti. Şöyle demişti: “Yazınızda iktidarın benim parti kurup CHP’yi bölmemi beklediğini ifade etmişsiniz. Buna itiraz ediyorum. Çünkü parti kursam da bunun sonucu CHP'yi bölmek olmaz. Ben size sorayım, ben parti kurarsam CHP'yi nasıl bölerim?” Ben de “örneğin” diyerek sormuştum: “Siz parti kurarsanız doğal olarak desteğiniz büyük ölçüde CHP tabanından olur. Diyelim ki Millet İttifakı içinde yer almadınız ve partiniz seçimlere tek başına girdi ve barajı aşamadı. O zaman CHP tabanından size verilmiş oylar CHP'yi bölmüş olmaz mı? “Hayır” demişti İnce, “Benim kuracağım parti CHP'yi bölmez. Çünkü ben Millet İttifakı'ndan ayrılmam. Eğer parti kurarsam seçime Millet İttifakı içinde giderim.” Ve eklemişti: “Herhalde Sayın Kemal Kılıçdaroğlu diğer partilerle yaptığı ittifakı benim kuracağım partiyle de yapar. Ben Millet İttifakı'ndan ayrılmıyorum ki?” İnce'ye, “Daha önce ‘ben cumhurbaşkanı adayıyım’ demiştiniz. Parti kursanız da kurmasınız da cumhurbaşkanlığına aday olacak mısınız?” sorusunu da yöneltmiştim. “CHP’nin adayına bakarım içime sinerse aday olmam, niye olayım” yanıtını vermişti. Ancak olaylar böyle gelişmedi. İnce partisini kurdu. Millet İttifakı, CHP Lideri Kılıçdaroğlu’nu ortak aday göstermesine karşın İnce de cumhurbaşkanı adayı oldu. İnce ve partisi bana söylediği gibi Millet İttifakı içinde yer almadı. “CHP’nin adayına bakarım içime sinerse aday olmam” demişti. Demek ki Kılıçdaroğlu’nun adaylığı içine sinmemişti. Tabii İnce ve partisinin Millet İttifakı’nda yer almaması konusunda iki tarafın da hataları olmuş olabilir. Bunlar artık geçmişte kaldı. Belki bundan sonra İnce ve partisinin Millet İttifakı içinde hatta yeni iktidarda yer almasını sağlayacak koşullar oluşur.",https://halktv.com.tr/siyaset/muharrem-ince-cekilmese-ne-olurdu-738466h
Fikret Bila,Bu seçim farklı,10 Nisan 2023 Pazartesi 05:05,"Milletvekili listeleri her zaman kırgınlıklara, alınganlıklara yol açar. Bu normal bir süreçtir. Milletvekili adaylığı için başvuranların hepsine yer bulmak zaten mümkün değil. Partilerin genel başkanları ve yönetimleri siyasi koşullara göre bazı tercihler yapmak zorunda kalırlar ve bu da listede yer almayanları en azından bir süreliğine küstürür. Doğal olarak bu kez de öyle oldu. Listelerde kendini göremeyenler, görmek istemedikleri isimleri görenler tepki gösterdiler. Kırılanlar, küsenler olacağı gibi partisinden istifa edenler, başka partiye geçenler de olabilir. Partisinde kalmakla beraber sandığa gitmeyenler, gitse de partisine oy vermeyenler de çıkabilir. Bu kez aday listelerini belirlemek diğer seçimlere göre daha zordu. Özellikle ittifakların en büyük partisi için çok daha zordu. İttifakı oluşturan partilerin milletvekili adaylarını en büyük partinin listelerinden gösterecek olmaları, o partinin kendi adayları yerine diğer partilerin adaylarını listeye alma zorunluluğu sıralamanın kaymasına, bazı adayların liste dışında kalmalarına yol açtı. Ayrıca diğer partilerden listeye konulan isimler arasında hiç görmek istemedikleri adaylar yer alınca tepkiler daha da büyüdü. Ancak önümüzdeki seçimin farklı bir seçim olduğunu unutmamak gerekir. Cumhurbaşkanlığı hükümet sisteminde iktidara gelmek için yüzde 50 artı 1 oy gerektiği için en küçük partilerin bile kıymete bindiği bir süreç yaşanıyor. Muhalefet açısından bakarsak 6 Partiden oluşan Millet İttifakı ile Emek ve Özgürlük İttifakı’nın stratejik hedefi iktidarı sandıkta yenmek ve Türkiye için yeniden inşa sürecini başlatmak. Cumhurbaşkanlığı hükümet sisteminde 1 oyun bile çok değerli olduğu düşünülürse stratejik hedefe ulaşmak için seçim öncesi en geniş koalisyonu oluşturmak bir zorunluluktu. Doğal olarak geniş koalisyon milletvekili listelerini de etkiledi. Muhalefette işi en zor olan CHP’ydi. İttifaktaki 4 parti, adaylarını CHP listesinde göstermeyi tercih ettiler. Bu, Millet İttifakı’nın milletvekili sayısını en yüksek düzeye çıkarmak için en iyi yoldu. Bu nedenle Saadet Partisi, Gelecek Partisi, Demokrat Parti ve DEVA Partisi’nin adayları CHP listesine yerleştirildi. İttifakın ikinci büyük partisi olan İYİ Parti ise saptanan 20’ye yakın ilde CHP ile fermuar yöntemiyle ortak liste belirlenmesine ve diğer illerde seçime kendi listesiyle girmeye karar verdi. Millet İttifakı doğru bir yöntem kullandı. İttifakın mümkün olan en fazla milletvekili sayısına ulaşması ve ortak Cumhurbaşkanı adayı Kemal Kılıçdaroğlu’nun ittifak patilerinin tamamının desteğini alması bakımından en iyi yöntem buydu. Bu yöntemin uygulanması ayrıca iktidarın beklentilerini de boşa çıkardı. İktidar, Millet İttifakı’nın böyle bir uzlaşma sağlamasının mümkün olmadığını düşünüyordu. Cumhur İttifakı, Millet İttifakı’ndaki partilerin kendi logolarıyla seçime gireceklerini, bunun da bazı oyların Kılıçdaroğlu açısından boşa gitmesi sonucunu doğuracağını hesaplıyordu. Ancak Millet İttifakı ortak liste ve fermuar yöntemini hayata geçirerek iktidarın beklentisini boşa çıkarmış oldu. Bu açıdan bakıldığında çok zor bir uzlaşmanın sağlanmış olması büyük önem taşıyor. Millet İttifakı’nın önce tek aday üzerinde uzlaşması, ardından ortak liste ve fermuar yöntemiyle birlikte hareket etmenin koşullarını hazırlaması seçimin muhalefet tarafından kazanılması için çok uygun bir ortam yarattı. Koalisyon demek paylaşım demektir. Seçim öncesinde Millet İttifakı’nın kurduğu geniş koalisyon ortamında CHP dışındaki diğer partilerin taleplerinin makul düzeyde kabul edilmesi koalisyonun doğası gereğidir. Seçim öncesi kurulan ve stratejik hedefi iktidarı sandıkta göndermek olan bu koalisyonun seçim sonrasında da devam edeceğini de unutmamak gerekir. İttifakın CHP listesinde yer almasının seçimi kazanmak açısından belirleyici önemde olması akılda tutulursa, duygusallık yerine akılcılık esas alınırsa tepkiler gün geçtikçe yumuşayacaktır. Koalisyonlarda tek partinin bütün isteklerinin diğer partiler tarafından koşulsuz kabul edilmesinin mümkün olmadığı da kabul edilmelidir. Gerçekçilik bunu gerektirir.",https://halktv.com.tr/siyaset/bu-secim-farkli-730284h
Fikret Bila,Bir bardak suda fırtına,03 Nisan 2023 Pazartesi 05:05,"İktidar yine bir bardak suda fırtına kopararak gündemi değiştirme çabasına girdi. Her zaman yaptığı gibi dini değerleri istismar ederek. Neymiş? CHP Lideri ve 13'üncü Cumhurbaşkanı Adayı Kemal Kılıçdaroğlu fotoğraf çektirirken seccadeye basmış? Kılıçdaroğlu, kalabalık ve fotoğraf çektirme yoğunluğu içinde seccadeyi görmediğini, çok üzgün olduğunu vurgulayarak özür diledi. Ancak fayda etmedi. Ellerine istismar edecek bir malzeme geçirdiğini düşünen iktidar yanlıları sosyal medyada kıyameti kopardılar. Kılıçdaroğlu’nun ne dinsizliği kaldı, ne imansızlığı, ne kutsallara saygısızlığı. Kılıçdaroğlu yine büyük bir sabır ve nezaketle kendisinin ve ailesinin hiçbir zaman kutsallara saygısızlık etmediklerini de belirtti. Bu da iktidar yanlılarını tatmin etmedi. Çünkü niyetleri mal bulmuş mağribi gibi bu konuyu gündemde tutmak ve Kılıçdaroğlu’na yüklenmek. Bu sahte gündemler neden yaratılıyor? Kuşkusuz iktidarın yol açtığı büyük sorunlardan oluşan gerçek gündemi örtmek için. Bu devasa sorunları örtmeye bu çabalar yetmez. Bugün Türkiye’nin en önemli gündem maddesi depremzedelerdir. Resmi rakamlara göre 50 bin, uzman tahminlerine göre en az bunun üç katı cana mal olan, milyonlarca insanı yerinden yurdundan eden, sokakta, işsiz bırakan deprem felaketinin yarattığı en ivedi sorunlar çözülmüş değil. CHP’li belediyeler ve gönüllü kuruluşlar dışında iktidar sırf kendi propagandasını yapmayı öncelediği için hâlâ çadır bekleyen, konteyner bekleyen, ilaç bekleyen, yardım bekleyen, cenazesini, kayıplarını bulamayan depremzede vatandaşlar her gün eziliyor. Acıları gün geçtikçe artıyor. İktidardan inşaat vaadinden başka bir icraat yok. “Bir yılda evinizi yapacağız, yüzde 60’nı biz ödeyeceğiz, yüzde 40’nı depremzede ödeyecek” diyebiliyor. Gözü yine inşaatta, yine müteahhitte. Seccade tartışması bu gerçeği örtebilir mi? Örtemez. Türkiye bu iktidarın yanlış politikaları nedeniyle tarihinin en ağır ekonomik krizini yaşıyor. Millet bu soğuk havalarda, ucuz ekmek kuyruğunda, ucuz yağ, ucuz et kuyruğunda saatlerce bekliyor. Ramazan pidesi 10 lira, simit 7 lira, çay 10 lira, kıyma 300 lira, kuşbaşı et 500 lira, peynir fiyatları 150 lira ile 200 lira arasında değişiyor. TÜRK-İŞ araştırmalarına göre 12 aylık gıda enflasyonu yüzde 130’u aştı. Bu gerçeği seccade tartışması örtebilir mi? Örtemez. Ekonomik kriz nedeniyle 2019 yılından 2023 yılına kadar yüzbinlerce esnaf kepenk indirdi. Bu iktidarın son 15 yılında dükkânını kapatan esnaf sayısı 1 milyon 800 bini geçti. Kiralardaki fahiş artışlar esnafı kepenk kapatmaya itiyor. KOBİ’lerin takibe düşmüş kredi miktarları yüzde 50 oranında arttı. İktidar bu konularla ilgili değil. Hiç üzerine alınmıyor. İktidar gözünün önündeki ekmek ve yağ kuyruklarını görmeyip “Ekmek, yağ kuyruğu denilince biliyorsunuz CHP dönemidir” diyebiliyor. CHP dönemindeki kuyrukların biri İsmet İnönü döneminde İkinci Dünya Savaşı’na girmemek uğruna yaşanmıştır Orduyu savaşa hazır tutabilmek için kaynaklar askere harcanmıştır. Sonuçta Türkiye ekonomik sıkıntı çekmiştir ama dünyanın en kanlı savaşının dışında kalmayı başarmıştır. Diğeri ise Bülent Ecevit döneminde yaşanan kuyruklardır. Bu kuyruklar da Kıbrıs Barış Harekatı’yla Kıbrıs Türkü'nün kurtarılması uğruna yaşanmıştır. Kıbrıs Barış Harekatı’nın zaferle sonuçlanmasından sonra başta ABD olmak üzere Batılı ülkelerin koydukları ekonomik ambargonun bir sonucudur. Ancak bugünkü kuyrukların ne uğruna yaşandığını iktidar izah edemiyor. Oysa bugünkü kuyruklar iktidarın kendini ve etrafını zenginleştirmek, halktan alıp zengine vermek üzere uyguladığı yanlış ekonomi politikasının ağır bir sonucudur. Başka bir nedeni yoktur.",https://halktv.com.tr/siyaset/bir-bardak-suda-firtina-728553h
Fikret Bila,Sonucu Belirleyen Faktörler,31 Mayıs 2023 Çarşamba 05:37,"Bu seçimde iktidarın değişeceği beklentisi çok yüksekti. Ancak bu beklenti gerçekleşmedi ve Cumhurbaşkanı Tayyip Erdoğan üçünc kez cumhurbaşkanı seçilmeyi başardı. Millet İttifakı’nın adayı Kemal Kılıçdaroğlu ikinci turda birinci tura oranla Erdoğan’la arasındaki oy farkını azaltsa da bu seçimi kaybetti. Elbette hiçbir mazeret başarının yerini tutmaz. Ancak sonucu belirleyen faktörleri yok saymak da olmaz. Onları da gerçekçi bir şekilde inceleyip analiz ederek gerçeği aramak ve ortaya çıkarmak gerekir. Bu açıdan bakıldığında şu saptamaları yapabiliriz: Bu seçimler adil ve şeffaf değildi. Seçimler adil değildi; Erdoğan ve bakanlar devletin bütün gücünü ve kurumlarını seçimde kullandılar. Seçim yasakları muhalefet için geçerli iktidar için geçersizdi. Kılıçdaroğlu’nun SMS yoluyla mesaj yayınlaması bile yasaklandı. Seçimler şeffaf değildi; bu seçimde sığınmacılara, yabancılara vatandaşlık dağıtıldı ve oy kullanmaları sağlandı. Yurt içinde ve dışında Türkçe bilmeyen seçmenler gördük. Yurt içinde, iktidarın desteğiyle Türkiye’ye getirilen, resmi rakamlara göre 4,5 milyon, gayri resmi rakamlara göre 10 milyondan fazla Suriyeli, Afgan, Katarlı, Suudi Arabistanlıların ne kadarı oy kullandı? Aşiret düzenin geçerli olduğu kırsal kesimde ne kadar toplu oy kullanıldı? Bunları bilmiyoruz. Bu konularda açık ve güvenilir bir bilgi kaynağı yok. Bunları sadece iktidar ve ona çalışan kamu kurumları biliyor. Muhalefet açısından bu gerçekleri “mazeret” olarak görüp önemsememek yanlıştır. Özellikle orantısız koşullara karşın seçimde iki aday arasındaki farkın 2 milyon 230 oy olması; ithal seçmen, toplu oy kullanımı, usulsüzlük faktörlerini önemli kılıyor. Gerçek demokrasilerde seçimler adil ve şeffaf biçimde yapılır ve yarışanlar için eşit koşullar sağlanır. Türkiye’de seçimin böyle yapılmadığı gerçek. Elbette seçim sonuçlarını tek bir faktörle açıklamak mümkün değildir. Seçimin ilk turunda sandığa gitmeyen seçmen sayısının 8 milyon civarında olduğu anlaşılmıştı. İkinci turda ise 11 milyon civarında seçmenin sandığa gitmediği anlaşıldı. Sandığa gitmeyenlerin, sonucu belirleyen önemli faktörlerden biri olduğu açık. Seçimleri Kılıçdaroğlu’nun değil Erdoğan’ın kazanmasında İYİ Parti ve HDP-Yeşil Sol Parti’nin beklenenden daha az oy almaları önemli bir faktördür. İYİ Parti’nin oy oranının yüzde 15 bandına yükseldiği yönündeki anketler değişiklik beklentisini yükselmişti. Ancak İYİ Parti’nin 2018 seçimlerinde aldığı oyu artıramadığı gerçeği ortaya çıktı. En örnemli gerçeklerden biri de CHP’nin oy oranının yine 25 civarında kalmasıdır. Aynı şekilde HDP-Yeşil Sol Parti’nin oylarında yüzde 3 oranında bir düşüş gerçekleştiği, yüzde 8 civarına gerilediği anlaşıldı. Bir diğer önemli etken iktidarın seçimin gündemini ekonomik krizden “terör ve beka” alanına taşımayı başarmış olmasıdır. Seçmene ekonomik krizi unutturarak gerçeği yansıtmayan bilgi ve montaj videolarla Kılıçdaroğlu’nu “Kandil’le aynı yerde, PKK ile kolkola, işbirliği içinde” gösteren kampanya seçmen üzerinde etkili oldu. Kılıçdaroğlu ve muhalefet partileri seçimin ilk turunda iktidarın bu kampanyasını çok önemsemediler. İktidarın Kılıçdaroğlu aleyhine terör ve Kandil iddialarıyla bir algı oluşturmasını ancak ikinci tur öncesinde fark ettiler ve bunlara ikinci tura bir hafta gibi kısa bir süre kala etkili yanıt vermeye başladılar. 10 ay sonra yerel seçimler var. Cumhurbaşkanı Erdoğan, seçim akşamı yaptığı konuşmada zaman yitirmeden yerel seçim kampanyasını başlattı. Cumhurbaşkanlığı seçiminde kullandığı dili daha da sertleştirerek kampanyayı açtı. CHP ve Millet İttifakı’nın diğer partilerine düşen görev ise seçim yenilgisi şokunu bir an önce üzerlerinden atıp zaman yitirmeden yerel seçimlere hazırlanmaktır.",https://halktv.com.tr/siyaset/sonucu-belirleyen-faktorler-743339h
Fikret Bila,Siyasette Düzey Sorunu,28 Nisan 2023 Cuma 05:05,"Türkiye’de siyaset yapmanın düzeyi bu iktidar dönemindeki kadar düşmemişti. Eski Türkiye’de demokrasinin gereği olarak siyasi parti liderleri birbirleriyle rekabet eder, birbirilerini eleştirirdi. Ancak bunun bir düzeyi vardı. Birbirlerine hakaret etmez, ağıza alınmayacak sözler sarf etmezlerdi. Daha önemlisi rakiplerini düşman ilân etmezler, terörist, işgalci damgası vurmazlardı. Törenlerde, milli bayramlarda karşılaştıklarında tokalaşır, hal hatır sorurlardı. Bugünkü iktidarın, muhalefet liderleri ve muhalif vatandaşlar için kullandığı sözler arasında burada tekrarlanmayacak kadar ağır hakaretler ve küfürler var. İktidarın, seçime çok az bir süre kalmışken siyasetin düzeyini ne kadar düşürdüğüne ilişkin örneklere bakalım. “APO’yu serbest bırakacağız” yazan CHP logolu sahte broşür bastırıp dağıttılar. CHP İstanbul İl Başkanı Canan Kaftancıoğlu, broşürleri bastıranların görüntülerini ve kimliklerini ortaya çıkararak savcılığa teslim etti. Ancak bu satırların yazıldığı saate kadar savcılık harekete geçmemişti. Kaftancıoğlu, broşürü bastıranlardan birinin AK Parti İstanbul Gençlik Kolları’nda diğerinin de AK Parti Sultanbeyli Gençlik kollarında yönetici olduğunu açıkladı. Türkiye’yi yasa boğan, on binlerce vatandaşımızın hayatını kaybettiği deprem bölgesindeki depremzedeler için hazırlanmış, üzerinde AFAD yazan yardım kolileri Aileden Sorumlu Bakan Derya Yanık’ın seçim kampanyası için kullandığı araçlarda çıktı. AFAD yardım kolileri Yanık’ın milletvekili adayı olduğu Osmaniye’de dağıtılmak üzere bu ile getirilmişti. Depremzedelere yardım için toplanan paraların hesabı da ortada yok. Bu paraların da seçim kampanyasında kullanıldığı ve kullanılacağı iddiası muhalefet tarafından sık sık dile getiriliyor, sorgulanıyor. Seçim yasakları Cumhurbaşkanı için geçerli değil, muhalefet adayları için geçerli. İktidar devletin tüm olanaklarını seçim kampanyasında kullanıyor. İktidar muhalefetin söylemediği sözleri söylemiş gibi propaganda yapıyor. Örneğin, “muhalefet kazanırsa Diyanet İşlerini kapatacaklarmış” diye yükleniyor. Oysa muhalefetin cumhurbaşkanı adayları ve parti liderlerinden hiçbiri ”APO’yu serbest bırakacağız” veya “Diyaneti kapatacağız” diye bir cümle kullanmadı. İktidar bu seçimde “Erkeğin erkekle, kadının kadınla evlenip evlenmemesinin kararını vereceğiz” diye propaganda yapabiliyor. Böyle bir konu Millet İttifakı’nın da diğer muhalefet partilerinin de gündeminde yok, programlarında da yok, liderlerin konuşmalarında da. Olmayan bir konuyu varmış gibi ortaya atan ve LGBT bireyleri düşmanlaştırıp, hedef gösterip kutuplaşma yaratarak oy toplamaya çalışan bir iktidar var. İktidar bunu Cumhurbaşkanı Tayyip Erdoğan’ın geçmiş yıllarda “LGBT vatandaşların haklarının verileceğini” taahhüt ettiği bilindiği halde yapabiliyor. CHP Lideri Kemal Kılıçdaroğlu’na verilecek oyların “teröre destek oyu” anlamına geleceğini de söyleyebildi bu iktidar. Terör örgütü PKK’yla 6 yıl pazarlık yapan iktidar bunu söyleyebiliyor. “Ailenizi Kılıçdaroğlu’na mı Erdoğan’a mı emanet edersiniz” diye sorabiliyor. “Artık siz bu soruyu nereye çekerseniz çekin” mesajı veren bir soru. İktidarı destekleyen tarikat yurtlarında çocuklara tecavüz edildiği, boğazlarının kesildiği, gördükleri baskı nedeniyle çocukların intihar ettiği bilindiği halde hakkıyla bir yargı sonucunun çıkmadığı da biliniyor. Tecavüzcülere, “Tecavüz ettikleriyle evlenirlerse” cezaevinden çıkmalarını sağlayan yasa önerisi bu iktidar döneminde hazırlandı. Çocuklara tecavüz eden sapıkların korunması için “çocuğun rızası varsa” diye bir savunma yine bu iktidar döneminde dillendirildi. “Alınları secdeye değiyor” diye bu iktidarın koruyup kolladığı, işbirliği yaptığı, sivil-asker kamu kurumlarını teslim ettiği FETÖ’cüler askeri darbe yapmaya bu iktidar döneminde cüret ettiler ve 251 vatandaşımızı şehit ettiler. Bu gerçekler ortadayken ve belleklerde çok tazeyken iktidar yine din istismarı yapıp “Alnı secdeye değenler- değmeyenler” söylemiyle oy toplamaya çalışıyor. İktidarın siyasetteki düzeyi maalesef bu.",https://halktv.com.tr/siyaset/siyasette-duzey-sorunu-734830h
Fikret Bila,Egemenliğin Saraydan Alınıp Halka Verilmesi,24 Nisan 2023 Pazartesi 05:00,"Türkiye Büyük Millet Meclisi ulusal egemenliği temsilen kurtuluş savaşı yönetmiş tek meclistir. Atatürk’ün 23 Nisan 1920’de Ankara’da açtığı Büyük Millet Meclisi egemenliğin padişah ve sarayından alınıp halka verilmesinin ilânıdır. Bu Meclis, toplumun her kesiminden temsilcileriyle milli iradenin temsil edildiği yerdir. Kurtuluş Savaşı öncesi ve süresince bütün yetkiler Meclis’te toplanmıştı. Hükümet de Meclis hükümetidir. Kurtuluş Savaşı’nın ulusal iradeye dayalı olarak Meclis’le birlikte yürütülmesi Atatürk’ün tarihte örneği olmayan vizyonunun bir sonucudur. Atatürk, Kurtuluş Savaşı’nı ulusal birliğe dayandırarak yürütmüştür. Bu fikrinin ilk işaretini Amasya Tamimi’yle (genelgesiyle) ilân etmiştir. Bu genelgede “hakimiyet kayıtsızlık şartsız milletindir,” “ulusun bağımsızlığını yine ulusun azim ve kararlılığı kurtaracaktır” demiştir. “Ulusal egemenlik” mesajıyla, egemenliğin Halife Sultan’a ait olmadığını ilân ederek demokrasiyle eş tuttuğu cumhuriyeti hedeflediğini ortaya koymuştur. Kurucu Meclis niteliğindeki Büyük Millet Meclisi yetkilerini tek bir kişiye devretmemiş, Atatürk’ün Başkumandan yetkisini ise üç aylık dönemler halinde vermiştir. Atatürk, Büyük Taarruz öncesinde bile süresi dolan Başkomutanlık için Meclis’e gelmiş ve yeniden yetki alarak Kurtuluş Savaşı’na devam etmişti. Atatürk Başkumandanlık görevini Meclis adına yürütmüştür. Meclis her alanda büyük titizlikte denetim yetkisini kullanmıştır. Kurtuluş Savaşı’nda askeri harcamaları bile kuruşuna kadar denetlemiştir. Atatürk Kurtuluş Savaşı’nı zafere ulaştırmış bir lider olarak o günkü koşullarda istese padişah ve halife olabilirdi. Ancak bu yöndeki önerileri sert ve kesin bir dille reddetmiş, egemenliğin gerçek sahibinin millet olduğunu vurgulayarak, laik cumhuriyete ve demokrasiye yönelmiş, çağdaş uygarlık düzeyini yakalamayı hedeflemiştir. O’nu çağdaşı olduğu liderlerden üstün kılan bu ileri görüşlülüğüdür. Kurtuluş Savaşı’nı yöneten Büyük Millet Meclisi’nin açıldığı günü çocuk bayramı ilân etmesi de dünyada ilk ve tektir. Çocuk Esirgeme Kurumu’nu kurmuş ve cumhuriyeti “kimsesizlerin kimsesi” diye tanımlayarak kimsesiz çocukların geleceğini garanti altına almıştır. Meclis’in açıldığı günü çocuklara armağan ederken, Türkiye Cumhuriyeti’ni gençlere emanet etmiştir. 20. yüzyılda Atatürk çapında başka bir lider göremezsiniz. Türkiye, bugün Atatürk’ün gösterdiği hedeflerin çok uzağında. Demokratik, laik, sosyal hukuk devleti yerine siyasal İslamcı bir devlet oluşturmayı hedefleyen anlayış iktidarda. Atatürk her yerden silinmeye çalışılıyor. Tarih kitaplarındaki yeri küçültülüyor. Çanakkale Savaşı’nda gösterdiği askeri deha yok sayılıyor. Kutlamalarda adı geçirilmiyor. Dünyanın en iyileri arasına girmiş Atatürk Havaalanı kapatılıyor, pistleri bile kırılıyor. Atatürk ve laiklik karşıtlarının sırtı sıvazlanıyor. Devlet kademelerinde üst düzey görevler paylaştırılıyor. Özellikle kimsesiz çocuklar, korunup, akıl ve bilim yolunda eğitimlerinin sağlanması yerine tarikat yurtlarında Atatürk ve laiklik düşmanı olarak yetiştiriliyor. Bazı tarikatlarda sapıkların insafına bırakılıyor, taciz ediliyor tecavüze uğruyor. Ulusal egemenliğin temsilcisi TBMM’nin yetkileri daraltılıyor, denetim mekanizması çalıştırılmıyor. Meclis’in yetkisinde olan uluslararası sözleşmelerden bile Cumhurbaşkanı’nın tek imzasıyla çıkılıyor. Türkiye, Atatürk’ün 100 yıl önce gördüğü gerçeği bugün görebilmeli ve yeniden demokratik, laik, sosyal hukuk devletini inşa etmeli, cumhuriyet yeniden kimsesizlerin kimsesi olmalıdır.",https://halktv.com.tr/gundem/egemenligin-saraydan-alinip-halka-verilmesi-733680h
Fikret Bila,İnsan Olmak Yeter,21 Nisan 2023 Cuma 05:05,"CHP Lideri Kemal Kılıçdaroğlu, “ben Aleviyim” diyerek siyasal yaşamda bir duvarı daha yıktı. Dini siyasetin merkezine yerleştiren iktidarın elinden bir istismar aracını daha aldı. Tıpkı kendisini aşağılamak için iktidarın kullandığı “Bay Kemal” hitabını sahiplenerek kendi lehine bir kavrama dönüştürdüğü gibi, “biliyorsunuz kendisi Alevi” ifadesini de boşa çıkardı. Kılıçdaroğlu önceki gün yayımladığı videoda gençlere şöyle seslendi: ""İlk oyunu verecek olan sevgili evlatlarım, ben Aleviyim. Hak Muhammed Ali inancı ile yetişmiş samimi bir Müslümanım... Allah'ın verdiği bir canım var, kul hakkı yemem. Harama el uzatmam. Atatürk'ün bize armağan ettiği bu güzel ülkede her şeyden uzak ve yoksul bir evde doğdum. Cumhuriyet'in bize verdiği fırsatlar sayesinde okudum, mesleğim oldu, ailemi kurdum. Kimliklerimiz bizi biz yapan varlığımızdır. Ve elbette onurla sahip çıkmamız gerekir, onları seçemeyiz. Onlarla doğarız, büyürüz ve yaşarız. Ancak hayatta seçebileceğimiz çok önemli şeyler var. İyi bir insan olmayı, dürüst olmayı, ahlaklı olmayı, vicdanlı olmayı, erdemli ve adil olmayı seçebiliriz. Daha iyi bir yaşamı özgür ve zengin bir ülkede yaşamayı seçebiliriz. Ve bu seçimlerimiz hem bizi, hem içinde bulunduğumuz toplumu hızla değiştirebilir."" Kılıçdaroğlu, gençlere hitabında “Alevi olmaz, diyenlere, iyi olan, dürüst olan, adil olan olur, diyecek misiniz?” diye de seslendi. Kılıçdaroğlu’nun bu samimi açıklaması toplumdan, muhalefetteki siyasi partilerden de destek aldı. CHP Lideri, bu açıklamasıyla, AK Parti iktidarının ve diğer bazı sağ partilerin “Alevi olduğu için seçilemez” dayatmasını da yıktı. Sunni-Alevi, Türk-Kürt kutuplaşması yaratarak seçim kazanmaya alışmış iktidarın ezberini de bozdu. Laik, demokratik, hukuk devleti olan Türkiye Cumhuriyeti’ni siyasal İslamcı bir devlete dönüştürmeyi hedefleyen ve bu yolda önemli mesafe alan iktidarın ve benzeri siyasi partilerin “Alevileri Müslüman saymama, Aleviliği inanç olarak kabul etmeyen” tezlerini çürüttü. İktidarın, uyanık bir tutumla, karşı olduğu Alevilerin oyunu da alabilmek için cemevi ziyareti yapmadan önce duvardaki Hazreti Ali fotoğraflarını indirttiği, Aleviliği inanç, Cemevini ibadethane olarak kabul etmediği için Kültür Bakanlığı bünyesinde Aleviler için daire başkalığı kurduğu henüz belleklerde taze. Kılıçdaroğlu’nun bu dürüst, samimi açıklamasından sonra iktidarın Aleviliği istismar ederek, Sunni-Alevi kutuplaştırması yaratarak politika yapması eskisi kadar kolay olmayacak ve karşılık bulmayacaktır. Aleviler Alevi olduklarını neden gizleme gereği duyarlar? Bu sorunun yanıtı Kılıçdaroğlu’nun bir tabuyu, bir korku duvarını nasıl yıktığının daha iyi anlaşılmasını sağlayacaktır. Aleviler, inançlarından gurur duymadıkları ya da utandıkları için değil korktukları için kimliklerini gizlerler. Çünkü bu topraklarda Aleviler, yüzyıllardır katliama, zulme ve ağır baskılara uğramışlardır. Osmanlı tarihi de Cumhuriyet tarihi de bunun örnekleriyle doludur. Bu nedenle özelikle Alevilerin çoğunlukta olmadığı bölgelerde yaşayanlar Alevi olduklarını bu korku nedeniyle gizleme gereği duyarlar. Türkiye’de askeri darbelere giden yolun taşları Alevi katliamlarıyla döşenmiştir. 12 Eylül 1980 darbesi için koşulların hazırlanmasında Maraş, Sivas, Çorum katliamlarının yapıldığını unutmamak gerekir. Alevilerin evlerinin öncedenişaretlendiğini, “camiyi yaktılar” yalanıyla Alevi mahallerine saldırıp katliam yapanları, son olarak Sivas’ta Madımak katliamını da unutmamak gerekir. Türkiye artık etnik aidiyet ve inanç üzerinden yapılan siyaseti aşmalıdır. Farklı etnik aidiyete, farklı dinlere, mezheplere, inançlara sahip toplumların bir arada barış içinde yaşamaları için insan olmaları yeterlidir. Hiç kimse etnik aidiyetini ve inancını seçerek doğmaz. Hangi ailede doğacağına karar veremez. Sosyal antropologların dediği gibi kültürlenme anne kucağında başlar. Doğduğunuzda hangi annenin kucağına verildiyseniz, o annenin kültürü ve inancıyla büyürsünüz. Anneniz, babanız hangi dilde ninni söylüyorsa, sizi hangi dilde sevip okşuyorsa, size hangi dilde şarkılar, türküler söylüyorsa, sizin kültürünüz, inancınız, etnik aidiyetiniz öyle oluşur. Ancak büyüdüğünüzde elbette etnik aidiyetinizi önemsemez, inancınızı da değiştirebilirsiniz. Dindar, deist veya ateist de olabilirsiniz. Kimsenin inancı kimseyi ilgilendirmez. İnanç insanların vicdanındadır. Türkiye 21 yüzyılda toplumsal ve siyasal yaşamı hurafelere göre değil akıla ve bilime göre düzenlemeyi başarabilmelidir. Farklı toplumların en büyük ortak paydaları insan olmaktır.",https://halktv.com.tr/siyaset/insan-olmak-yeter-733042h
Fikret Bila,Devam mı? Tamam mı?,26 Mayıs 2023 Cuma 05:05,"Cumhurbaşkanlığı seçiminin 28 Mayıs’ta yapılacak ikinci tur oylaması bir çeşit referandum niteliği taşıyor. Seçmen, 28 Mayıs’ta “Erdoğan’la devam mı, tamam mı” konusunda bir tercih yapacak. Bütün yetkilerin Cumhurbaşkanı Tayyip Erdoğan’da toplandığı, siyasal, ekonomik, sosyal kararların bir kişi tarafından verildiği rejimin devam etmesini isteyenler Erdoğan’a; egemenliğin bir kişide değil TBMM’de olduğu, yasama ve yargının yürütme organını denetleyebildiği, yargının ve medyanın özgür olduğu demokratik rejimin yeniden kurulmasını isteyenler Millet İttifakı’nın ortak adayı Kemal Kılıçdaroğlu’na oy verecekler. Türkiye’nin siyasal İslamcı bir anlayışla yönetilmesini isteyenler Erdoğan’ı, çağdaş hukuk kurulları içinde laiklik anlayışıyla yönetilmesini isteyenler Kılıçdaroğlu’nu tercih edecekler. Kadının erkekle eşit olmadığını, tek görevinin çocuk doğurmak ve bakmak olduğunu savunanlar Erdoğan’a, kadının erkekle eşit olduğunu, toplumsal, mesleki ve siyasal alanda erkeklerle eşit olmaları gerektiğini savunanlar Kılıçdaroğlu’na oy verecekler. Devlet kadrolarına atamanın biat ve sadakat koşuluyla yapılmasını, kamu kurumlarının tarikatlar tarafından parsellenmiş olmasını, kararların dini referanslara göre alınmasını isteyenler Erdoğan’a, devlet kadrolarına atamanın eşit sınavlarla ve liyakatle yapılmasını, kararların anayasaya ve yasalara göre alınmasını, ülkenin kayırmacılık yapılmadan yönetilmesini isteyenler Kılıçdaroğlu’na destek olacaklar. Yoksul kesimlerden zenginlere servet aktarılmasının, vergi yükünün yoksul halk üzerine yıkılmasının, Hazine kaynaklarının ihaleler yoluyla yandaş şirketlere aktarılmasının, yüksek enflasyon, yakıcı hayat pahalılığı, yüksek dış borcun normal olduğunu düşünenler “Erdoğan’la devam” diyecekler; Hazine kaynaklarının halkın refahı için kullanılmasını, ihalelerin şeffaf rekabet ortamında yapılmasını, zenginden çok vergi alınıp sosyal harcamalarla yoksul kesimlerin refahının artırılmasını, gelir dağılımı eşitliğini, etkin denetimler ile yolsuzlukların önlenmesini ve hesap sorulmasını isteyenler “tamam” diyerek Kılıçdaroğlu’nu destekleyecekler. AK Parti iktidarının MHP’nin desteğiyle oluşturduğu, parlamenter sisteme de demokratik başkanlık sistemine de benzemeyen cumhurbaşkanlığı hükümet sistemi otoriter demokratik karar ve denetim mekanizmalarının rafa kaldırıldığı kendine özgü bir otoriter rejime dönüştü. Siyasal bilimciler Türkiye’deki rejimi değişik şekillerde tanımlıyorlar. Prof. Dr. Ersin Kalaycıoğlu, bugünkü rejimi “neo-patrimonyal sultanizm,” Cumhuriyet yazarı ve öğretim üyesi Dr. Ergin Yıldızoğlu “süreç içinde faşizm,” ve Prof. Dr. Emre Kongar “şahsım devleti” olarak tanımlıyorlar. Türkiye’nin önde gelen, uzmanlıkları uluslararası kabul görmüş bilim insanlarından hiçbiri bugünkü rejimi “demokratik rejim” olanak tanımlamıyor. AK Parti iktidarı şu gerçeği de kanıtladı ki, diğer örneklerinde de görüldüğü gibi Türkiye’de AK Parti’nin siyasal İslamcı yönetimi, demokratik, laik, hukuka dayalı rejimler tarafından yönetilen Batı rejimlerine alternatif olacak modern demokratik bir refah toplumu oluşturamadı. Aksine Türkiye her yıl daha çok yoksullaşan, dinin siyasete alet edildiği, bir avuç yandaşın zenginleştirildiği, sadaka dağıtarak kent yoksullarının oyunun alındığı, akıldan, bilimden uzak, liyakatın değil biat ve sadakatın esas olduğu az gelişmiş bir Ortadoğu ülkesine dönüştürüldü. Oysa Türkiye; halkının çoğunluğu Müslüman ülkeler arasında Atatürk sayesinde demokrasiye, laik devlet yapısına, kadın-erkek eşitliğine, insan haklarına, hukukun üstünlüğüne, bilimsel eğitim sistemine sahip rejimiyle tek ülkeydi. Örnek gösterilirdi. Bugün ise siyasal İslamcı politikalarıyla, demokrasi, insan hakları, özgürlükler, kadın-erkek eşitliği konularında dünyanın en geri ülkeleri arasında. Yolsuzluk, rüşvet, gelir dağılımı bozukluğu konularında ise dünya sıralamasında en üstte yer alan ülkeler grubuna girmiş durumda. AK Parti iktidarı, bağımsız veya özerk olması gereken anayasal kurumları devlete ve hukuka bağlı olmaktan çıkarıp iktidara bağlı ve bağımlı hale getirdi. Türkiye’yi kurumsuzlaştırdı ve kuralsızlaştırdı. Bu nedenle 28 Mayıs’ta yapılacak ikinci oylama bir referandum niteliğinde. Türkiye demokrasinin işlemediği az gelişmiş bir ülke mi olacak, yeniden demokratik, laik bir sosyal hukuk devleti mi olacak? Karar seçmenin.",https://halktv.com.tr/siyaset/devam-mi-tamam-mi-742172h
Fikret Bila,Kaybetme Korkusu,01 Mayıs 2023 Pazartesi 05:00,"Seçimlere iki hafta kala miting medyalarından yansıyan görüntüler oy desteği ve moral açısından üstünlüğün muhalefette olduğunu gösteriyor. Ramazan ayının ve bayramın geçmesinden sonra siyasi partiler meydan mitinglerini sıklaştırdılar. Bir günde birkaç ilde mitingler düzenleniyor. Millet İttifakı’nın otak cumhurbaşkanı adayı Kemal Kılıçdaroğlu’nun mitinglerine heyecanlı, coşkulu, dinamik, büyük kitleler katılıyor. Bu meydanlarda değişim rüzgarı güçlü esiyor. Kılıçdaroğlu’nun mitinglerinde bu heyecan her bölgede kendini gösterdi. Karadeniz, Orta Anadolu, Trakya, Ege, Akdeniz, Güneydoğu illerinde Kılıçdaroğlu’na ilgi büyüktü. İYİ Parti Lideri Meral Akşener’in seçim bürosu açma törenleri bile kendiliğinden büyüyen mitinglere dönüşüyordu. İstanbul Büyükşehir Belediye Başkanı Ekrem İmamoğlu’na ve Ankara Büyükşehir Belediye Başkanı Mansur Yavaş’a da Kılıçdaroğlu’yla birlikte ve tek başlarına düzenledikleri mitinglerdeki ilgi, heyecan çok büyüktü. Bu görüntü, Millet İttifakı’nın ortak cumhurbaşkanı adayı çıkarmayı başardıktan sonra, birlikte hareket etme, ortak hedefe yönelme, ortak programı anlatma, ortak söylemi kullanmayı başardıklarını gösteriyor. Cumhurbaşkanı adayı Kılıçdaroğlu ve Millet İttifakı’nın diğer liderleri iktidara geldiklerinde ne yapacaklarını biliyorlar. Anlaşılır bir ortak dille halkla paylaşıyorlar. CHP ve diğer Millet İttifakı partilerinin görsel medyada ve sosyal medyada çok etkili paylaşımlar yaptığını da eklemek gerekir. Millet İttifakı liderleri ve iki belediye başkanının bazen ayrı ayrı bazen birkaçı bir arada miting meydanlarında halkın karşısına çıkmaları ittifaka olan güveni artırıyor. Bunun son örneğini İzmir’deki devasa mitingde de gördük. Altı liderin birlikte halkın karşısına çıkması miting meydanını coşturdu. Millet İttifakı’nın İzmir mitingi, bir gün önce Cumhurbaşkanı Tayyip Erdoğan’ın mitingiyle kıyaslandığında çok daha büyük, çok daha coşkuluydu. İzmir için bu normal karşılanabilir ancak Samsun’da, Ordu’da, Giresun’da, Balıkesir’de, Çanakkale’de, Tekirdağ’da, Kırklareli’nde, Tokat’ta, Kayseri’de Isparta da aynı kalabalık, aynı heyecan, aynı coşku vardı. Meydanların dili Kılıçdaroğlu ve Millet İttifakı’nın, 14 Mayıs’ta ipi göğüslemeye Erdoğan ve Cumhur İttifakı’dan çok daha yakın olduğunu gösteriyor. İktidar da bu gerçeğin farkında. Farkında olduğu için şimdiden bir yandan muhalefete karşı ulusal kurtuluş savaşı veriyorlar mı havası yaratmaya, bir yandan da seçimi kaybetmelerine gerekçe üretmeye çalışıyor. İktidara göre Türkiye “işgal” altındaymış bu nedenle 14 Mayıs seçimi “bir istikbal mücadelesi” olacakmış! 14 Mayıs Batı’nın siyasi darbesiymiş! Türkiye düşman işgali altında değil. Ancak ülkede bu iktidarın yarattığı ciddi bir sığınmacı sorunu var. Gerçekten savaştan kaçan, hayatta kalmaya çalışan, ucuz iş gücü olarak kullanılan sığınmacılar var. Onlara yardımcı olmak elbette insanlık görevidir. Ancak bu grupların dışında Türkiye’ye ne amaçla geldikleri, getirildikleri bilinmeyen, iktidarın desteği altında Türkiye’ye gelen, getirilen Suriyeli ve Afgan gruplar da var. Bunlar arasında cihatçı, Esad’a karşı savaşmış IŞİD’liler, eli silahlı radikal İslamcılar, Afganistan’dan gelen askerlik çağında, asker görünümlü sadece erkek gruplar da var. Darbe konusuna gelince. 14 Mayıs seçimleri niye darbe olsun? Seçim kararını alan ve 14 Mayıs 2023’ü seçim tarihi olarak belirleyen bizzat Cumhurbaşkanı Tayyip Erdoğan. Erdoğan seçim kararı alırken, seçim tarihi belirlerken, darbe tarihi mi belirlemiş oldu? Böyle bir mantık olabilir mi? İçişleri Bakanı Süleyman Soylu’nun kullandığı “14 Mayıs Batı’nın siyasi darbesidir” sözü tutarsız, neden-sonuç ilişkisinden kopuk bir söylemdir. Cumhur İttifakı seçimi kazanırsa demokratik sandık zaferi, Millet İttifakı kazanırsa darbe olacak! İktidarın söylemi bunu gösteriyor. Darbe söyleminin taşıdığı en önemli mesaj ise iktidarın seçimi, dolayısıyla gücü kaybetme korkusunun çok yüksek olmasıdır.",https://halktv.com.tr/siyaset/kaybetme-korkusu-735539h
Fikret Bila,Din istismarının zirvesi,17 Nisan 2023 Pazartesi 05:00,"Türkiye’de sağ partiler her zaman dini siyasette kullanmışlardır. Dini değerleri siyasette en çok kullanan, din üzerinden kutuplaşma yaratan, devlet kurumlarının laik yapısını değiştiren, camilerde siyasi konuşmalar yapan, tarikat mensuplarını devlet kurumlarına yerleştiren, eğitimi bilimsel ve laik yapıdan uzaklaştıran AK Parti oldu. Dinin siyasete alet edilmesinde ölçü iyice kaçtı. Vatandaşı saf yerine koyan akıl dışı açıklamalar sıklaştı. Hatay’da, AK Parti milletvekili adaylarından biri deprem felaketiyle ilgili olarak vatandaşlara özetle şöyle hitap etti: ""Kardeşlerim buna bir felaket dedi. Ben rahmet diyorum. Niye biliyor musunuz? Bir arabacı atını sürerken at biraz yorulunca kırbaç vurur ona. Bu da 11 vilayette 85 milyona bir kırbaç Allah’tan. O bir kamçıydı.” Aynı aday konuşmasında Hatay’ın sosyolojik yapısını da eleştirerek, “Antakya nasıl bir mozaik öyle. Her dinden her mezhepten karışık bir homojen. Ak insanın görevi burayı İslamize etmektir. Öyle karışık olmak yok. Hepsi ak olsun. Ak olsun (AK Partili olsun)” Bir ilahiyatçı da şöyle yazabildi: “Bir Müslüman için Allah huzuruna götürülecek en iyi amel CHP düşmanlığıdır.” Seçim öncesinde AK Parti’nin dini siyasete alet etmesindeki zirve bu açıklamalar olmalı. Resmi rakamlara göre 50 bin, uzmanların tahminine göre üç katı vatandaşımızın enkaz altında feci şekilde can verdiği bir afette milyonlarca insanın acıları daha çok tazeyken, enkaz altından hâlâ cenaze çıkarken, insanlar dökülen molozların arasında yakınlarının cansız bedenini veya bedeninden bir parça ararken, deprem felaketine “felaket değil rahmet, Allah’ın kırbacı” demek, acılı insanlara en hafif deyişle saygısızlıktır. Onların kayıplarını, yaşadıkları felaketi, derin acılarını hiçe saymaktır, zerre kadar umursamamaktır. Arabacının at biraz yorulunca ona kırbaç vurması gibi Allah’ta 11 ilde 85 milyona kırbaç vurmuş! Bu nedenle Antakya’da herkesin Müslüman yapılması gerekiyormuş! Öyle her dinden, her mezhepten karışık yapı olmazmış. Hepsinin ak insan (Ak Partili) yapılması gerekiyormuş! Bu nedenle yaşanan felaket değil rahmetmiş! Deprem bir doğa olayıdır. İnsanların inançlarına göre meydana gelmez. Hatay’da Müslüman olmayan insanlar da yaşıyor diye deprem olmaz. Hatay farklı medeniyetlerin, kültürlerin, inançların buluştuğu ve bir arada yaşadıkları, dünyanın en güzide kentidir. Bu güzide kentin güzide insanlarına “Allah sizi kırbaçladı” demek akıldan, izandan uzaktır. “Bir Müslüman için Allah’ın huzuruna götürülecek en iyi amel CHP düşmanlığıdır” demek de farklı değil. Dini siyasete alet etmenin bir başka zirvesi de bu sözlerdir. Allah katında Türkiye’de siyasi partilerin çetelesi mi tutuluyor? “En iyi Müslüman olmak, cennete gitmek için CHP düşmanı olun” diye kayıt mı var? Kendi CHP düşmanlığını Allah’a bağlamak nasıl izah edilebilir? “Ne kadar çok CHP düşmanı olursanız Allah nezdinde o kadar iyi Müslüman olursunuz” zihniyeti hangi mantıkla, hangi akılla açıklanabilir? Bu istismar düzeyi halkı, “hiçbir şeyden anlamaz, düşünemez, mantık yürütemez” bir güruh yerine koymaktır. 21. yüzyılın ilk çeyreği geride bırakılırken, Türkiye’de hâlâ bu düzeyde siyaset yapılması hem çok düşündürücü hem de çok üzücüdür. Bu istismar iktidarın yarattığı din siyasetinin bir sonucudur.",https://halktv.com.tr/siyaset/din-istismarinin-zirvesi-732117h
Fikret Bila,NET VE SERT!,19 Mayıs 2023 Cuma 05:07,"CHP Lideri Kemal Kılıçdaroğlu, ikinci tur için kampanyasını dün yaptığı basın toplantısıyla başlattı. Kılıçdaroğlu’nun konuşmasında her zaman dinlediğimiz yumuşak ses tonundan eser yoktu. Çok net ve sert bir üslup kullandı. Eski konuşmalarına göre sivri, kararlı, hesap soran bir dili vardı. Kılıçdaroğlu, “kara propaganda” olarak nitelediği; iktidarın gerçekle ilgisi olmayan, CHP liderinin görüntülerine PKK terör örgütü liderleri, FETÖ’yü monte ederek yürüttüğü kampanyaya sert sözlerle karşı çıktı. “Erdoğan” diye hitap ederek: PKK’yla masaya oturanın kendisi değil Erdoğan olduğunu ısrarla vurguladı. “Erdoğan, sen değil misin terör örgütleriyle defalarca masaya oturan? Kapı arkalarında milletimizden gizli gizli pazarlıklar yapan? Ben terör örgütleriyle masaya asla oturmadım, hiçbir zaman da oturmayacağım!” dedi. Gerçekten de daha önce de yazdığım gibi Millet İttifakı içinde daha önce PKK’yla muhatap olmuş lider ve parti yok. Ancak Cumhur İttifakı içinde var. Cumhurbaşkanı Erdoğan’ın başbakanlığı döneminde 2009’dan 2015’e kadar iktidar İmralı-Ankara-Kandil arasında bir mekik diplomasisi yürüttü. O dönemde valiliklere PKK’lılara dokunulmaması, askerin kışladan çıkmaması talimatları da verildi. Kılıçdaroğlu iktidarın kendisini FETÖ ile ilişkilendirmeye çalışan propagandasına da aynı sertlikte karşılık verdi, Cumhurbaşkanı Tayyip Erdoğan’a şöyle seslendi: “Sen değil misin FETÖ'yü besleyip büyüten, yalvarırım geri dön diyen sen değil misin! Onunla el ele verip şanlı TSK'ya kumpas kuran! Bu millet bunları bilmiyor mu! Ben hiçbir zaman Mehmetçiğimize kumpas kuranlarla yan yana durmadım asla ve asla durmayacağım."" Kılıçdaroğlu, “Daha önce iki yıl içinde davul zurnayla ülkelerine göndereceğiz” dediği sığınmacılar konusunda bu kez süre vermeden daha net ve sert konuştu: “Erdoğan; sen ülkenin sınırlarına ve namusuna sahip çıkmadın. Bu ülkeye 10 milyondan fazla mülteci getirdin. Yetmedi, ithal oy sağlamak için T.C. vatandaşlığını sattın! Kendi vatandaşlarımızı mülteci konumuna düşürdün. İktidara gelir gelmez tüm mültecileri evlerine göndereceğim!” Kılıçdaroğlu, iktidarın videolarla, meydan konuşmalarıyla kendisi ve CHP’yle ilgili oluşturduğu algının gerçeğin tam tersi olduğunu ortaya koyan mesajlar vermeyi önceledi. PKK ve FETÖ, Suriyelilerin gönderilmesi konuları dışında, eski Ülkü Ocakları Başkanı Sinan Ateş’in öldürülmesinin hesabını soracağını da vurguladı. Ayrıca, zenginleşme konusunu da girdi ve Cumhurbaşkanı Erdoğan’a şöyle seslendi: “Sen parmağındaki tek yüzükle iktidara geldin. Bu yüzükten başka bir şeyim varsa bana hırsız diyebilirsiniz dedin. Şimdi kendini, aileni ve etrafındakileri zengin ettin. Erdoğan, ben hiçbir zaman çalmadım, çırpmadım, tenezzül etmedim. Devletin ve milletin 5 kuruşunda gözü olanın, beytül male el uzatanın gözünü çıkaracağım, o parayı alacağım. Burunlarından fitil fitil getireceğim. Bu memlekette namuslu ve vatansever kamu görevlileri var."" Son olarak da 14 Mayıs’ta yapılan birinci tur oylamada sandığa gitmeyenleri seslendi: “Vatanını seven sandığa gelsin” Bu konuşmadan anlaşılıyor ki, ikinci tur öncesinde kampanyasında Kılıçdaroğlu, Atatürk’e, milliyetçiliğe daha çok yer verecek, PKK’ya, FETÖ’ye, her türlü terör örgütüne, sığınmacıların bir an önce ülkelerine gönderilmelerine daha çok vurgu yapacak. Kılıçdaroğlu’nun bu yaklaşımı, bir yandan iktidarın yaratmaya çalıştığı, gerçekle ilgisi olmayan “PKK’yla, FETÖ’yle işbirliği içindeler” algısını kırmayı hedefliyor. Bir yandan da ATA İttifakı’nın ilk turdaki cumhurbaşkanı adayı Sinan Oğan’ı ve seçmenini yanına çekebilmeyi amaçlıyor. Kılıçdaroğlu, Oğan’ın ve Zafer Partisi Lideri Ümit Özdağ’ın sık sık dile getirdikleri Atatürk’ün ilkeleri ve devrimlerinin esas alınması, anayasanın ilk dört maddesinin değiştirilmemesi, PKK ve FETÖ terör örgütlerine karşı net tavır alınması, sığınmacıların ülkelerine gönderilmesi gibi hassasiyetleriyle örtüşen ve onları önceleyen bir konuşma yaptı. Oğan’ın dillendirdiği Anayasa’nın 66 maddesindeki “Türk” tanımının korunması konusunda hassasiyeti Kılıçdaroğlu’nun da göstereceğinden kuşku duyulması için bir neden yok. Kılıçdaroğlu’nun görüşme yapmadan önce bu söylemle görüşlerini kamuoyuna duyurması, Oğan’la buluştuğunda kolayca uzlaşmak için zemin oluşturacaktır. Oğan’ın, Kılıçdaroğlu’nu destekleme kararı ve çağrısıyla ikinci turda sonucun değişmesi olasılığı çok yükselecektir.",https://halktv.com.tr/siyaset/net-ve-sert-740484h
Fikret Bila,Kılıçdaroğlu’nun Mesajları,14 Haziran 2023 Çarşamba 05:00,"CHP Lideri Kemal Kılıçdaroğlu, partisinin seçimden sonraki ilk grup toplantısında konuştu. Önemli mesajlar taşıyan bir konuşmaydı. “Geminin kaptanı benim” dedi. Böylece çok merak edilen istifa edip etmeyeceği konusunu açıklığa kavuşturmuş oldu. “Gemiyi sağlam şekilde limana getirmek kaptanın görevidir. Ben de gemiyi sağlam şekilde limana getireceğim” dedi. Bu sözlerden anlaşılıyor ki Kılıçdaroğlu, bazı kesimlerin yoğun “istifa etsin” baskılarına karşın görevini sürdürmeye ve partisini kırıp dökmeden kurultaya ve yerel seçimlere götürmek istiyor. Kılıçdaroğlu. partisinin kısa vade için değil uzun vadeli hedeflere göre yapısını değiştirmeyi, güçlendirmeyi, yenilemeyi amaçladığını söyledi. “Değişim” diyenlere “değişiminin önünde engel olmasın” diyenlere de, “değişimi sonuna kadar açacağım” sözleriyle yanıt verdi. “Bireysel beklentileri de bir yana bırakmak gerekir” demeyi de ihmal etmedi. Partilileri soğukkanlı ve aklıselim düşünmeye davet etti. “Olay Kemal Kılıçdaroğlu değildir” dedikten sonra, CHP’nin sade bir üyesi olmanın da genel başkanı olmanın da şerefini ömürboyu taşıyacağını ve ailesine bırakacağı en büyük miras olacağını vurguladı. “ Genel başkan olmak veya sade üye olmak benim için fark etmez, ben genel başkan olsam da olmasam da partimin ve davamızın bir neferi olarak çalışacağım” mesajı verdi. “Bugün CHP’ye üye olmuş bir gençle aynı heyecanı taşıyorum” diyerek mücadeleden vazgeçmeyeceğini söyledi. İktidarı kastederek teslim olmayacağı vurgusu yaptı. Cumhurbaşkanlığı seçiminde 25 milyon seçmenin oyunu almış olmayı sık sık dillendirerek, bu oyun küçümsenmemesi gerektiği mesajını verdi ve hedefin 30 milyon oya ulaşmak olduğunu söyledi. Kılıçdaroğlu hem parti içine hem kamuoyuna CHP’ye oy vermeyenlerin de hakkını savunacağını, yetimin hakkını yedirmeyeceğini, haksızlığa uğrayanın yanında olacağını, demokrasiyi mutlaka getirecekleri ve mutlaka kazanacaklarını söyleyerek kucaklayıcı ve birleştirici bir konuşma yaptı. Kılıçdaroğlu konuşmasını birkaç gün önce grup başkanlığına atadığı Özgür Özel’in yönettiği oturumda yaptı. Özel’in “gerekiyorsa genel başkan adayı da olurum, sorumluluktan kaçmam” sözleriyle adaylığını açıklamasına da Ekrem İmamoğlu’nun “değişim” diyerek adaylık imasında bulunmasına da değinmedi. Kurultay da herkesin aday olmaya hakkı olduğu mesajı verdi. Her türlü eleştiriye açık olduğunu ve saygıyla karşıladığını da söyledi. Anlaşılıyor ki Kılıçdaroğlu partisini yerel seçimlere götürmeye kararlı ve bu seçimden zaferle çıkmayı da temel hedef olarak görüyor. Bu nedenle de Ekrem İmamoğlu’nun İstanbul Belediye Başkanlığı’na aday olmasını ve belediye meclisinde çoğunluğun CHP’ye geçmesini sağlayacak bir başarı kazanmasını istiyor. Yerel seçimden önce İstanbul belediyesinin AK Parti’ye teslim edilmesinin yanlış olacağını düşünüyor. İktidarın yerel seçimlerdeki hedefinin İstanbul ve Ankara’yı almak olduğunu düşündüğü için de belediye başkalarının yeniden aday olmalarını istiyor. Kılıçdaroğlu kurultay sürecinin başladığını ve yerel seçimden önce kurultayın toplanacağını açıkladı. Ancak CHP Genel Merkezi’nde hâlâ kurultayın yerel seçim öncesinde yapılıp yapılmaması konusunda tereddütler var. Bunun nedeni ise zaman darlığı olarak izah ediliyor. İl ve ilçe kongrelerinin tamamlanmasının Ekim ayının ortasını bulacağı söyleniyor. Kongreler bittikten sonra Parti Meclisi’nin kurultay kararı alması gerektiği belirtiliyor. Kurultayın ise Parti Meclisi’nin kararından 45 gün sonra toplanabileceğine dikkat çekiliyor. Bu durumda kurulayın Kasım sonu veya Aralık başında toplanabileceğine dikkat çekilerek, yerel seçimlere üç ay gibi kısa bir süre kala partinin enerjisini parti içi mücadeleye harcamasının doğru olmayacağı, bu nedenle kurultayın yerel seçim sonrasına bırakılması olasılığının da bulunduğu ifade ediliyor. Kurultay ne zaman yapılırsa yapılsın önemli olan CHP’nin kurultaydan dağılmadan çıkmasıdır. Böyle bir dağılmanın sosyal demokrat kesime ne kadar zarar verdiği ve iktidar olmaktan uzaklaştırdığı, güç kaybettirdiği yaşanarak görüldü. Bu görüldüğü için önce SHP ve Bülent Ecevit’in vefatından sonra da Rahşan Ecevit ve arkadaşları CHP’ye katıldılar. Buna karşın Ecevit’in rahatsızlığı döneminde parti içinde çözüm bulmak yerine İsmail Cem, Hüsamettin Özkan, Kemal Derviş gibi ağırlıklı isimlerin Yeni Demokrasi Partisi kurarak DSP’den ayrılmaları iki partiye de bir katkı sağlamadı. Aynı şekilde Muharrem İnce’nin CHP içinde mücadele etmek yerine ayılıp Memleket Partisi’ni kurması cumhurbaşkanlığı seçiminde iki partiye bir katkı sağlamadığı gibi sosyal demokratların gücünü zayıflattı. CHP’de parti içinde mücadele etmek, mücadeleyi kaybetse bile parti içinde kalıp partinin güçlenmesi için çalışmak gibi bir gelenek vardır. Örneğin Deniz Baykal ve Ali Topuz gibi parti içinde ağırlıklı isimler Bülent Ecevit’e karşı her kurultayda mücadele etmişlerdir. Kaybettiklerinde ise partiyi terk etmemişlerdir. Ecevit de her iki ismi kurduğu hükümetlerde bakan olarak görevlendirmiştir. Bunun nedeni Ecevit’in parti içi mücadeleyi demokratik bir hak ve zenginlik olarak görmesidir. Bu nedenle kendisine karşı kurultayda mücadele eden isimleri de her zaman kabinesine almıştır. Bu kez de CHP’nin demokratik bir kurultay gerçekleştirmesi, sonuç ne olursa olsun kurultayda yarışanların kurultay sonrasında da partilerinin seçimi kazanmaları için çalışmalarını sürdürmeleri dağılmayı önceleyecek en etkili tutum olur.",https://halktv.com.tr/siyaset/kilicdaroglunun-mesajlari-746809h
Fikret Bila,İktidar çöküşü vatandaştan saklayabilir mi?,19 Nisan 2023 Çarşamba 05:10,"Türkiye, 2018 seçimleriyle birlikte cumhurbaşkanlığı hükümet modeline geçti.  İktidar yanlıları bu modele “başkanlık sistemi” dese de gerçek öyle değil. Başkanlık sistemlerinde çok güçlü demokratik mekanizmalar, etkin parlamento ve basın denetimi vardır. Başkan önemli konularda parlamentonun onayı olmadan karar veremez. Denge ve denetleme mekanizmaları mevcuttur.  Cumhurbaşkanlığı hükümet sistemi ise yargı dahil bütün denge-denetleme mekanizması yok edilmiş durumda. Yürütme organının tüm yetkileri bu sistemde cumhurbaşkanın elinde toplandı.  Bu sistem Türkiye’yi her alanda geri götürdü.  Cumhurbaşkanlığı hükümet sisteminin son olarak uygulamaya koyduğu “Türk Ekonomi Modeli” veya “Türkiye Ekonomi Modeli” de çoktan çöktü.  Siyasi model de ekonomik model de yasaklarla ayakta durmaya çalışıyor.  Ancak iki model de dikiş tutmuyor.  Türkiye cumhurbaşkanlığı hükümet sistemine geçtiğinde dolar 4.58 liraydı, bugün 19.4 lira. Benzin 6.24 liraydı bugün 21.06 lira. Çeyrek altın 304 liraydı, bugün 2 bin 200 lira.  Bugün ekmek 5 lira, pide 10 lira, bir kilo kuru soğan 30 liraya kadar çıktı, bir kilo kıyma, bir kilo et 400 lira civarında, bir kilo bonfile 580 lira düzeyinde.  Kiralar, ev fiyatları üç, dört kat arttı. Merkez Bankası verilerine göre son bir yılda ev fiyatlarındaki ortalama artış yüzde 140 oranında yükseldi.  Bu hayat pahalılığı orta sınıfı yok etti. Memur aileler artık büyük kentlerin merkezlerinde oturamayacak hale geldi. Kent varoşlarına taşınmaya başladılar.  Emekliler, düşük gelirli vatandaşlar ucuz ekmek kuyruğunda beklemek zorunda kalıyorlar.  Faize karşı iktidar Merkez Bankasına talimat vererek politika faizini yüzde 10’un altına çekti. Enflasyon 20 yılın zirvesinde. Baz etkisine rağmen ENAG’a göre yıllık enflasyon yüzde 112,5 düzeyinde. Enflasyonla faiz oranı arasında fark 103 Bu farkla vatandaşın parasını lirada tutarak koruması mümkün değil. Kur Korumalı Mevduat Hesabı bu gerçek yüzünden çıkarıldı ama o da artık işlemez hale geldi.  İktidar doları belli bir düzeyde tutabilmek için her gün arka kapıdan dolar satıyor. Bu da dolar talebini frenlemeye yetmediği için serbest piyasa ekonomisini yasaklar ekonomisine çevirmek zorunda kaldı. Özel bankalara ağır baskı uygulanıyor. Döviz satışlarına miktar ve saat sınırlamaları getirildi. Bankalara, “müşterilerinizi tasarruflarını dövizden Türk lirasına çevirmek için ikna edin” talimatları veriliyor.  Bankalarda iktidarın belirlediği faiz oranının esamesi okunmuyor. Bankalar yüzde 40’a varan faiz oranıyla kredi veriyorlar. Birçok kredi talebi de geri çevriliyor.  Merkez Bankası kapalı çarşıdan günlük döviz satın almak zorunda kalıyor. Türk Ekonomi Modeli ülkeyi 1970’lerdeki krizlerden daha kötü bir duruma getirdi.  İktidar telaffuz etmese de Türk Ekonomi Modeli çöktü.  İktidar ekonomik ve siyasi çöküş yansıtılmasın diye ağır baskılar uyguluyor. Muhalif siyasetçilere yasak üstüne yasak getiriyor. Canan Kaftancıoğlu’na siyasi yasak getirildi. Ekrem İmamoğlu’na siyasi yasak getiren yargı kararı temyiz aşamasında. Her an İmamoğlu da yasaklanabilir. Gazeteciler, yazarlar, ayınlar yıllarca cezaevinde tutuldu. İYİ Parti Lideri Meral Akşener tehdit ediliyor. CHP ve İYİ Parti binaları kurşunlanıyor. CHP Lideri Kemal Kılıçdaroğlu’na bir kez suikast bir kez linç girişimi yapıldı. İktidar tehdit diliyle siyaset yapıyor.  RTÜK’ün bağımsız gazetecilik yapmaya çalışan televizyon kanallarına verdiği cezalar hukuki değil siyasi kararlar. İktidarın talimatlarıyla bu cezalar kesiliyor. RTÜK cezaları o düzeye vardı ki artık dizilere yasak getirilmeye başlandı. Son örneği Kızılcık Şerbeti adlı diziye 5 hafta yayın yasağı getirildi. Yasak kesinleşmeden, baskıyla uygulamaya konuldu.  İktidar seçim kampanyasında her türlü sınırlamadan muaf. Devletin olanaklarını sınırsız olarak kullanma olanağına sahip. Seçim yasakları sadece muhalefet için geçerli.  İktidar bütün yasaklarına karşın ekonomik ve siyasi çöküşü vatandaştan saklayabilir mi?  Saklayamaz çünkü vatandaş çöküşü yaşıyor.  Bu nedenle iktidar yasaklarla ayakta kalamaz.",https://halktv.com.tr/siyaset/iktidar-yasaklarla-ayakta-kalamaz-732681h
Fikret Bila,Fatura Yine Vatandaşa,07 Temmuz 2023 Cuma 05:05,"İktidar, seçim öncesi vatandaşa verdiği sözleri yerine getirmek için faturayı yine vatandaşa kesiyor. En düşük memur maaşının 22 bin 17 liraya çıkarılması için gözünü vatandaşın cebine diken iktidar Motorlu Kara Taşıtları Vergisi’ni (MTV) bu yıla mahsus olarak ikinci kez alacak. Vergisini ödeyen vatandaş bu yıl içinde bir kez daha ödeyecek. Böylece iktidar en düşük memur maaşını artırabilmek için kaynağı vatandaştan daha çok vergi alarak sağlayacak. Vergi artışları MTV ile de sınırlı kalmayacak. KDV ve ÖTV gibi diğer dolaylı vergiler de artırılacak. Aynı vergiyi iki kez almak, vergiyi ikiye katlamak, yeni vergiler koymak gibi kararlar genellikle olağanüstü durumlarda alınır. Savaş gibi, olağanüstü hal gibi. Türkiye’de böyle bir durum yok ancak aynı konudan ikinci kez vergi alınıyor. Bir vergi konusundan iki devletin de vergi almasına literatürde “çifte vergilendirme” denilir. Bir konu iki kez vergilendirilmesin diye de devletler arasında “çifte vergilendirmeyi önleme” veya “karşılıklı muafiyet” anlaşmaları düzenlenir ki vergi adaleti sağlansın. Ancak aynı devlet, vatandaşından aynı vergi konusu için, aynı yıl, iki kez alırsa bu da mahiyet olarak çifte vergilendirmedir. Bu uygulama vergi adaletine uymaz. Ayrıca anayasaya aykırıdır. Nitekim daha önceki yıllarda MTV’nin ikinci kez alınmasına ilişkin yasa Anayasa Mahkemesi tarafından iptal edilmiştir. Vatandaş şimdi 2023 yılı için vergisini ödediği taşıtı için bir kez daha vergi ödeyecek. Böyle bir uygulama vergi almaktan çok haraç toplamaya benziyor. KDV ve ÖTV’yi artırarak bütçe açığını kapatmaya, ücret artışlarını karşılamaya yönelmek ise devletin vatandaşa bir eliyle verdiğini öbür eliyle alması anlamı taşır. Bunun nedeni vatandaşların günlük yaşamlarını sürdürmek için satın almak zorunda kaldıkları temel ihtiyaç maddeleri üzerinde KDV ve ÖTV bulunmasıdır. Bütün dolaylı vergiler gibi KDV ve ÖTV de vergi adaletini bozan vergilerdir. Yoksula da zengine de aynı oranda uygulandığı için vergi adaletsizliğini yoksul aleyhine daha da büyütür. Bunun anlamı ekonomik krizin maliyetini halka kesmektir. Krizin yükünü işçi, memur, emekli ve küçük esnaf çeker. İşsizlik artar. Hayat pahalılığı daha dayanılmaz bir hal alır. Bu IMF politikasıdır. İktidarın aldığı aynı vergiyi ikinci kez tahsil etmek ve dolaylı vergileri artırmak IMF adını kullanmadan IMF programını uygulamaktır. IMF sistemi, ekonomik krizlerde yoksulu değil sermayeyi ve alacaklı devletleri korumaktır. Bu nedenle ilk adım olarak halkın vergi yükünü artırıp devlete borç vermişlerin parasını geri almalarını garanti eder. Bütçe “faiz dışı fazla” kavramı bu nedenle vardır. Bütçe önce devletin borçlarının faizini garanti eder, kalan parayla kendi siyasal tercihine göre kamu hizmetlerini karşılamaya çalışılır. Tabii kalan para yetmeyeceği için yeniden borçlanır. Kriz sermaye ve alacaklılar için çözülür, yoksullaştırma nedeniyle vatandaşın satınalma gücüne dayalı talebi düşer, böylece enflasyon oransal olarak durur, bir süre bir miktar da düşebilir. Ancak fiyatlar genel düzeyi sabit gelirliler için hayatı pahalı kılmaya devam eder. Vatandaş tüketim sepetini değiştirip bazı malları almaktan vazgeçer, bazı mallarda da daha düşük kaliteli olana yönelir. Hayat tarzı değişir. IMF zihniyetiyle krizi aşmanın ikinci yolu da devletin elindeki ekonomik değerleri satmaktır. Özelleştirme politikasının özü budur. Bugünkü iktidar devletin elinde olan kamu iktisadi kuruluşlarını yok pahasına satarak elde ettiği kaynağı da heba etmiştir. Yarattığı son ekonomik kriz karşısında kaynak bulabilmek için bir yandan vatandaşın vergi yükünü artıran iktidar diğer yandan Varlık Fonu’nda bulunan çoğunluk hissesi devlete ait kuruluşları satmaya hazırlanıyor. Bu amaçla Arap ülkeleriyle görüşmeler sürdürüyor. Bir yandan borç istiyor bir yandan limanları, değerli arazileri ve elde kalmış kamu ekonomik kurumlarını satmaya çabalıyor. Bu politikada ülkenin geleceğini yabancılara ipotek etmek anlamına geliyor. İktidarın seçimlerden sonra verdiği ücret artışlarına ilişkin yasa teklifi de dengesiz ücret politikasının bir kanıtı gibi. TÜİK yılık enflasyon yüzde 38 olarak açıkladı. ENAG’a göre ise yüzde 108Tabii iktidar gerçeği yansıtmayan TÜİK’in yüzde 38’yıl enfsayon oranı üzerinden ücret artışı yapıyor. En düşük memur maaşını 22 bin liraya çıkarmak için 6 ay için yüzde 17,55 oranında enflasyon zammının yanı sıra 8 bin lira seyyanen refah payı ödenmesini öngören yasayı Meclis’e sevk etti. Yasa teklifinde emekliler için refah payı öngörülmüyor. Bu konuda yetkililerden tatmin edici bir açıklama gelmiş değil. Ayrıca refah payının 14 Temmuz’dan itibaren geçerli olacağı hükmü de var. 1 Temmuz’da yürürlüğe girmesi gereken artışı 14 Temmuz’a ödeyerek 8 bin liralık refah payını 15 gün için ödemiyor. Böylece memura Temmuz ayında 4 bin lira daha az ücret ödemeyi planlıyor. Ayrıca en düşük memur maaşı 22 bin lira olunca nitelikli memurlara yansıyıp yansımayacağı da belli değil. Bu durumda devlette hizmetli olarak çalışan bir devlet memurunun maaşı ile bir öğretmenin, bir mühendisin, bir doktorun, bir yargıcın, bir profesörün maaşı arasında eğitim ve kıdeme göre adil bir farkın da ortadan kalkması riski var. Hizmetli devlet memurunun öğretmen kadar hatta öğretmenden fazla maaş alması ayrı bir adaletsizlik yaratacaktır. İktidar faturayı halka keserken ücret adaletsizliğini daha da büyütüyor.",https://halktv.com.tr/ekonomi/fatura-yine-vatandasa-752358h
Fikret Bila,Gerçeğin Huyu,26 Nisan 2023 Çarşamba 05:05,"“Gerçeğin er ya da geç ortaya çıkmak gibi bir huyu vardır” sözünü rahmetli Erdal İnönü’den duymuş ve “Ne doğru bir söz” diye not etmiştim. Son günlerde bu sözü iktidara anımsatmakta fayda var. Çünkü iktidar gerçekleri yok sayan, üzerini kapatan ve tersine çeviren bir propaganda söylemi kullanıyor. Son dönemde iktidar sözcülerinde post truht (gerçek ötesi) kavramıyla anılan bu propaganda yöntemi çok dikkat çekici biçimde sıklaştı. Örneğin iktidar Cumhuriyet tarihini yok sayıyor. Tarihi kendi iktidarıyla başlatıyor. Sanki daha önce hiçbir şey yapılmamış, hiçbir şey üretilmemiş, devrimler, reformlar gerçekleşmemiş, Türkiye Cumhuriyeti diye bir ülke yokmuş gibi davranıyor. Tarihi kendine göre yeniden yazıyor. Bunu yaparken tereddüt bile geçirmiyor; “Daha önce ambulans mı vardı, buzdolabı mı vardı, traktör mü vardı, üniversite mi vardı” diyebiliyor. Savunma sanayi yeni kurulmuş gibi askeri araçların ilk kez bu iktidar döneminde üretildiğini savunuyor. İktidar, muhalefeti eleştirirken, “Bunlar Türkiye’yi Suriyelileştirerek çökertmek istiyorlar, bu oyunu bozacağız” diyor. Kendi yanlışlarını sanki muhalefet yapmış gibi düzeltme sözü veriyorlar. İktidar sözcüleri mülakatı kendileri uygulamamış, hak yememiş gibi “mülakatı kaldıracağız” vaadinde bulunabiliyor. Yanlış politikalarla enflasyona zirve yaptırıp hayat pahalılığını baş edilemez bir düzeye çıkaran iktidar değilmiş gibi sorumluluğu marketçiye, pazarcıya, üreticiye yükleyip, 14 Mayıs’tan sonra hesap soracaklarını söyleyebiliyor. Savunma sanayi sektöründen başlayalım. Türkiye kuruluş yıllarında da daha sonra da savunma sanayine sahip bir ülkeydi. Türkiye, Atatürk zamanında savaş uçağı ve sivil uçak üretmiş, kullanmış, ihraç etmiş bir ülkeydi. İlk üretilen uçaklardan birini Atatürk, İran Şah’ına hediye de etmişti. Vecihi Hürkuş, Türkiye’nin ilk uçak tasarımcısı ve üreticisi bir mühendis ve pilottu. Türkiye, NATO’ya girinceye kadar uçak üretmiş, uçak fabrikaları NATO’ya girdikten sonra kapatılmıştır. Türkiye, 1970’lı yıllarda denizaltı üretmeyi başarmıştı. Türkiye’de üretilen askeri gemilerin denize indiriliş törenlerine ilişkin görüntüler arşivlerde mevcuttur. Türkiye, 1987’de ABD ile ortak projeyi hayata geçirerek, Ankara’da F-16 üretmiş, kullanmış ve Mısır’a da ihraç etmiş bir ülkedir. İktidar, Türkiye’de 20 yıl önce tabanca bile üretilemediğini de söyledi. Oysa MKE, 1960 yılından bu yana tabanca da tüfek de üretir. Askerlerin, polislerin beylik tabancaları MKE tabancılarıdır. Türkiye milli savunma sanayini kurmaya ve güçlendirmeye 1974 Kıbrıs Barış Harekâtı’ndan sonra, ABD’nin koyduğu silah ambargosunun hemen arkasından başlamıştır. Ecevit-Erbakan döneminde milli savunma sanayinin temelleri atılmış, izleyen Demirel hükümetleri döneminde de sürdürülmüştür. Bugün övündüğümüz TUSAŞ 1973 yılında, ASELSAN 1975 yılında, HAVELSAN 1982 yılında, ROKETSAN 1988 yılında kurulmuştur. Bu kuruluşları kuran ve üretime geçiren daha önceki iktidarlar ve liderler bu kurumları ve üretimlerini seçim kampanyalarının merkezine koymamışlardır. Milli savunma sanayi, adı üzerinde milli bir konudur ve partiler üstüdür. Elbette savunma sanayinin devlette veya özel sektörde yeni teknolojilerle askeri araçlar üretmesi olumlu bir gelişmedir. İktidarlar değişse bile bu alandaki projeler devam ettirilecek ve desteklenecektir. Savunma sanayinin bugün geldiği düzey aniden ortaya çıkmış değildir, 1970’lerden beri devam eden bir sürecin sonucudur. Geçmişte yapılanlar ne kadar yokmuş gibi davranılsa da gerçekler yok olmaz.",https://halktv.com.tr/siyaset/gercegin-huyu-1-734191h
Fikret Bila,Laik Eğitime Bir Darbe Daha,17 Temmuz 2023 Pazartesi 05:00,"Yeni Milli Eğitim Bakanı Yusuf Tekin’in ilk hamlesi kız okulları açmak için gerekçe üretmek oldu. Bazı veliler kız çocuklarıyla erkek çocukların aynı okula gitmesini istemiyormuş. Yeni Bakan da okullaşma oranını artırmak için kız okulları açmayı planlıyormuş. Milli Eğitim Bakanlığı’nın görevi laik eğitim sistemi yerine dini kurallara göre eğitim sistemi kurmak değildir. Kız çocuklarını okula göndermek istemeyen aileleri ikna etmek ve çocuklarını okula göndermelerini sağlamaktır. Demokratik, laik devletlerde esas olan karma eğitimdir. Nitekim Milli Eğitim Temel Kanunu’nun 15. maddesinde, “Okullarda kız ve erkek karma eğitim yapılması esastır. Ancak eğitimin türüne, imkân ve zorunluluklara göre bazı okullar yalnızca kız veya yalnızca erkek öğrencilere ayrılabilir” hükmü yer alır. Şimdi Milli Eğitim Bakanı bu hükmün ikinci fıkrasını bahane ederek karma eğitimi baltalamak üzere kızlar için ayrı erkekler için ayrı okullar açmak için kolları sıvayacak. İktidar, Atatürk devrimlerini tek tek rafa kaldırmaya, yerine eğitimin, toplumsal ve siyasal yaşamın merkezine dini yerleştirmeye kararlı. Karma eğitimden rahatsız olmaları da bunun göstergelerinden biri. Burada asıl amaç okullaşma oranını artırmak değil giderek devlet kurumlarına da hakim olmaya başlayan tarikatların isteklerini yerine getirmek. Daha çocuk yaşta kızları kapatmak, erkek çocuklarla aynı okula gitmelerini, birlikte oynamalarını, ilkokuldan sonra okula devam etmelerini, birlikte büyümelerini engellemek. Erkeklerle aynı okulları bitirip aynı meslekleri yapmalarının önüne geçmek. Harem selamlık zaten yaygın şekilde uygulanıyor. İmam hatip okullarında kız ve erkek öğrencilerin sınıflarının ayrıldığını biliniyor. Kız öğrenciler için ayrı imam hatip okulları da açıldı. Milli Eğitim Bakanlığı’na bağlı okullarda imamlar “danışman” diye görevlendiriliyor. Tarikat mensupları “değerler eğitimi” adı altında okullarda ders veriyor Tarikat okulları, medreseler eğitimde son yıllarda yaygınlık kazandı. Tarikat üniversiteleri de öyle. Bu uygulamalar anayasa aykırıdır. Milli eğitimin laik sistemde akıl ve bilimle verilmesi gerekir. Bilimsel eğitimde hurafelere yer yoktur. Atatürk’ün “benim bıraktığım tek miras akıl ve bilimdir” sözü bu gerçeğin ifadesidir. Eğitimini, toplumsal ve siyasal yaşamını, rejimini demokrasi ve laiklik ilkesine göre değil şeriata göre yürütüp de gelişebilmiş bir toplum ve ülke yoktur. Toplumsal cinsiyet eşitliğini sağlamanın tek yolu laik, bilime, akıla dayalı eğitim sistemidir. Çocuklar arasında cinsiyet farkı gözetmeksizin karma eğitimi sürdürmektir. Seçim yenilgisi şokunu henüz üzerinden atamayan muhalefet partilerinden bu konuda çok ciddi bir tepki gelmedi. İYİ Parti’den Oktay Vural dışında ses getiren bir açıklama yapan da yok. Oysa karma eğitimi giderek yok edecek bu adımın hedefi laiklik ilkesini tamamen ortadan kaldırmaktır. İktidar sadece okulları ayırmakla yetinmeyip devlet ve özel sektör kurumlarını da kadınların çalışacağı, erkeklerin çalışacağı kurumlar diye ayırabilir. Nitekim BBP Genel Başkanı Mustafa Destici şimdiden hastanelerin de kadın hastanesi, erkek hastanesi diye ayrılmasını önerebildi. Muhalefet artık uyanmalıdır. Meslek kuruluşları, sivil toplum örgütleriyle birlikte Türkiye’yi Orta Çağ karanlığına doğru sürükleyen bir gidişe karşı demokratik mücadelesini güçlendirmelidir.",https://halktv.com.tr/siyaset/laik-egitime-bir-darbe-daha-754900h
Fikret Bila,Kurumsuz ve Kuralsız Yönetim,08 Mayıs 2023 Pazartesi 05:00,"Türkiye, 20 yıllık AK Parti iktidarında siyasal İslamcı bir anlayışla yönetildi. Bu sürede siyasal İslamcı iktidar; demokratik, çağdaş, insan haklarına dayalı bir toplum kuramadı. Aksine mevcut demokratik ve çağdaş yapıyı da yok ederek Türkiye’yi dünya sıralamasının en gerilerine düşürdü. CHP Genel Başkan Yardımcısı, çok değerli bilim insanı Prof. Dr. Fethi Açıkel, AK Parti iktidarını incelediği son kitabında Türkiye’nin, örnekleri Avrasya, Latin Amerika ve Ortadoğu’da görülen otoriter, azgelişmiş bir ülkeye dönüştüğü saptamasını yapıyor. Açıkel, “Kutsal Mazlumluk”tan “Makyavelist Despotizm”e-AKP Otoriterliğinin Psikopatolojosi isimli eserinde otoriter İslamcı popülizmin Türkiye’yi az gelişmiş bir ülke haline getirmesini birbirine bağlı beş krize bağlıyor. Bu krizleri şöyle sıralıyor: Devletin kurumsallık krizi, demokrasi krizi, dış açık ve dış borç krizi, diplomasi krizi ve değerler krizi. Bu krizlerin en derin olanı ve diğer krizleri doğuran devlet ve demokrasi krizine yakından bakalım. Açıkel’in saptamalarına göre… Krizlerin en çarpıcı ve derin olanı; Türkiye’nin kamu geleneğini, bürokrasi birikimini ve liyakatli insan kaynakları yetiştiren kültürünü yerle bir eden devlet krizidir. AK Parti iktidarının İslamcı anlayışıyla, Türk demokrasinin iskelet yapısı ve omurgası; anayasal, toplumsal ve ekonomik fonksiyonlarını yerine getiremeyecek kadar zayıflatıldı. AK Parti, modern devlet ve modern kurumların karşıtı olan İslamcı yaklaşımıyla modern kurumsal geleneğinin ve devlet düzeninin kolonlarını çökertti. AK Parti iktidarının İslamcı popülizmi, kurumsallık ve liyakat karşıtı bir hınçla, Türk silahlı Kuvvetleri’nden (TSK) Sayıştay’a, Maliye Bakanlığı’ndan Hazine’ye, Dışişleri Bakanlığı’ndan mülki idareye, Merkez Bankası’ndan Kızılay’a, Türk Hava Kurumu’na ve yerel yönetimlere kadar devletin ve kamu hizmetlerinin taşıyıcı sütunlarını birer birer kesti. Bunun sonucu olarak Türkiye’de modern devlet ve özgür yurttaşlar arasındaki ilişki ve hizmet zinciri kırıldı. Siyasal İslamcılığın kurum ve kural karşıtı anarko-popülist hıncı yüzünden Türkiye’de kamu kurumları özerkliklerini yitirdi ve zaafiyete sürüklendi. Bu zaafiyet sonucu parlamentonun, yargının medyanın ve örgütlü kitle toplumunun koruyucu dış çeperleri zayıfladı. Kurumlar zamanla amorflaşarak dışarıdan yapılan baskıcı müdahaleler karşısında korumasız kaldı. Kurumsuzlaştırma ve kuralsızlaştırmanın sonucunda da siyasetçi ve yöneticilerin hesap verebilirlik ve saydamlığı ortadan kalktı. Yolsuzluk ve rüşvet ekonomisi devlet işleyişinin en temel mekanizması haline geldi. Bir cezasızlık kültürü ortaya çıktı. Devlette çürüme ve yozlaşmanın son aşaması siyasette ve bürokraside cezasızlık oldu. Devlet krizinin yol açtığı ikinci önemli ve derin kriz demokrasi kriziydi. AK Parti iktidarı demokratiksizleştirme, anayasasızlaştırma ve hukuksuzlaştırma süreçleriyle Türkiye’yi demokratik bir ülke olmaktan çok uzaklaştırdı. Türkiye’nin parlamenter ve çoğulcu demokrasi deneyimi kesintiye uğratıldı. Güçler arası denge ve denetleme mekanizmaları aşama aşama ortadan kaldırıldı. Siyasal iktidar kendini dengeleme ve denetlemenin dışına taşıdı. Demokrasinin temel özelliklerini oluşturan hesap verebilirlik, denetlenebilirlik ve şeffaflık ilkelerinin yerine yoz bir keyfilik düzeni yerleştirildi. Bu yozlaşma süreci sonunda Türkiye, Batı demokrasilerinin şeffaf yönetim ilkelerinden hızla uzaklaştı. Siyaset tekelleşti. Siyasal çoğulculuk yerini siyasi kabileciliğe bıraktı. Siyasal kabileciliğin sonucunda rövanşist ve hoşgörüsüz bir siyasal kültür ortaya çıktı. Bu iki temel krizi dış açık ve dış borç, diplomasi ve değerler krizi izledi. Beş katmanlı bu krizler sonucunda Türkiye binde 8’lik Gayri Safi Yurtiçi Hasılası payıyla 1980 yılındaki konumuna geri itildi.Türk ekonomisi kendine yeterli olduğu alanlarda da artık yetersiz, dışa bağımlı bir hale geldi. Yüksek enflasyon, yüksek işsizlik, yüksek dış açık ve yüksek dış borç yüküyle dünyanın en kırılgan ekonomilerinden ve halkı en hızlı yoksullaşan ülkelerinden biri haline geldi. Açıkel, AK Parti iktidarının Türkiye’yi getirdiği tabloyu çok net bir şekilde gözler önüne sermiş. İşte Türkiye bir hafta sonra 14 Mayıs’ta bu tabloyu oylayacak.",https://halktv.com.tr/siyaset/kurumsuz-ve-kuralsiz-yonetim-737334h
Fikret Bila,"Kılıçdaroğlu, İlk Demecini halktv.com.tr'ye Verdi... 'İstifa' Sorusuna Ne Yanıt Verdi? İmamoğlu İle Aralarında Gerginlik Var Mı?",01 Haziran 2023 Perşembe 13:00,"CHP Lideri Kemal Kılıçdaroğlu, “İktidarın ahlaki meşruiyeti yoktur” değerlendirmesini yaptı. Kılıçdaroğlu, dünkü görüşmemizde yeniden seçilen Cumhurbaşkanı Tayyip Erdoğan’ı ağır bir dille eleştirerek, “İktidar seçim kampanyasını, yalana, iftiralara, montaj kasetlere dayandırarak yürüttü. Halka yalan söyledi. Halkına yalan söyleyen biri cumhurbaşkanı olabilir mi? İktidarın ve seçim kampanyasının bu yönüyle sorgulanması gerekir” diye konuştu. Kılıçdaroğlu, seçim sonucunu nasıl değerlendirdiğine ilişkin sorumu yanıtlarken, “Siyasette abartı olur ama yalana, dolana, sahteciliğe, iftiraya yer yoktur” dedi ve şöyle devam etti: “Seçim kampanyası boyunca benim hakkımda yalan söylediler. İftiralar attılar. Sahte videolarla kampanya yürüttüler. Ve bu videoların sahte olduğunu, montaj olduğunu itiraf ettiler. Yüksek Seçim Kurulu seçim sonucunu onayladı ama bu sonucun ahlaki meşruiyeti yoktur. Ayrıca kimlere oy kullandırıldığını da gördük. İthal seçmen yarattılar. Türkçe bilmeyen yabancıların oy kullandığını gördük. Bu da ahlaki açıdan sorgulanmalıdır. Seçimin ahlaki meşruiyet açısından hukukçular da ilahiyatçılar da tartışmalıdır.” Seçimden sonra en çok tartışılan konulardan biri da Kılıçdaroğlu’nun 'istifa edip etmeyeceği'. Kılıçdaroğlu’na bu konuda bir karar verip vermediğini de sordum. Şu yanıtı verdi: “CHP çok köklü bir parti. CHP’de her düşünce rahatlıkla dillendirilir, tartışılır ve bu süreç sonunda partinin yetkili kuralları karar verir. Şimdi bu süreci yaşıyoruz. MYK’da, Parti Meclisi’nde incelemeler, değerlendirmeler, tartışmalar yapılacak ve hep birlikte karar vereceğiz ve kamuoyuyla paylaşacağız.” Kılıçdaroğlu bu yanıtlarıyla iktidarın, kendisini ve CHP’yi PKK’yla işbirliği içinde gösteren montaj videolarla yürütülen kampanyasının hem hukuki hem ahlaki açıdan sorgulanması konusunda ısrarlı. Bugünkü iktidar yapısı içinde yargının böyle bir sorgulama yapması elbette beklenmiyor. Ancak Kılıçdaroğlu’nun bu konunun kamuoyunda sorgulamaya ve tartışmaya açılması için ilk adımı atmış oldu. Seçim sonuçlarının CHP’de ne gibi değişikliklere yol açacağı ise bugün yapılacak MYK ve cumartesi yapılacak Parti Meclisi toplantılarından sonra belli olacak. Kılıçdaroğlu’na parti içinde bir gerginlik olup olmadığını, İstanbul Büyükşehir Belediye Başkanı Ekrem İmamoğlu’yla Genel Merkez Yönetimi arasında bir tartışma olup olmadığına ilişkin soruma da “Hiçbir bir sorun yok. Hiçbir gerginlik yok. Hep birlikte konuşup, değerlendirip yol haritamızı belirleyeceğiz” yanıtını verdi. Seçim sonrasında CHP’de yapılacak yenilikler bu hafta sonu belirlenmiş olacak.",https://halktv.com.tr/siyaset/kilicdaroglu-ilk-demecini-halktv-com-trye-verdi-istifa-sorusuna-ne-yanit-verdi-743794h
Fikret Bila,Kısıtlanan Özgürlükler,28 Haziran 2023 Çarşamba 05:05,"Tele1 televizyonu Genel Yayın Yönetmeni Merdan Yanardağ, terör örgütü PKK’nın lideri Abdullah Öcalan hakkındaki sözleri nedeniyle önce gözaltına alındı sonra da tutuklandı. Yılların gazetecisi, her gün ekrana çıkan, çalıştığı yer ve ev adresi bilinen Yanardağ’ın televizyon binasından apar topar alınması gerekmezdi. Davet edilseydi emniyete gidip ifadesini verirdi. Bu bilindiği halde televizyonda çalışırken polis marifetiyle ve görüntü alınarak götürülmesi ve tutuklanması özgür gazetecilik yapmaya çalışan gazetecilere ve yayın organlarına gözdağı niteliğindedir. İfade ve basın özgürlüğü anayasal güvence altındadır. İktidarlar anayasa hükmü gereğince ifade ve basın özgürlüğünü korumakla yükümlüdürler. Gazetecilerin özgürce mesleklerini yapabilecek ortamı ve güvenceyi sağlamak da iktidarların görevidir. Ancak bugünkü iktidar uzun bir süreden beri hem ifade hem de basın özgürlüğünü kısıtladığı gibi yine anayasal güvence altında olan toplantı ve gösteri yürüyüşü hakkını da fiilen engellemektedir. Demokratik hukuk devletinin anayasa ile verdiği özgülükleri kısıtlamakta, fiilen rafa kaldırmaktadır. Muhalif Tweet atan vatandaşlar da haber yapan, yazı yazan, yorum yapan gazeteciler de gözaltına alınıp tutuklamakta, yıllarca hapis yatmaktadır. İktidarın bu politikası Türkiye’yi hızla demokratik, laik, çağdaş hukuk devletleri topluluğundan uzaklaştırmakta, demokrasiden, hukuktan, laiklikten uzak az gelişmiş ülkeler ligine doğru sürüklemektedir. Yanardağ, AK Parti milletvekili Galip Ensarioğlu’nun yeni bir açılım süreci ve Öcalan’la ilgili sözlerini değerlendirirken, iktidarın bu konuda yeni bir hamle içinde olduğunu belirterek, tecrit uygulamasıyla ilgili teknik nitelemelerde bulundu. Bu değerlendirmesi nedeniyle terör propagandası yapmak suçlamasıyla tutuklandı. Terör örgütü lideri Öcalan hakkında, açılım sürecinde, AK Parti önde gelenlerinin övgü dolu sözleri henüz belleklerde tazeyken ve hiçbiri hakkında bir işlem yapılmamışken Yanardağ’ın tutuklanması, Tele1’i yayın yapamaz hale getirmeye ve basına gözdağı vermeye yönelik bir girişim olarak görülüyor. Öcalan konusuna gelince… Öcalan, terör örgütü PKK’nın lideridir. On binlerce şehidin, öldürülen sivillerin, çocukların, beşiğinde öldürülen bebeklerin sorumlusudur. Sıradan bir siyasi mahkûm olarak nitelendirilmesi mümkün değildir. Birden çok ağırlaştırılmış müebbet hapis cezasına mahkum olmuştur ve serbest kalması söz konusu değildir, olamaz. Öcalan ve PKK’nın nihai amacı Türkiye, Suriye, Irak ve İran’dan koparılacak parçaların üzerinde birleşik, bağımsız Kürdistan devletini kurmaktır. Bu amaca ulaşmak için hem zamanın SSCB’si hem ABD, hem Türkiye’nin içini karıştırmak isteyen Suriye ve diğer bölge devletleri tarafından desteklenmiştir. Dünyada terör örgütü PKK kadar dış desteğe sahip olmuş ikinci bir örnek yoktur. Bugün de ABD’nin böldüğü Suriye’nin kuzeyinde yine ABD’nin askeri ve siyasi desteğiyle fiili bir devlet aygıtı oluşturmuştur. Şimdi bu devletin Kuzey Irak’la da birleşmesi hedeflenmektedir. Böylece dört ülkenin ikisinde PKK amacına ulaşmayı hedeflemektedir. Bu aşama geçilirse sırada İran ve Türkiye’nin olacağı da tahmin edilmektedir. Öcalan’ın yakalanmasından sonra kendisinin ve terör örgütü PKK’nın bağımsız devlet kurmaktan vazgeçtiği, ideoloji değiştirdiği, Türkiye’nin demokratikleşmesi ve birada yaşama tezini savunduğu öne sürülse de nihai hedef olan bağımsız devlet fikri değişmemiştir. Nitekim Öcalan yakalandıktan sonra hazırlanan, PKK’nın “anayasa” olarak gördüğü KCK Sözleşmesi’nde dört parça üzerinde birleşik, bağımsız Kürt devleti kurulması hedefi yerini korumaktadır. Bu sözleşme büyük ölçüde Amerikalı düşünür Murray Bookchin’in ekolojik toplum tezlerine dayanır. Bu tez yerel yönetim ağırlıklı devletleşme modelidir. Bu teze göre yerel yönetimlere dayanan komünal-konfederal yapılar yeni devletler olacaktır. PKK, ABD’nin desteğiyle yerleştiği Suriye’nin kuzeyindeki kırsal kesimde bu modeli hayata geçirmeye çalışmaktadır. Terör örgütünü lideri Öcalan bu düşüncesinden vazgeçmediği gibi son yıllarda Suriye’ye yoğunlaşan PKK da nihai hedefinden vazgeçmiş ve silah bırakmış değildir. Aksine ABD’nin desteği ile ordulaşma sürecinde önemli mesafe almıştır. Bu konuda yanılgıya düşmemek gerekir.",https://halktv.com.tr/siyaset/kisitlanan-ozgurlukler-750258h
Fikret Bila,Kabine Değişti Zihniyet Değil,05 Haziran 2023 Pazartesi 05:00,"Cumhurbaşkanı Tayyip Erdoğan yeni kabinesini kurdu. Eski bakanların ikisi hariç diğerlerini milletvekili yaparak Meclis’e gönderdi. Bakanların tamamına yakınının değişmesi yetkilerin cumhurbaşkanında toplandığı bu rejimde kimin bakan olacağının bir önemi olmadığı bir kez daha ortaya koydu. İktidar da Türkiye’nin en önemli sorununun yanlış politikalarıyla yarattığı derin ekonomik kriz olduğunu biliyor. AK Parti’nin oyunun yüzde 35’e gerilemesinde önemli faktörlerden biri de ekonomik çöküntüdür. Erdoğan, bu havayı kırabilmek, umut yaratabilmek için Mehmet Şimşek’i yeniden ekonominin başına getirdi. Şimşek’ten beklenen; iktidarın “Türk Modeli” diye övündüğü, aslında ekonomi biliminde yeri olmayan “faiz nedendir enflasyon sonuç” görüşüne dayalı ucube sistemin yarattığı karamsarlığın kırılması. İktidar bütün kamu kaynaklarını tükettiği için yeni kaynak bulmak zorunda. Yabancı ülkelerden ve piyasalardan kaynak bulması giderek olanaksız hale geldi. Bu nedenle yabancı piyasalarda itibarı olduğu düşüncesiyle Şimşek görevi getirildi ki biraz kaynak bulunabilsin. Bunun için önce “düşük faiz, yüksek enflasyon, pahalı döviz” politikasının terk edilmesi gerekiyor. Şimşek de görev devir teslim töreninde “Türkiye’nin rasyonel zemine dönmesi dışında seçeneği yok. Kurallı ekonomiye dönmek lazım” diyerek bunun işaretlerini verdi. Ancak Şimşek, klasik ekonomi, finans ve maliye politikalarına dönebilecek mi? Düşüncelerini uygulamaya geçirebilecek mi? Bunun garantisi yok. Çünkü nihai kararı Erdoğan verecek. Bu nedenle Şimşek işbaşına getirilerek yaratılmak istenen olumlu hava yine havada kalabilir. Çünkü iktidar belirlediği politikalardan çok rahat şekilde U dönüşü yapabiliyor. Bugün “ak” dediğine ertesi gün “kara” diyebiliyor. Bugün yücelttiği bir bakanı ertesi gün görevden uzaklaştırabiliyor. Şimşek’in izlemesi beklenen politika aslında daha önce izlendi. Naci Ağbal’ın Merkez Bankası Başkanı, Lütfü Elvan’ın bakan olarak göreve getirilmesiyle ekonomi politikasında Ortodoks politikaya geçilmişti. Faiz enflasyon düzeyine yakın bir orana yükseltilmiş, döviz ve enflasyon düşmeye başlamıştı. Ancak bu 4 ay kadar sürdürülebildi. Cumhurbaşkanı Erdoğan hangi gerekçeyle olduğu bilinmez Ağbal’ı da Elvan’ı da görevden aldı. Yerlerine “faiz neden, enflasyon sonuçtur; düşük faiz, yüksek enflasyon, pahalı döviz doğru politikadır, Türkiye ihracatta sıçrama yapacaktır” görüşünü uygulamak üzere bakanlığa Nureddin Nebati’yi, Merkez Bankası Başkanlığı’na da Şahap Kavcıoğlu’nu getirdi. Birkaç ay sonra benzer bir değişimin yaşanmayacağının garantisi yok. Kabinenin değişmesi iktidardaki yönetim tarzının ve zihniyetinin değiştiği anlamına gelmiyor. Türkiye’nin “düşük faiz, yüksek döviz ve enflasyon” politikasından, kamu kaynaklarındaki savurganlıklar, israflar ve seçim ekonomisinden kurtulması gerekiyor. Şimşek de bunu yapmaya çalışacaktır. Ancak bunu yapabilmesi kolay değil. Kısa süre sonra yerel seçimler var. Bu nedenle iktidar seçim ekonomisini sürdürmek isteyecektir. Ekonominin ihtiyacı ise seçim ekonomisinden bir an önce çıkmaktır. Yerel seçimleri özellikle de İstanbul’u kazanmak isteyen iktidar Şimşek’e kararlarını uygulayabilecek bir serbestlik tanımayabilir. Erdoğan, Beştepe’deki törende “kucaklaşma, seçim kırgınlıklarını giderme” mesajı vermiş olsa da yerel seçimlere giderken eski üslubuna dönecektir. Seçim gecesi Cumhurbaşkanlığı Sarayı’nın önünde yaptığı balkon konuşmasında bunun ipuçlarını vermişti. İktidar cumhurbaşkanlığı seçimindeki kampanyasını yerel seçimler için de yapacaktır. Muhalefet açısından ise liderler değişsin veya değişmesin yerel seçimlere doğru Millet İttifakı’nın yeniden kurulması gerekir. Millet İttifakı’nın ortak hedefi Türkiye’yi otoriterleşmiş tek adam rejiminden yeniden demokratik, laik, hukuk devleti niteliklerine ve parlamenter rejime geçirmektir. Bu hedef ortadan kalkmış değil. CHP dışındaki Millet İttifakı partileri için bu amaç değişmediyse yerel seçimlere de ittifakla gidilmelidir.",https://halktv.com.tr/siyaset/kabine-degisti-zihniyet-degil-744591h
Fikret Bila,Siyasette Tutarlılık,22 Mayıs 2023 Pazartesi 05:00,"Siyasette tutarlılık önemlidir. Bülent Ecevit’in sık vurguladığı bir gerçektir bu. Tutarlılık göstermeyen liderler ve partiler zaman içinde yerlerini kaybederler. Cumhurbaşkanlığı için yapılacak ikinci seçim için CHP’den ayrılıp Memleket Partisi’ni kuran Muharrem İnce’ye, ATA İttifakı’nın büyük partisi olan Zafer Partisi’nin Lideri Ümit Özdağ’a ve bu ittifakın cumhurbaşkanı adayı Sinan Oğan’a siyasette tutarlılık açısından bakalım. CHP Lideri Kemal Kılıçdaroğlu tarafından, 2018 seçimlerinde cumhurbaşkanı adayı gösterilen Muharrem İnce seçimi kaybetti. İkinci kez cumhurbaşkanı adayı gösterilmediği için CHP’den istifa etti, Memleket Partisi’ni kurdu ve cumhurbaşkanı adayı oldu. Ancak hakkında yapılan gerçek dışı yayınlar gerekçesiyle seçime üç kala adaylıktan çekildi. Seçim ikinci tura kalınca da kendisine oy veren seçmeni serbest bıraktı. “İkinci turda Tayyip Erdoğan’a da Kemal Kılıçdaroğlu’na da oy verebilirsiniz” mesajı vermiş oldu. Cumhurbaşkanlığı için ikinci tur “Erdoğan mı, Kılıçdaroğlu mu” referandumuna dönüştü. Bu aşamada CHP’de 40 yıl siyaset yapmış ve önemli görevler üstlenmiş İnce’nin, seçmenine “Kılıçdaroğlu’nu destekleyin” demesi beklenirdi. 6’lı Masa’nın, sürecin başlangıcında İnce’yi ve partisini Millet İttifakı’na davet etmemiş olması ne kadar hatalıysa, İnce’nin seçimlerde Kılıçdaroğlu’nu işaret etmemesi da o kadar hatadır. Özdağ ve Oğan’a bakalım. Kılıçdaroğlu Özdağ’ı Zafer Partisi’nde ziyaret etti. Oğan, Dolmabahçe Sarayı’nda Cumhurbaşkanı Erdoğan’la görüştü. Daha sonra durumu birlikte değerlendirdiler ve konuyu yetkili kurullarında görüştükten sonra kararı bugün açıklayacaklarını duyurdular. ATA İttifakı’nda bulunan Adalet Partisi Genel Başkanı Vecdet Öz ise Kılıçdaroğlu’nu destekleyeceklerini açıkladı. Özdağ ve partisinin öne çıkardığı iki politika Atatürkçülük ve sığınmacıların ülkelerine gönderilmesi. Özdağ’ın sığınmacılar konusunda gösterdiği tepki ve gerekirse zorla ülkelerine göndereceklerini kararlılıkla savunması destek buldu. Cumhurbaşkanı adayı olarak Oğan da aynı politikayı savundu. Cumhurbaşkanı Tayyip Erdoğan ise sığınmacıları göndermeyeceklerini, yedirmeye, içirmeye, giydirmeye devam edeceklerini söyledi. Milli Savunma Bakanı Hulusi Akar da Türkiye’nin kendi sınırları içinde ve Suriye’de 9 milyon Suriyeliye baktığını açıklamıştı. Bu iktidar Suriyelilere kolayca vatandaşlık vererek seçimde sonucu etkileyecek oranda oy kullandırdı. Türkiye dışındaki Araplara da vatandaşlık verildiği ve oy kullandırıldığı canlı yayınlarda ekranlara yansıdı. Oyunu kullandıktan sonra muhabirin mikrofon uzattığı kişi Arapça konuştu. Türkçe bilmeyen, sırf iktidara oy versin diye yurt içinde ve yurt dışında vatandaşlık dağıtılan ve oy kullanan Suriyelilerin, Afganların sayısını bilmiyoruz. Bu koşullarda Özdağ ve Oğan’ın iktidarın bu politikası karşısında Erdoğan’ın yanında yer almaları büyük tutarsızlık olur. İzahı çok güç bir çelişki yaratır. Zafer Partisi gibi sığınmacıların ülkelerine gönderilmesini savunan Kılıçdaroğlu’dur. Atatürkçülük politikası da öyle. Bu iktidarın Atatürkçü olduğu söylenemez. Milli bayramlarda bile Atatürk’ün adını anmayan bir iktidar var. İkinci turda kadınlar da geleceklerine sahip çıkmalıdır. Kadınla erkeği eşit görmeyen, kadınların okula gitmelerine, çalışmalarına, yanında erkek olmadan sokağa çıkmalarına karşı olan, kadınların miras hakkının kaldırılmasını, şahitliklerinin kabul edilmemesini isteyen zihniyet AK Parti listelerinden Meclis’e girdi. Kadınlar kendilerini ve kız çocuklarını toplumsal yaşamdan silmeyi hedefleyen bu zihniyete karşı yanıtlarını sandıkta vermelidir.",https://halktv.com.tr/siyaset/siyasette-tutarlilik-741150h
Fikret Bila,Parti Devletin Gölgesi,07 Haziran 2023 Çarşamba 05:05,"AK Parti’nin 20 yıllık iktidarında demokratik, laik, sosyal hukuk devleti rafa kaldırılırken yerine parti-devlet oluşturuldu. Bu sürece “AK Parti’nin devletleşmesi” diyebiliriz. İktidar partisinin devletleşmesinin, seçimlerin demokratik bir ortamda, tarafsız yargının gözetiminde yapılmasını nasıl ortadan kaldırdığı bu seçimlerde de görüldü. Muhalefet partileri sadece iktidar partisine karşı değil devlet kurumlarına karşı yarışmak zorunda kaldı. Yargı siyasi nitelikli davalarda iktidarın beklediği ve kamuoyuna açıkladığı yönde kararlar verdi. İktidar muhtemel rakiplerini yargı kararıyla sakatladı. Canan Kaftancıoğlu’na getirilen siyasi yasak gibi. Aynı şekilde Ekrem İmamoğlu hakkında siyasi yasak kararı alt mahkeme tarafından verildi. Şimdi istinaf aşamasında. İktidar istediği zaman yasak kararını kesinleştirme gücüne sahip. AK Parti cumhurbaşkanlığı seçiminde kullandığı devlet gücünü ve kutuplaştırıcı, suçlayıcı, düşmanlaştırıcı söylemini sürdürecektir. Cumhurbaşkanlığı seçiminin özellikle ilk turu öncesinde muhalefet partileri iktidarın devlet gücünü kullanmasını ve gerçeğe dayanmayan söylemlerini pek önemsemedi. Kendi kampanyasına yoğunlaşmayı yeterli gördü. Oysa iktidarın; temelsiz iddialar, iftira niteliğindeki suçlamalar ve montaj videolarla yürüttüğü kampanya, CHP Lideri Kemal Kılıçdaroğlu ve partisini “PKK’nın, Kandil’in yanındaymış” gibi gösterdi. Bu çaba karşılık buldu ve sonuca etkili oldu. Muhalefet ikinci tur öncesinde iktidarın iddialarına karşılık vermeyi önceledi. Ancak geç kaldığı ikinci tur sonuçlarıyla anlaşıldı. Muhalefetin ilk tur öncesinde yeterince umursamadığı bir diğer konu sığınmacılara ve yabancılara kolayca vatandaşlık verilmesi ve oy kullandırılmasıydı. Bir diğeri de sığınmacı adı altında Türkiye’ye doldurulan Suriyeli ve Afganların halkta yarattığı rahatsızlıktı. Muhalefet bu konunun önemini de geç kavradı ve Zafer Partisi’nin desteğini sağlayarak bu eksikliği gidermeye çalıştı ama yine geç kalmıştı. İktidarın yerel seçim kampanyasında da aynı yöntemi kullanacağı açıktır. Muhalefet bu kez, iktidarın gerçeğe dayanmayan suçlamaları, sahte, montaj videolarla yürüteceği kampanyaya karşı şimdiden karşı kampanyasını başlatmalıdır. Halkı şimdiden iktidarın sahte suçlamalarına karşı aydınlatmalı, ikna etmeli, uyarmalıdır. Seçimlerde sadece iktidar partisine karşı değil devlet gücüne karşı bir mücadele vereceğini unutmamalı, bu konuyu şimdiden kamuoyunun gündemine yerleştirmek için çaba göstermelidir. CHP ve İYİ Parti kurultay süreçlerinde samimi olarak eleştiri-özeleştiri mekanizmasını çalıştırmalıdır. Nerede hataları ve ihmalleri olduğunu tek tek saptamalı aynı hataları ve ihmalleri tekrarlamamalıdır. İktidarın Türkiye’nin en önemli sorunu olan ekonomiyi arka plana itip seçim gündemini “beka, terör, terör yanlısı muhalefet” olarak belirlemesinin önüne geçmelidir. Muhalefetin uygulaması gereken bir diğer yöntem de genel politikaları genel yayın araçlarıyla anlatmanın yanı sıra her evi ziyaret edip seçmenle yüz yüze görüşmeyi başarmasıdır. Bunu yapabilmek için zaman yitirmeden mahalle mahalle örgütlenmesi, mevcut örgütleri de yenilemesi gerekir. Parti üyelerinin her biri aktif olarak seçim çalışmalarına katılmalı her hanenin sorunlarını saptamalı ve somut çözüm taahhüdünde bulunmalıdır. İktidarın etnik aidiyet ve dini değerleri istismar etmesi karşısında etkili bir söylem geliştirmek gerekir. Bunun da yolu iktidarın olmayan beka sorunu söyleminin gerçek olmadığını kanıtlayacak bir söylem geliştirmektir. İktidarın 2019 yerel seçimlerinde İstanbul ve Ankara’yı kaybetmeyi içine sindiremediği, bu iki büyük kenti yeniden kazanmak için bütün gücüyle yükleneceği unutulmamalıdır. Bu girişimlere İmamoğlu’na siyasi yasak getirilmesi de dahildir. Bu nedenle muhalefetin bu kez her olasılığa karşı hazırlıklı olması, seçimde kullanmak üzere (B) ve (C) planlarını da şimdiden oluşturması gereklidir.",https://halktv.com.tr/siyaset/parti-devletin-golgesi-745069h
Fikret Bila,Asgari yaşam,23 Aralık 2022 Cuma 00:02,"AK Parti iktidarı sermayeden yana, emeğe karşı tutumuyla halkı “asgari yaşam”a mahkûm etti.  Yeni asgari ücretin açıklandığı toplantıda Cumhurbaşkanı Tayyip Erdoğan’ın yanında işveren temsilcisi ile Çalışma Bakanı vardı.  İşçinin temsilcisi yoktu.  TÜRK-İŞ daha önce açıkladığı gibi asgari ücret 9 bin liranın altında belirlendiği için karara muhalefet şerhi koymuş ve toplantıya katılmayarak protesto etmişti.  Cumhurbaşkanı Erdoğan yeni asgari ücreti 8 bin 500 lira olarak açıklarken yanında sadece sermaye temsilcisi vardı.  İktidar bir kez daha safını gösterdi.  Asgari ücret, adı üzerinde, bir insanın yaşamını asgari düzeyde sürdürebilmesi için verilen ücrettir.  Bu ücret ancak fiziki olarak hayatta kalmayı sağlar.  Fiziki olarak hayatta kalmak insanca bir yaşam değildir.  Türkiye’de ücretlilerin neredeyse yarıya yakını asgari ücretle çalışıyor.  Bu da asgari ücretin otalama ücret haline geldiğini gösteriyor.  Asgari ücretin üzerinde ücret alanların da çoğunluğu asgari ücrete yakın rakamlar alıyorlar.  Bu tablo iktidarın halkı asgari düzeyde bir yaşama mecbur kıldığı, zenginlerin daha zenginleşmesini ise teşvik ettiğini gösteriyor.  Yüksek enflasyon, yüksek işsizlik, yüksek dolaylı vergiler ve bir de kur korumalı mevduat hesabı gibi faktörler fakiri daha fakir zengini daha zengin yapıyor.  Bu tablo iktidarın temel tercihidir.  Bu gerçek ortadayken iktidarın, işçiden, emekçiden yanıymış gibi söylevler vermesinin hiçbir inandırıcı yönü yok.  Rakamların gösterdiği gerçeğe bakalım.  İktidar asgari ücreti 8 bin 500 lira olarak belirlerken Temmuz ayında belirlenen 5 bin 500 liraya göre yüzde 54 oranında artış yapmış oldu. Yıllık olarak asgari ücrette yapılan artış ise yüzde70 düzeyinde kaldı.  Rakamları okurken yüksek bir artış yapıldığı duygusu uyanabilir. Ancak gerçek öyle değil.  2022 yılına göre 2023 yılı için asgari ücret yüzde 70 artırılırken TÜİK’e göre bile enflasyon yüzde 84’dü.  Bu oranla asgari ücret, TÜİK’in çoğunluğun inanmadığı yüzde 84 enflasyonunun altında kaldı.  Bu durum emekçilerin 2023 yılına da fakirleşerek girdiklerini gösterir.  TÜİK’in enflasyon oranı yerine ENAG”ın enflasyon oranını dikkate alırsanız emekçilerin aslında açlık sınırının da altında bir yaşama mahkûm edildiğini görürsünüz. ENAG’ın en son açıkladığı yıllık enflasyon oranı yüzde 170 düzeyinde.  Bu sonuçlara, emekçinin ve sermaye sahiplerinin milli gelirden aldıkları paya yine TÜİK rakamlarına bile bakarak da varabilirsiniz.  2016 yılından bu yana TÜİK rakamları üzerinden yapılan hesaplamalara göre sermaye kesiminin milli gelirden aldığı pay 13,7 puan artarak yüzde 41,1’den yüzde 54,8’e çıktı. Emeğin payı 14,2 puan düşerek yüzde 40,5’ten yüzde 26,3’e geriledi.  Emek ile sermayenin milli gelirden aldığı pay emek aleyhine oluşan makası her geçen yıl daha da açıyor.  TÜİK’in verilerine göre milli gelir büyümesinden en fazla bankalar, borç verenler, rantiyeler ve büyük şirketler pay alırken, ülke nüfusunun çoğunluğunu oluşturan ve vergiler, yüksek enflasyon, yüksek işsizlik, aşırı dalgalı kurlar, yüksek faiz düzeyi nedeniyle aldığı pay küçülen kesim işçi, memur, emekli oluyor.  Tablo bu kadar net.  Sermayenin yanında olan iktidar değişmedikçe bu tablonun değişmesi, emekçinin, emeklinin “asgari yaşam”dan kurtulması de mümkün değil.",https://halktv.com.tr/makale/asgari-yasam-709358
Fikret Bila,"Kılıçdaroğlu, yüzde 55-60 bir oyla seçilebilir",08 Mart 2023 Çarşamba 05:05,"İYİ Parti Lideri Meral Akşener’in CHP Lideri Kemal Kılıçdaroğlu’nun cumhurbaşkanlığı adaylığını reddederek Altılı Masa’dan kalkmasına İYİ Parti tabanı da dahil olmak üzere toplumdan yaygın ve sert tepki geldi. İYİ Parti’den üye düzeyinde istifalar saatler içinde yaygınlaştı. Toplum, Altılı Masa’nın bozulmaması, liderlerin hiçbirinin masadan kalkmaması mesajını verirken Millet İttifakı’na duyduğu güvenin, muhalefetin seçimi kazanacağına ilişkin umudunun ne kadar yüksek olduğunu gösterdi. Akşener’in masadan kalkmasını onaylamadı. Mesajı alan Akşener, hatasını anladı ve Altılı Masa’ya geri döndü. Diğer 5 lider de Akşener’i incitmeyecek ve masaya dönmesini sağlayacak ortamı sağladılar. Sonuçta Akşener, sert şekilde itiraz ettiği Kılıçdaroğlu’nun cumhurbaşkanlığını kabul etti. Karşılığında, cumhurbaşkanı adayı olmaları konusunda masadan kalkacak kadar ısrar ettiği İstanbul Büyükşehir Belediye Başkanı Ekrem İmamoğlu ve Ankara Büyükşehir Belediye Başkanı Mansur Yavaş’ın cumhurbaşkanı yardımcısı olmaları da bazıları kerhen de olsa 5 lider tarafından kabul edildi. Masadaki 5 genel başkanın cumhurbaşkanı yardımcısı olarak görev yapacakları da duyuruldu. Ancak iki belediye başkanının cumhurbaşkanlığı yardımcılığına atanmalarının cumhurbaşkanının (Kemal Kılıçdaroğlu) uygun göreceği zamanda ve tanımı yapılmış görev alanıyla sınırlı olacağı mutabakat metninde kayda geçirildi. Akşener’in “yetkili ve icracı cumhurbaşkanı yardımcısı olsunlar” talebine diğer 5 liderin rezerv koydukları ve genel başkanlar gibi genel yetkili olmalarına onay vermedikleri, daha sınırlı bir yardımcılık tanımında uzlaştıkları anlaşılıyor. Kriz çözüldü ve Altılı Masa’nın ortak cumhurbaşkanı adayının Kemal Kılıçdaroğlu olduğu Saadet Partisi Lideri Temel Karamollaoğlu tarafından ilân edildi. Ortak adayını belirleyen Altılı Masa, artık yeni bir aşamaya ulaşmış oldu. Bundan sonra Kılıçdaroğlu’nun seçimi kazanması ortak amaç olacak. Şimdi Kılıçdaroğlu’nun seçilme şansına ve nasıl bir cumhurbaşkanlığı yapacağı konusuna bakalım. Kılıçdaroğlu’nun seçilme şansı oldukça yüksek. Normal şartlar altında, sandık güvenliği sağlanmış, demokratik bir seçim yapılması halinde Kılıçdaroğlu önemli bir farkla seçimi kazanır. Masadaki 6 partinin samimiyetle Kılıçdaroğlu’nun arkasında durması halinde, anketlere göre yüzde 40-45 arasında bir ittifak oyunu alıyor. Ayrıca HDP sözcülerinin açıklamalarından HDP’nin de Kılıçdaroğlu’nun adaylığını destekleyeceği anlaşılıyor. HDP’nin ve aynı ittifakta yer alan sosyalist solun desteğiyle Kılıçdaroğlu, yüzde 55-60 bir oyla seçilebilir. İmamoğlu ve Yavaş’ın seçimden sonra cumhurbaşkanı yardımcısı olarak atanacak olmaları da Kılıçdaroğlu’nun oyunu artıracak bir faktördür. İmamoğlu ve Yavaş’ın seçim kampanyası boyunca Kılıçdaroğlu’nun yanında olmaları, iki belediye başkanına destek veren, cumhurbaşkanı olmalarını isteyen seçmenlerin Kılıçdaroğlu’na oy vermelerini kolaylaştıracaktır. Kılıçdaroğlu partili cumhurbaşkanı olarak değil, tarafsız bir cumhurbaşkanı olarak görev yapacağının işaretlerini dünden verdi. Partisinin grup toplantısında, bu toplantıya son kez katıldığını ve grup kürsüsüne veda ettiğini açıkladı. Bu veda ile sadece CHP’nin adayı olmadığını, 6 partinin ortak adayı olduğunu ve cumhurbaşkanı olduğunda da sadece 6 parti seçmeninin değil tüm Türkiye’nin cumhurbaşkanı olarak hareket edeceğinin mesajını verdi. Kılıçdaroğlu’nun kucaklayıcı, kapsayıcı siyaset anlayışı, barışçıl, yumuşak üslubu, partizanlık yapmayacağının, Türkiye’yi yine uzlaşma içinde, parlamenter demokratik sisteme sağlıklı biçimde geçireceğinin göstergeleri. Dürüstlüğüyle bilinen Kılıçdaroğlu’nun çevresine ihale dağıtmayacağı da çok açık. Parayla pulla ilgisi olan bir lider olmadığı da biliniyor. Ayrıca uzmanlık alanı olan denetim mekanizmalarını harekete geçirerek Hazine’den beslenen şirketleri, dev büyüklükte ihaleleri sırayla kazanan şirketlere ödenen paraları, hırsızlıkla, yolsuzlukla rüşvetle edinilmiş ve yurtdışına kaçırılmış servetleri mercek altına alacağı, bu paraların Türkiye’ye getirilmesini, sorumlulardan yargıda hesap sorulmasını sağlayacağına da kuşku yok. Yine bu sistemin verdiği yetkiyle, iktidarın liyakat yerine biat ve sadakate göre devlet kurumlarına yaptığı atamaları iptal edip yerlerine liyakate göre atamalar yaparak devlet kurumlarını yeniden bağımsız ve özerk hale getireceği de bir gerçek. Bu yönleriyle Kılıçdaroğlu, seçimi kazanacak, geçiş dönemini en iyi şekilde yönetip, Türkiye’yi yeniden demokrasiye kavuşturacak, demokratik, laik, sosyal hukuk devletinin yeniden inşa edilmesini sağlayacak bir cumhurbaşkanı olacaktır.",https://halktv.com.tr/makale/kilicdaroglu-yuzde-55-60-bir-oyla-secilebilir-723000
Fikret Bila,İnsan onuru,29 Kasım 2022 Salı 14:20,"Altılı masa üzerinde aylardır çalıştığı anayasa değişiklik paketini açıkladı. Özgürlükçü bir anlayışla hazırlanmış olan anayasa paketi Türkiye’nin yeniden demokratik, laik, sosyal hukuk devleti niteliklerinin hayata geçirilmesi için gerekli olan hükümleri ve yaklaşımı içeriyor. Altı partiden yetkin hukukçuların hazırladığı anayasa önerisi 21. yüzyıl değerlerini yakalamış bir metin. Değerli hukukçular; CHP’den Muharrem Erkek, DEVA Partisi’nden Mustafa Yeneroğlu, DP’den Serhan Üçel, Gelecek Partisi’nden Prof. Dr. Serap Yazıcı, İYİ Parti’den Uğur Poyraz ve Saadet Partisi’nden Bülent Kaya’yı, aylarca süren titiz bir çalışma sonucu ortaya çıkardıkları bu metin için kutlamak gerekiyor. Umarım bu metin yasalaşır ve Türkiye çağdaş bir anayasaya kavuşur. Altılı masanın anayasa metninde benim en çok önemsediğim ortaya konulan insan odaklı anayasa felsefesiydi. Ortaya çıkan anayasa önerisi anayasayı “insan onuru”na dayandırıyor, insan ve hakları ve özgürlükler üzerine bina ediyor, devleti değil insanı önceliyor. Bu yaklaşım Türkiye’nin en özgürlükçü anayasası olarak bilinen 1961 Anayasa’ndan daha ileri bir anayasa anlayışıdır. Yeni anayasayı insan onuruna dayandıran madde hükmüne ve gerekçesine bakalım. “İnsan onuru, temel hak ve hürriyetlerin niteliği ve bütünlüğü Madde 12 – İnsan onuru dokunulmazdır ve anayasal düzenin temelidir. Devlet, insan onuruna saygı göstermek ve onu korumakla yükümlüdür. Herkes, kişiliğine bağlı, dokunulmaz, devredilmez, vazgeçilmez temel hak ve hürriyetlere sahiptir. Temel hak ve hürriyetler bir bütündür, birbirini tamamlar ve yasama, yürütme ve yargı organlarını bağlar. Devlet, temel hak ve hürriyetlerden herkesin etkili biçimde yararlanmasını sağlayacak her türlü düzenlemeyi yapmak, tedbiri almak ve ihlalini önlemekle yükümlüdür.” Metin madde gerekçesini de şöyle açıklıyor: “Anayasamızın 12. maddesinin başlığı ‘İnsan onuru, temel hak ve hürriyetlerin niteliği ve bütünlüğü’ şeklinde değiştirilmiştir. Böylece Anayasamızın insan onurunu esas alan bir bakış açısı kazanması sağlanmıştır. Bu değişiklikle yasama, yürütme ve yargı organlarıyla bütün idarî makamların, anayasal görevlerini yerine getirirken ve yetkilerini kullanırken insan onurunu esas almaları amaçlanmıştır.” Bu anlayışı tamamlayan bir diğer değişiklik de Anayasa’nın İkinci Kısmı’nın başlığının değiştirilmesidir. Muhalefetin başlık önerisi şöyle : “Anayasamızın ikinci kısmının başlığı, ‘Temel Haklar ve Ödevler’ şeklindeydi. Buradaki ‘ödev’ kelimesi çıkarılmış; yerine ‘hürriyetler’ kelimesi getirilmiştir. Bu değişiklik, Anayasamıza daha hürriyetçi bir felsefe kazandırmayı amaçlamaktadır. Çünkü hürriyetlerin ödev kavramıyla sınırlanması, otoriter bir anayasacılık anlayışının eseridir.” Türkiye’nin 150 yıllık anayasacılık süreci hiçbir zaman insan odaklı olmamıştır. Mevcut anayasada “insan haklarına saygılı” ifadesi yer alsa da uygulama devlet öncelikli olmuştur. Devlet vatandaşa hizmet için değil vatandaş devlete hizmet için vardır. 70 yıldır sağ partilerin yönettiği Türkiye’de özellikle darbe dönemlerinde ve sonrasında “insanları devlet karşısında hizaya getirmek için “işkence ve kötü muamele” hiç eksik olmamıştır. Bu ülkede “insan onurunun” en çok kullanıldığı yer, işkenceye ve kötü muameleyi protesto eden geçlerin attığı “insanlık onuru işkenceyi yenecek” sloganıdır. Bugünkü iktidar da insan onuru ve haklarını dikkate almadan ülkeyi istediği gibi yönetiyor. Anayasal hakların kullanılmasına kolluk kuvvetlerini kullanarak engel oluyor. Kadın haklarını savunmak için yürüyen kadınları, gençleri, üniversite öğrencilerini yerlerde sürüklüyor, dipçikliyor, hakaret ediyor. Öğretmen hakları için toplananları aynı şiddetle dağıtıyor. İşçilere ve baro başkanlarına aynı şiddeti uyguluyor. Bu nedenlerle Altılı masanın anayasa değişiklik önerisinin “insan onuruna” dayandırılması çok önemli, bugüne kadar uygulanan yaklaşımı tersine çevirecek çok ileri bir adımdır. “Önce insan” diyebilmenin değeri bilinmeli ve desteklenmelidir.",https://halktv.com.tr/makale/insan-onuru-705213
Fikret Bila,Pişmiş aşa su katmak,24 Mart 2023 Cuma 05:05,"Türkiye cumhurbaşkanlığı hükümet sisteminde yetkilerin tek elde toplanmasıyla demokrasiden, hukuk devletinden ve laiklikten hızla uzaklaşan bir otoriter rejime dönüşme sürecinden geçiyor. Cumhur İttifakı’nın seçimi bir şekilde kazanması ve beş yıl daha iktidar olması demek, Türkiye’nin çağdaş devlet niteliklerinin tümüyle ortadan kalkması ve siyasal İslamcı, otoriter bir devlete dönüşmesi demek. Türkiye, cumhurbaşkanlığı hükümet sistemiyle yönetildiği beş yılda ekonomiden insan haklarına, yolsuzluk endeksinden dış politikaya, basın özgürlüğünden kadın haklarına kadar bütün hayati alanlarda hızla geriledi. Yargı iktidarın kontrolüne girdi. Sansür yasası çıkarıldı. Kişi ve sivil toplum kuruluşları ifade özgürlüğünü, toplantı ve yürüyüş özgürlüğünü kullanamaz hale geldi. Şeriat isteyen hükümet yanlısı dernekler dışında hiçbir derneğe, sendikaya, öğrencilere yürüyüş hakkı tanınmıyor. Yürümeye kalkan olursa kolluk kuvvetleri sert müdahale ederek gözaltına alıyor, yerlerde sürükleyerek yürüyüşü dağıtıyor. Türkiye, demokrasi alanı iyice daraltılmış, kuşatılmış bir hale gelince toplumda değişim rüzgarları esmeye başladı. Gidişin gidiş olmadığını gören halk değişim istiyor. Bu konudaki umudu ise Millet İttifakı. Altı siyasi partiden oluşan bu ittifaka Emek ve Özgürlük İttifakı’nın aday çıkarmayarak destek vereceği de anlaşıldı. Bu durum Millet İttifakı’nın Cumhurbaşkanı Adayı Kemal Kılıçdaroğlu’nun seçimi kazanma şansını artırdı. Cumhurbaşkanlığı için ortak aday belirleyen Millet İttifakı’nın bundan sonra belirlediği adayın arkasında firesiz durması gerekirken bazı aykırı sesler yükselmeye başladı. Altılı masayı oluşturan liderlerin kararıyla ortak aday belirlendiği halde hâlâ Kılıçdaroğlu’nun adaylığını kabullenmeyen İYİ Parti’li milletvekilleri var. Örneğin Yavuz Ağıralioğlu bu milletvekillerinin önde gelenlerinden biri. Kılıçdaroğlu’nun adaylığına karşı yaptığı konuşmada çok sert bir söylem kullandı. Ağır suçlamalarda bulundu. O kadar ki, “HDP’nin desteğiyle seçimleri şerefsiz kazanmaktansa şerefli yenilgiyi tercih ederiz” anlamında cümleler sarf etti. Kılıçdaroğlu’nun adaylığının altılı masaya dayatıldığını tekrarladı. Bu dayatmayı kabul etmediğini söyledi. Kılıçdaroğlu’nun HDP seçmeninin de desteğiyle seçimi kazanmasını “şerefsiz” bir durum olarak nitelemek çok ağır bir ithamdır. Siyasi nezakete ve saygıya sığmaz. Bu sözler “Kılıçdaroğlu’nun cumhurbaşkanı olmasındansa Erdoğan’la devam etmek daha iyidir” anlamına gelir. Ağıralioğlu’nun bu çıkışının iktidara ve Cumhurbaşkanı Tayyip Erdoğan’a yarayacağından kuşku yok. İYİ Parti Lideri Meral Akşener, Kılıçdaroğlu’nun ortak adaylığını onaylamış ve HDP’yi ziyaretini de normal karşılamışken, Ağıralioğlu’nun böyle bir konuşmadan sonra partisinden istifa etmesi beklenirdi. Ancak Ağıralioğlu lideri ve partisiyle 180 derece ters düşmüşken partisinde kalması iki şekilde izah edilebilir. Ağıralioğlu ya partisinde kalıp Akşener’le liderlik mücadelesine girecek ya da yaptığı konuşma, sarf ettiği sözler konusunda Akşener bilgi sahibiydi veya rahatsızlık duymadı. Bu durumda Ağıralioğlu’nun çıkışının İYİ Parti içinde bir denge sağlamaya yönelik olduğu sonucuna da varılabilir. Altılı masanın aldığı son karara bir itiraz da Ankara Büyükşehir Belediye Başkanı Mansur Yavaş’tan geldi. Yavaş, liderlerin milletvekili olup partilerinin başında olmalarını savundu ve cumhurbaşkanı yardımcısı olarak sadece Ekrem İmamoğlu ve kendisinin görev alması gerektiğini liderlere söyleyeceğini ifade etti. Yavaş, cumhurbaşkanlığı adaylığı tartışmalarında, bu konuya hiç girmeyerek, işine odaklanarak bu süreci çok iyi yürütmüştü. Bu yönüyle de takdir toplamıştı. Soru sorulduğunda ise altı lider ne karar verirlerse onun gereğini yapacaklarını söylemişti. Altı lider bir karar verdi ve bir model oluşturdular. Bu aşamadan sonra aylarca suskunluğunu koruyarak işine odaklanan Yavaş’ın modele itiraz etmesi liderlere “milletvekili olun, partinizin başında kalın” diye yol göstermesi şaşırtıcı oldu. Yavaş’ın bu çıkışı da iktidarın “altılı masa kendi arasında anlaşamıyor, ülkeyi yönetmekte nasıl anlaşacaklar” tezini güçlendiren ortam yarattı. Liderlerin cumhurbaşkanı yardımcısı olarak görev almaları, altılı masanın kararı. Kimse liderleri bu konuda zorlamadı. Kendi iradeleriyle cumhurbaşkanı yardımcısı olarak görev almak istediler. Buna Akşener de dahil. İmamoğlu veya Yavaş’ın cumhurbaşkanı adayı olması konusunda direten ve kabul görmeyince masadan kalkan Akşener, bu kararının toplumda nasıl büyük bir tepkiyle karşılandığını gördü. Sonuçta İmamoğlu ve Yavaş’ın cumhurbaşkanlığı yardımcısı olmaları formülüne onay vererek masaya döndü. Artık bu aşamadan sonra aday ve modeli reddetmek, tartışmaya açmak pişmiş aşa su katmaktan başka anlam taşımaz.",https://halktv.com.tr/makale/pismis-asa-su-katmak-726281
Fikret Bila,Akşener’in tarihi hatası,06 Mart 2023 Pazartesi 05:05,"İyi Parti Lideri Meral Akşener, CHP Lideri Kemal Kılıçdaroğlu’nun adaylığını kabul etmedi ve Millet İttifakı masasından kalktı. Akşener masadan kalkmakla kalmadı, ertesi gün kırıcı, yaralayıcı bir üslupla Kılıçdaroğlu’na ve masaya ağır suçlamalar yöneltti. Cumhurbaşkanı Tayyip Erdoğan’ın karşısında Kılıçdaroğlu’nun aday olmasını, “sıtma ile ölüm” arasında tercihe zorlanmak olarak tanımladı. Koltuk, makam hırsıyla hareket ettiği ithamında bulundu. Masayı da “kumar masası”, “noter masası” diye tarif etti. Kılıçdaroğlu’nun ve masadaki diğer liderlerin bu ağır suçlamaları hak etmediklerini söylemek gerekir. Kılıçdaroğlu’yla 6 yıldır, diğerleriyle 1 yıldır işbirliği içinde çalışan, Millet İttifakı’na Kılıçdaroğlu’yla birlikte büyük emek vermiş olan Akşener’in bu denli kırıcı bir üslup kullanmadan masadan kalkması elbette çok daha iyi olurdu. Akşener’in bu kararı, Millet İttifakı’na umut bağlayan ve güvenen milyonlarca vatandaşın umudunu ve güvenini sarstı. Daha önemlisi önümüzdeki seçimleri muhalefetin kazanmasını riske soktu. Bu karardan en çok memnun olanların başında Cumhurbaşkanı Tayyip Erdoğan’ın geldiğini tahmin etmek zor değil. Kurulduğu günden beri Erdoğan ve MHP Lideri Devlet Bahçeli, Akşener’i o masadan kaldırmaya çok uğraştılar. “Cezaevine girersin” tehdidinden, nazik davet yöntemine kadar her yolu denediler. Ancak Akşener, ısrarla masada kalacağını söyledi ve kaldı. Şimdi ise Kılıçdaroğlu karşıtlığı ile masadan kalkarak Erdoğan ve Bahçeli’nin beklentisini karşılamış oldu. Akşener, Kılıçdaroğlu’yla birlikte “bu ucube tek adam rejimini değiştirmek” üzere yola çıkmıştı. Ancak 6 yıl sonra masadan kalkarak, giderek otoriterleşen, ülkeyi ağır bir ekonomik krize sürükleyen, hukuku yok sayan, insan haklarını, basın özgürlüğünü kısıtlayan tek adam rejiminin ekmeğine yağ sürmüş oldu. Önümüzdeki seçimleri muhalefet açısından riske sokarak tarihi bir hata yaptı. Muhalefetin seçimleri kaybetmesi, iktidarın daha da otoriterleşerek rejimini güçlendirmesi halinde, bu sonuçtan Akşener sorumlu tutulacaktır. Akşener’in bir hatası da cumhurbaşkanlığı adaylığı konusunda CHP’li belediye başkanları Ekrem İmamoğlu ve Mansur Yavaş isimlerinde ısrar etmesidir. Kılıçdaroğlu bir yıl önce belediye başkanlarının görevlerine devam edeceklerini, vatandaşa taahhütlerini hayata geçirmek için çalışacaklarını açıklamıştı. Bu görüşünü zaman zaman tekrarlamış olmasına karşın Akşener’in İmamoğlu ve Yavaş ısrarını sürdürmesi, masadan kalktıktan sonra bile bu iki isme “aday olun” çağrısı yapması siyasi etikle pek bağdaşan bir tutum değildi. Kendisi aday olmayan, partisinden de aday önermeyen Akşener’in, başka bir partinin liderini ve yönetimini yok sayarak o partiden ısrarla aday önermesi CHP’nin iç işlerine karışmak anlamına geliyor. Akşener, CHP milletvekillerini İYİ Parti’ye geçiren ve böylece seçimlere ve Meclis’e girmelerini sağlayan Kılıçdaroğlu’na demokrasiyi tahkim eden bu tavrı nedeniyle ömür boyu şükran duyacağını ve Kılıçdaroğlu ve ailesini kendi sülalesine emanet ettiğini açıklamış bir liderdi. Ne ara ve hangi gerekçelerle bu kadar sert, keskin bir Kılıçdaroğlu karşıtlığı biriktirdiğini anlamak gerçekten kolay değil. Akşener, MHP’den kendisiyle birlikte ayrılanlarla İYİ Parti’yi kurdu. Partisini MHP çizgisinden merkez sağ çizgiye yönelterek büyümesini sağladı. MHP’nin yüzü olarak bilinen isimleri, vitrinden geri çekip yerine merkez sağa yakın isimler yerleştirerek, Demirel’in Adalet Partisi, Doğru Yol Partisi’nin konumuna getirmeyi hedefledi. Bu yolda önemli de bir mesafe katetti. Ancak masadan kalkma kararı verirken, partisinin merkez sağ tabanından değil, yönetimde ve örgütteki eski MHP’li ülkücülerden yana ağırlık koydu. Partisinin MHP’den gelmeyen kesimini dikkate almadı. Oysa İYİ Parti’nin MHP kökenli olmayan kesimiyle CHP tabanı birbirine çok uzak değil. İYİ Parti’nin tabanındaki merkez sağ kesimin Atatürk’le, cumhuriyet değerleriyle, laiklik ilkesiyle bir sorunu yok, tıpkı CHP tabanı gibi. Hatta iki taban arasında geçişler olduğu da bir gerçek. Bu kesimin Kılıçdaroğlu’nun adaylığına, Akşener ve MHP kökenli yöneticiler kadar bir karşıtlığı söz konusu değil. Hatta bazı araştırmalarda İYİ Parti tabanında Kılıçdaroğlu’na yüzde 70 ve üzerinde destek olduğu bilgisi kamuoyuna yansıtılmıştı. Akşener’in Kılıçdaroğlu karşıtlığı dışında cumhurbaşkanlığı adaylığı konusunda bir hazırlığı olmadığı da anlaşıldı. Habertürk canlı yayınında “İYİ Parti önerirse cumhurbaşkanı adayı olurum” diyen Prof. Dr. Erşan Şen’in bu açıklamasından kısa sonra yaşadıklarına ilişkin aktarımları da bunu gösteriyor. Ersan Hoca “aday olurum” dedikten sonra kendisini Buğra Kavuncu’nun aradığını, Meral Hanım’ın görüşmek istediğini ilettiğini aktardı. Buğra Kavuncu’nun Meral Akşener’le kendisini telefonla görüştürdüğünü açıkladı; Meral Hanım’ın telefonda Şen’e “adaylık konusunda ciddi misiniz” diye sorduğunu, kendisinin de “ciddiyim” yanıtını verdiği, bunun üzerine de Akşener’in “o zaman gelin, kapımız açık, görüşelim” dediğini duyurdu. Kılıçdaroğlu’nu “kazanamayacak aday” diye damgalayan İYİ Parti’nin televizyon ekranlarından aday belirleyecek bir noktaya gelmesi düşündürücü olmalı. Başta Akşener ve İYİ Parti olmak üzere Kılıçdaroğlu’nun adaylığına karşı çıkanların gerekçelerini açık açık söylemeleri gerekir. Daha önce de sormuştum. Bu gelişmelerden sonra yeniden sormak gerekiyor. Kılıçdaroğlu neden aday olmasın? Dürüst olduğu için mi? Hırsız olmadığı için mi? Kendisini, ailesini, çevresini zenginleştirmediği için mi? İhale dağıtmayacağı için mi? Hazineye bağlı hortumları keseceği için mi? Halkı soyanlardan hesap soracağı için mi ? Neden?",https://halktv.com.tr/makale/aksenerin-tarihi-hatasi-722649
Fikret Bila,Seçimler ertelenemez,17 Şubat 2023 Cuma 00:01,"İktidar, yaşadığımız büyük felaketi bahane ederek seçimlerden kaçmanın yollarını arıyor. Biliyor ki yol açtığı ekonomik krize depremin neden olduğu on binlerce can kaybı ve büyük yıkım eklenince seçimi kazanma şansı hiç yok. İktidarın seçimden kaçmaya çalışmasının nedeni bu gerçek. Felaketin iktidar aleyhine sandığa yansıyacak olmasının iki temel nedeni var. Birincisi; bu iktidarın övünerek çıkardığı imar aflarıyla, oy için depreme dayanıksız binaları dayanıklı kabul etmesinin sonucu vatandaşın yıkılan bu binaların altında kalarak can vermesi. İkincisi ise bu iktidar başka bir kurumu öne çıkarmamak için tam iki gün kaybetti. AFAD’tan başkasını, enkaza müdahale edebilecek kurumları, kuruluşları deprem alanına sokmadı. Sadece AFAD görünsün diye Türk Silahlı Kuvvetleri’ne (TSK), Zonguldak Maden İşçileri Kurtarma Ekibi’ne, muhalefetin yönettiği belediye ekipleri ve itfaiye erlerine, AHBAP Derneği’ne izin vermedi. Zonguldak Maden İşçileri Kurtarma Ekibi ancak 3-4 gün sonra enkaza müdahale edebildi. Bu uğurda kaç vatandaş enkaz altında can verdi bilmiyoruz. İktidar bu sığ ve sadece kendi hesabına dayalı tutumunun sandıkta ağır maliyeti olacağını görmeye başladı ki seçimlerin ertelenmesi konusu telaffuz edilmeye başlandı. Seçimlerin ertelenmesini ilk dillendiren Bülent Arınç oldu. Bu koşullarda seçim yapılamayacağını, 6 ay veya 1 sene ertelenmesi gerektiğini söyledi. Başlangıçta iktidar Arınç’ın sözlerine bir yorum yapmadı. Kamuoyundan gelecek tepkiyi bekledi. Muhalefet partilerinden ve toplumdan büyük tepki gelince Arınç’ı yalnız bıraktı. “Arınç’ın kişisel görüşüdür, partimizi bağlamaz” dilerek kenara çekildi. Peki iktidar depremi bahane ederek, ülke çapında OHAL ilân edip seçimleri erteleyebilir mi? Hayır, erteleyemez. Anayasa buna izin vermiyor. Anayasa’nın 78 maddesi şu hükmü taşıyor: “Savaş sebebiyle yeni seçimlerin yapılmasına imkan görülmezse, Türkiye Büyük Millet Meclisi, seçimlerin bir yıl geriye bırakılmasına karar verebilir. Geri bırakma sebebi ortadan kalkmamışsa, erteleme kararındaki usule göre bu işlem tekrarlanabilir.” Yoruma ihtiyaç olmayan, açık bir hüküm. Türkiye savaşta değil. İktidarın TBMM’den erteleme kararı çıkaracak çoğunluğu yok. Ancak bu iktidar kendini anayasanın üzerinde görüyor. Çıkarı gerektirdiğinde anayasayı bir kenara atıyor ve istediğini yapıyor. Bu anayasa tanımaz tavrıyla seçimleri de Cumhurbaşkanı’nın kararıyla erteleyebilir veya Yüksek Seçim Kurulu’na (YSK) böyle bir karar aldırabilir. YSK, iktidarın istediği gibi “bu koşullarda seçimleri yapamıyorum, en erken bir yıl içinde yapabilirim” kararı alırsa ne olur? Sivil darbe olur. YSK, Meclis’in yetkilerini gasp etmiş olur. Böyle bir kararın hukuki geçerliliği olmaz. Toplum da böyle bir darbeyi kabul etmez. Bu iktidar anayasayı açık açık çiğnemekte çekinen bir iktidar değil. Son örneği ortada, Cumhurbaşkanı Tayyip Erdoğan, Anayasa’nın 101 maddesindeki “bir kimse en fazla iki defa cumhurbaşkanı seçilebilir” açık hükmüne rağmen üçüncü kez aday olmaya hazırlanıyor. Anayasaya aykırı olan bu kararı hayata geçirmek için YSK’ya güveniyor. YSK’nın “Erdoğan yeni sistemde bir kez seçilmiştir, ikinci kez aday olabilir” kararı vereceğinden emin olduğu için adaylığını ilân etmiş durumda. Muhalefet partileri, aday olursa YSK’ya itiraz edecekler ama onlar da YSK’nın Erdoğan’ın isteği dışında bir karar veremeyeceğinden emin görünüyorlar. YSK’nın Erdoğan’ın adaylığını onaylayacağını düşünüyorlar ve Erdoğan’ı sandıkta yenmeyi hedefliyorlar. Bu açık anayasa ihlali açısından bakıldığında önümüzdeki seçimde seçmen, “Türkiye bir anayasa devleti mi olacak yoksa şahıs ve parti devleti olarak devam mı edecek” sorusunu da oylamış olacak.",https://halktv.com.tr/makale/secimler-ertelenemez-719491
Fikret Bila,Yeter söz milletin!,20 Ocak 2023 Cuma 00:02,"Cumhurbaşkanı Recep Tayyip Erdoğan seçim tarihini 14 Mayıs, seçim sloganını da “Yeter, söz milletin” diye belirledi.  Seçim tarihi olarak, 73 yıl önce yapılan ve Demokratik Parti’nin (DP) CHP iktidarına sandıkta son verdiği 14 Mayıs’ı ve DP’nin bu seçimde kullandığı “yeter, söz milletin” sloganını seçti.  Seçti ama bu işte bir terslik var.  DP, bu sloganı CHP’nin 27 yıllık tek parti iktidarına ve tek adam yönetimine karşı kullanmıştı.  Bugüne baktığımızda.  CHP iktidarda değil.  Tam 30 yıldır muhalefette.  20 yıldır tek parti iktidarını yürüten AK Parti, ülkeyi tek adam olarak yöneten de Cumhurbaşkanı Recep Tayyip Erdoğan.  Bu durumda “yeter, söz milletin” sloganını AK Parti’nin kullanması boşlukta kalıyor.  Çünkü seçim meydanlarında CHP’ye dönüp, “20 yıldır Türkiye’yi CHP’nin tek parti iktidarı ve tek adam olarak da Kemal Kılıçdaroğlu yönetiyor” demesi mümkün değil.  Bunu söyleyebilecek olan muhalefet partileri.  20 yıldır; demokrasiyi tıkayan, kuvvetler ayrılığını rafa kaldıran, bağımsız yargıyı bağımlı hale getiren, muhaliflerini cezaevine gönderen, siyasi yasak koyan, sansür yasası çıkaran, Hazine kaynaklarını yandaş şirketlere aktararak kendisini ve çevresini zenginleştiren, enflasyona ve işsizliğe rekor kırdıran, yoksulu daha yoksul, zengini daha zengin yapan AK Parti iktidarı. Kararları da tek adam olarak veren Erdoğan.  Bu tablo içinde Erdoğan’ın çıkıp “yeter, söz milletin” demesi AK Parti’ye karşı mümkün, CHP’ye karşı değil.  14 mayıs 1950 seçimlerinde DP’nin kazanmasının, CHP’nin kaybetmesinin nedenlerine bakalım.  1938-1950 arasındaki dönemde; Parti-devlet uygulamaları, halkın gerçek temsilinin olmayışı, partinin hesap vereceği bir kurumun bulunmaması, devlet memurlarının elitist tutumları, İkinci Dünya Savaşı koşullarında alınan ekonomik ve mali önlemlerle köylünün, çiftçinin giderek yoksullaşması, temel gıda maddelerinde karne uygulaması, artan vergiler, Milli Korunma Kanunu, Varlık Vergisi kanunu gibi uygulamaların halkın üzerinde yarattığı olumsuz birikim.  Bugünkü duruma baktığımızda ise bu politikaların çoğunun AK Parti tarafından uygulandığını görüyoruz.  Bugün Türkiye’de demokratik laik devlet kurumları, denge denetleme organları rafa kaldırılmış, yerine AK Parti’nin oluşturduğu parti-devlet yapısı kurulmuş durumdadır.  Hükümetin bütün yetkileri tek başına Cumhurbaşkanı Recep Tayyip Erdoğan’ın elinde toplanmış ve tek adam yönetimi kurulmuştur.  İktidar partinin hesap vereceği bir kurum yoktur. Bu kurumlar fiilen işlevsiz bırakılmış ve iktidarın kontrolüne alınmıştır.  Devlet memurlarının çoğunluğu, özellikle üst düzey bürokratların tamamı AK Parti yandaşı konumundadır. Memuriyete giriş için yapılan yazılı sınavların önemi kalmamıştır, iktidar yaptığı mülakatlarla sadece yandaşlarını işe almaktadır.  Çiftçi, işçi, memur, emekli, küçük esnaf yoksullaştırılmıştır.  Bu kesim için gıda ürünleri ulaşılmaz hali gelmiştir. Enflasyon yüzde 170’lerle ifade edilmektedir. Mutfaktaki enflasyon rekor düzeydedir.  Ekmek karneye bağlanmamıştır ama dar ve sabit gelirli vatandaş ucuz ekmek kuyruklarında, ucuz gıda kuyruklarında saatlerce beklemekte, daha ucuz diye bayat ekmek almaktadır.  Bu koşullarda “yeter, söz milletin” diyecek birileri varsa bunlar muhalefet partileri ve milletir.  Sloganın adresi de CHP değil, AK Parti’dir.",https://halktv.com.tr/makale/yeter-soz-milletin-714571
Fikret Bila,Ortak genel merkez,27 Ocak 2023 Cuma 00:01,"6’lı Masa’nın liderleri bu kez İYİ Parti Lideri Meral Akşener’in ev sahipliğinde toplandı. Bu toplantıda, 6’lı Masa’nın yürüteceği seçim kampanyası, iktidara geldiklerinde işleyecek geçiş sürecinin yol haritası ve uygulanacak hükümet programına son şekli verildi. İki temel metin, 6 lider tarafından, 30 Ocak’ta geniş katılımlı bir toplantı ile kamuoyuna açıklanacak. 6 lider seçim kampanyasını ortaklaşa yürütme konusunda görüş birliğine vardılar. Seçim kampanyasının ortak akılla yürütülmesi amacıyla partilerin genel merkezleri dışında ayrı bir bina tutulacak. Bu ortak merkezde partilerin seçim kampanyası sorumluları ortak çalışacaklar. 6 lider miting meydanlarında ortak bir dil kullanacak. Ayrıca 6 parti ortak sloganlarla halkın karşısına çıkacak. Ortak afişler kullanılacak. İktidar değişikliğinde ilk yapılacak işler listelenerek parti binalarına asılacak. Seçim kampanyası boyunca 6 liderin de yer aldığı ortak videolar medya ve sosyal medya üzerinden sık sık halka ulaştırılacak. Üniversiteli gençlerin oy kullanmalarını sağlamak için seçmen olarak kayıtlı oldukları yerlere götürülüp getirilmeleri konusunda 6 parti olanaklarını birleştirerek otobüslerle öğrencilerin ulaşımını sağlayacaklar. 6’lı Masa’nın ortak adayı cumhurbaşkanı seçildikten sonra partisinden istifa edecek. Diğer liderler istedikleri takdirde cumhurbaşkanı yardımcısı olarak görev alacaklar. Milletvekili olmayı tercih eden liderler ise partilerini temsilen cumhurbaşkanı yardımcılığı için başka isim önerebilecekler. Yeni cumhurbaşkanı, geçiş süreci boyunca, anayasadaki mevcut yetkilerini sistemi normalleştirmek için kullanacak. Kararnameler cumhurbaşkanının imzasıyla yayımlanacak. Ancak cumhurbaşkanı imza atmadan önce diğer liderlerle istişare edecek. Cumhurbaşkanı yardımcısı olsun veya olmasın önemli konularda 6 lider bir araya gelerek ortak karar alacaklar. Liderler, cumhurbaşkanının başkanlığında, bir çeşit cumhurbaşkanlığı kabinesi gibi çalışacaklar. Her parti kabinede en az bir bakanlığa sahip olacak. Bakanlık sayısı seçim sonuçlarına göre değişebilecek. 6 liderin üzerinde çalıştıkları bir konu da milletvekili olmayan genel başkanların Meclis Genel Kurul çalışmalarına grup başkanı olarak katılabilmeleri. Bunu sağlamak için 6 parti Meclis’te çoğunluk sağlarsa Meclis İçtüzüğü’nü değiştirerek milletvekili olmayan genel başkanların grup başkanı olmaları ve böylece Meclis çalışmalarına katılmalarını sağlayacaklar. Bu değişiklik sağlanırsa cumhurbaşkanı yardımcısı oldukları için milletvekili olmayan liderler partilerinin başında Meclis çalışmalarına katılabilecekler. 6 lider, iktidar değişikliğinde ilk bir haftada, bir ayda, altı ayda, bir yılda yapılacak işlerin sıralaması konusunda da ortak bir program üzerinde anlaşmış durumda. Üst düzey sivil ve askeri bürokraside yapılacak değişiklikler öncelikli olacak. Siyaset üstü olarak tanımlanan bağımsız ve özerk olması gereken kurumlarda görev değişikliği öncelikli olacak. Yeni iktidar ilk bir haftada Merkez Bankası Başkanı, MİT Başkanı, Genelkurmay Başkanı, BDDK Başkanı, SPK Başkanı’nı değiştirecek. Mevcutların yerine 6 liderin de onayını alan isimler atanacak. Aynı bağlamda TRT Genel Müdürü, Anadolu Ajansı Genel Müdürü, RTÜK Başkanı ve Basın İlan Genel Müdürü de ilk etapta değiştirilecek. Yargının bağımsızlaştırılması da yeni iktidarın ilk hedefleri arasında. Bu amaçla Hakimler Savcılar Kurulu’ndan başlamak üzere yüksek yargıda da değişiklik yapılacak. 6’lı Masa iktidarının temel önceliği ekonomik önlemler, enflasyonla mücadele ve para politikası olacak.",https://halktv.com.tr/makale/ortak-genel-merkez-715914
Fikret Bila,Seçime müdahale,19 Aralık 2022 Pazartesi 00:01,"Seçimlere sadece seçim günü, sandıkta müdahale edilmez. Seçim güvenliği de seçim günü sandık başına giderek sağlanmaz. Seçimlere, oy verme gününden çok önce seçim koşulları belirlenerek de müdahale edilebilir. Bugün Türkiye’de yaşanan budur. İktidar önümüzdeki seçimlere seçim koşullarını değiştirerek müdahale ediyor. Bunun en bariz ve sert örneği İstanbul Büyükşehir Belediye Başkanı Ekrem İmamoğlu hakkında verilen siyaset yasağı ve hapis cezası kararıdır. İmamoğlu hakkındaki mahkûmiyet kararı iktidarın önümüzdeki seçimlere müdahalesidir. İktidar, adı cumhurbaşkanlığı adaylığı için geçen İmamoğlu’na siyaset yasağı getirerek, muhalefetin aday seçeneklerinden birini devri dışı bırakmak istiyor. Eğer İmamoğlu hakkındaki karar kesinleşirse bu amacına ulaşmış olacak. Muhalefet istese de İmamoğlu’nu aday gösteremeyecek. İmamoğlu’nun aday gösterilip gösterilmeyeceği bilinmiyordu. Bu karardan sonra da aday gösterilip gösterilmeyeceği bilinmiyor. Bu önemli değil. Önemli olan hukuki dayanaktan yoksun bir kararla İmamoğlu’nun anayasal hakkının ortadan kaldırılmış olmasıdır. İtiraz edilmesi gereken konu budur. İktidar, bu yargı yapısıyla bunu başka aday adayları için de yapabilir. Seçime müdahale demokrasiye müdahaledir. İktidar, önümüzdeki seçime sadece İmamoğlu kararıyla mı müdahale etti? Hayır. Seçime müdahale çok önce başladı. Seçim yasasıyla oynayarak, 1950 yılından beri uygulanmakta olan bir kuralı değiştirdi. Seçim çevresindeki en kıdemli yargıcın seçim kurulu başkanı olması hükmünü kaldırdı. Yerine, seçim kurulu başkanının, istekliler arasından kura ile belirlenmesi kuralını getirdi. Bu değişiklik de seçim güvenliğini zedelediği için seçime müdahaledir. İktidar bu değişiklikle, kendine yakın, avukatken yargıç olarak atanmışların seçim kurulu başkanı olmasını sağlamayı hedefledi. Önümüzdeki seçime müdahale bununla da kalmadı. İktidar, ülkeye soktuğu milyonlarca Suriyeli ve Afganı da Türk vatandaşı yaparak oy kullanmalarının önünü açtı. İstediği sığınmacıyı vatandaş yapan iktidar vatandaş yaptıklarından, ev sattıklarından, kurada ev çıkarttıklarından, sağlık hizmetlerini bedava verdiklerinden, vergi almadıklarından oy bekliyor. Bu kesimden oy alacağı da kesin. Ayrıca muhalefet partilerinin, seçmen listelerinden Suriyeli ve Afganları görmesini de zorlaştırarak sığınmacı seçmene isimlerini değiştirme olanağı da sağladı. İsim değiştirmek eskiden mahkeme kararıyla oluyordu. İktidar bunu da değiştirdi. Şimdi e-devlet’e gidip isminizi değiştirebiliyorsunuz. Nitekim vatandaşlık almış Suriyelilerin e-devlete girip isimlerini değiştirip, Türk ismi aldıklarının birçok örneği de kamuoyuna yansıdı. Seçmen listelerine Türk isimleriyle girecek olan Suriyelileri artık saptamak mümkün olmayacak. Böylece iktidar, “Suriyelilere oy kullanma hakkını neye göre verdiniz” sorusuna daha az muhatap olacak. Seçmen ithal etmek de seçime müdahaledir. Bu müdahaleler gösteriyor ki önümüzdeki seçimler demokratik ve eşit koşullarda olmayacak. Bu nedenle 6’lı Masa ve diğer muhalefet partileri seçim güvenliğini sadece seçim günü sandık başında sağlayabileceği yanılgısına düşmemeli. Şimdiden yapılan bu müdahalelere karşı sadece hukuk yollarını kullanmakla kalmayıp seçmeni aydınlatıp uyarmalı, iktidarın bu müdahalelerini ortadan kaldırmak için öncülük etmeli, kabullenmemelidir. *** Yazıyı Sesli Köşe'den dinleyebilirsiniz.",https://halktv.com.tr/makale/secime-mudahale-708590
Fikret Bila,Stratejik hedefi ıskalamak,09 Ocak 2023 Pazartesi 00:01,"6’lı Masa ortak aday belirleme aşamasına yaklaşınca muhalefet partilerinden yeni hamleler gelmeye başladı. Seçim öncesi 6’lı Masa’ya karşı el yükseltme girişimleri sıklaştı. Muhalefet partilerinin her biri 6’lı Masa’dan alabileceğinin azamisini almanın yollarını arıyor. Bu süreçte önemli olan gerçekçi olmaktır. Temenni ile gerçek arasındaki farkı görebilmektir. Merhum Necmettin Erbakan’ın sözüyle siyasette “temenni”ye her zaman yer vardır. Ancak temenni başka gerçek başkadır. Temenniyi esas alıp gerçekleri görmezseniz, siyasi hedefiniz doğrultusunda yol almanız da mümkün olmaz. Muhalefet partileri siyasetin bugünkü gerçek tablosunu okumadan temennileri gerçek sanarak yola çıkarlarsa seçim yenilgisi kaçınılmaz olur. Türk siyasetinin bugünkü en büyük sorunu demokrasi ve hukuk zemininin büyük ölçüde ortadan kaldırılmış olmasıdır. Özellikle cumhurbaşkanlığı hükümet sisteminde, demokratik mekanizmalar yerine yetkilerin tek elde toplandığı otoriter bir yönetim, laik devlet yapısı yerine siyasal İslamcı bir yapı oluşturulmuş durumdadır. Önümüzdeki seçimleri iktidarın kazanması halinde bu yapının daha da güçleneceğini ve demokratik hukuk devleti alanının daha da daralacağını tahmin etmek zor değildir. Seçim öncesi iktidarın muhalefet partileri, rakipleri, sivil toplum kuruluşları ve muhalif vatandaşlar üzerinde kurduğu ağır baskı ve yarattığı korku ortamı iktidarın devamı halinde neler olabileceği hakkında fikir veriyor. Bu koşullar altında muhalefet partilerinin ortak stratejik hedefinin yeniden demokrasiye ulaşmak ve laik hukuk devletini inşa etmek olduğu açıktır. Bu stratejik hedef göz ardı edilerek kısa vadeli parti çıkarlarının öne çekilmesi asıl hedefin ıskalanmasıyla sonuçlanabilir. Bu gerçek, muhalefet partilerinin tek başına iktidar olmaları halinde uygulayacakları programı geri plana çekip, partiler arasındaki ortak alanları ve ortak hedefi öne çıkarmalarını gerektirir. Stratejik ortak hedefin demokrasiye ulaşmak olduğu düşünülürse, muhalefet partilerinin ortak hedef doğrultusunda, ortak söylem, ortak semboller, ortak sloganlarla siyaset yapmaları gerekir. Her muhalefet partisinin ayrı telden çalması ve önümüzdeki seçimi kazanmasının kendi liderliğine ve kendi partisine bağlı olduğu sanısına kapılmaları risklidir. Böyle bir yanılgıdan hareketle “ben olmazsam seçimi kazanamazsın, hadi bakalım” edasıyla muhalefet ittifakını “yoksa iktidar kazanır” tehdidiyle hizaya getirme çabaları ortak hedefe ulaşmayı zorlaştırmaktan başka sonuç doğurmaz. Yine yeni kurulmuş muhalefet partilerinin henüz seçim sınavından geçmeden, seçmen desteği belli olmadan, 6’lı Masa’ya siyasi “ipotek” koymaları, abartılı taleplerde bulunmaları da siyasi gerçeklerle bağdaşmaz. Muhalefet partilerinin birbirlerini yok saymadan, iktidarın demokrasi dışı adamlarına karşı birlikte karşı olmaları gerekir. Hangi siyasetçi veya parti olursa olsun iktidarın hukuk ve demokrasi dışı yasaklama ve sınırlamalarına karşı şimdiden birlikte mücadele etmeleri en doğru yoldur. Ekrem İmamoğlu’nun hukuksuz şekilde yasaklanası, İstanbul Belediyesi’ne el koyma hazırlıkları, HDP’nin Hazine yardımının bloke edilmesi, CHP’li Ali Mahir Başarır, İYİ Partili Lütfü Türkkan gibi milletvekillerinin dokunulmazlıklarının kaldırılması hamlesi, 80-90 yaşlarındaki komutanların cezaevlerinden cenazelerinin çıkması, yargı kararlarının uygulanmaması gibi demokrasi ve hukuk dışı tüm kararlara bütün muhalefet partileri birlikte tepki göstermelidir. Muhalefet partilerinin “bu beni ilgilendirmiyor” diyerek hukuksuzlukları kabullenmeleri ortak hedef olan demokrasiyi biraz daha uzaklaştırır. Muhalefet partilerinin temel hedefe ulaşmak için iktidarla demokratik mücadele yerine birbirleriyle rekabeti öncelemeleri ve bu nedenle bölünmeleri iktidarın işine yarar. Oysa iktidarın en çok çekindiği, 31 Mart 2019 yerel seçimleri ve 23 Haziran İstanbul yenileme seçimlerinde olduğu gibi muhalefetin birlikte hareket etmesidir.",https://halktv.com.tr/makale/stratejik-hedefi-iskalamak-712356
Fikret Bila,Kaybetme kaygısı her şeyi yaptırıyor,30 Aralık 2022 Cuma 00:01,"AK Parti iktidarı 20 yıldır yüzlerine bakmadığı, hatta terslediği Emeklilikte Yaşa Takılanlar'ın (EYT’liler) sorunlarını çözmeye karar verdi. İktidarın EYT’lilerin sorunlarını çözme kararı bir hakkın teslimi değil seçimi kaybetme kaygısının bir sonucu. Yoksa Cumhurbaşkanı Tayyip Erdoğan’ın, ""Tutturmuşlar EYT, erken emeklilik. İskandinav ülkeleri böyle battı. Arkadaşlarıma söylüyorum, beni asla bu yola teşvik etmeyin. Seçim kaybetsek de yokum"" sözleri henüz belleklerde tazeliğini koruyor. Bu karar değişikliğinde, CHP lideri Kemal Kılıçdaroğlu’nun ve İYİ Parti lideri Meral Akşener’in iktidara yaptıkları baskı ve iktidara geldiklerinde bu sorunu çözeceklerine ilişkin olarak verdikleri sözün etkisi büyük. Tabii EYT’lilerin örgütlü ve ısrarlı mücadelelerinin de hakkını vermek lazım. Eğer iktidarın seçimi kaybetme kaygısı olmasaydı, EYT’lilerin taleplerine kulak tıkamaya devam ederdi. Sadece EYT’lilerin sorunları değil, iktidar seçimi kazanabilmek için bugüne kadar hiç dikkate almadığı buna karşın muhalefetin sürekli gündemde tuttuğu birçok soruna çözüm üretmek zorunda kaldı. KYK borç faizlerinin silinmesi, taşeron işçilerinin kadroya alınması, asgari ücretin iki kez artırılması ve bu ücretten alınan verginin kaldırılması, 3600 ek gösterge verilmesi, emekliye bayram ikramiyesi ödenmesi, elektrik faturalarından TRT payının kaldırılması gibi. İktidar bütün bu düzenlemeleri muhalefetin bastırması sonucu yapmak zorunda kaldı. Eğer iktidar gerçekten bu sorunları çözmek isteseydi 20 yıllık iktidarında çoktan çözerdi. Ancak iktidar, kaynakları işçilere, emeklilere, işsizlere harcamak yerine bir avuç yandaşa aktararak birlikte zenginleşmeyi tercih etti. Bugün EYT’lilere ayrılacak kaynak konusunda eleştiriler geliyor. Aktüaryal dengenin bozulacağı, ileride ekonomiye yükünün çok fazla olacağı sık sık dile getiriliyor. Oysa iktidarın yandaş şirketlere aktardığı milyar dolarların yanında asgari ücrete yapılan zammın, EYT’lilere yapılacak ödemenin lafı bile olmaz. Devede kulak kalır. Doğru kullandıktan sonra Türkiye’de kaynak çok. Bir iki örnek verelim. Parlamentonun en çalışkan vekillerinin başında gelen, CHP Zonguldak Milletvekili Deniz Yavuzyılmaz’ın resmi belgeler üzerinden yaptığı araştırmaya göre yap-işlet-devret modeliyle verilen 8 karayolu projesinde yandaş şirketlere fazladan ödenen para 37 milyar dolar. Evet lira değil 37 milyar dolar! Bu kaynakla asgari ücret daha insanca yaşam sağlayacak bir düzeye çekilebilir, yeni iş sahaları açılabilir, EYT’lilerin sorunları çözülebilirdi. Bu sadece 8 karayolu projesinden tasarruf edilecek paraydı. Diğer projelerle birlikte düşünüldüğünde Türkiye birkaç yüz milyar dolar tasarruf edebilir ve bu kaynağı halk için kullanabilirdi. Bu projeleri devlet yapsaydı kaynak herkese yeterdi. Örneğin, söz konusu 8 karayolu projesini devlet yapsaydı 22 milyar dolar harcayacaktı. Ancak yandaş şirketlere aynı projeler için 59 milyar dolar ödemeyi garanti etti. Sadece Zafer Havaalanı bile iktidarın halkın parasını, nasıl bol keseden, birlikte zenginleşme için harcadığını ortaya koyuyor. Yine Yavuzyılmaz’ın Sayıştay belgelerinden ortaya koyduğuna göre Zafer Havaalanı’nın maliyeti 50 milyon euro. 2044 yılına kadar yapılacak garanti ödemesi 208 milyon euro. Bu havaalanı için 2022 yılında iktidarın verdiği garantili yolcu sayısı 1 milyon 207 bin. Yılın ilk 11 ayında havaalanını kullanan yolcu sayısı ise 27 bin 383! Hazineye bağlanan bu hortumlar kesilirse EYT’liler dahil her kesimin sorununu çözmeye yeter de artar bile. İktidar yandaşlarla birlikte zenginleşmeyi seçtiği için kaynakları böyle harcadı, zenginden değil fakirden almayı tercih etti. Seçimi kaybetme riskinin büyüdüğünü gördüğünde ise bir yandan para basarak sorunları çözmeye diğer yandan muhalefeti bastırmaya, rakiplerine siyasal yasaklar getirmeye yöneldi. Bütün tuşlara aynı anda basmasının nedeni kaybetme korkusundan başka bir şey değil.",https://halktv.com.tr/makale/kaybetme-kaygisi-her-seyi-yaptiriyor-710595
Fikret Bila,En hızlı çöken model,04 Ocak 2023 Çarşamba 00:05,"Geçen yılın sonlarında yürürlüğe sokulan ve dünyaya ""Türk Modeli"" diye sunulan sistem ekonomi tarihinin en hızlı çöken modeli oldu. Sadece ekonomi modeli değil, kurduğu siyasal İslam modeli de çöktü. Çöken ekonomi modelinden başlayalım. Türk lirası en düşük değerine indi, döviz zirve yaptı, enflasyon son 20 yılın zirvesine ulaştı. İç ve dış borçlar katlandı, bütçe sadece ""faiz ödeme bütçesi""ne dönüşerek dondu. İşsizlik tavan yaptı, yoksulluk yaygınlaştı ve derinleşti. Orta sınıf ortadan kalktı. Toplum sadece zenginler ve fakirler olarak iki kesime ayrıştı. ""Düşük faiz, yüksek kur"" politikasıyla ekonomide mucize yaratılacak, Türkiye ihracat patlaması yapacak, döviz cenneti olacak ve böylece hem enflasyon hem döviz düşecekti. Model üç ayda çöktü. İktidar enflasyonun çok altında faiz belirleyince önce dolar fırladı, ardından da enflasyon rekor kırdı. Bu model yürürlüğe konulduğunda faiz ve enflasyon eşit düzeydeydi; yüzde 19’lar civarında. Enflasyonla mücadele edilmeden faiz düşürülünce dolar 12 liradan 18, 60 liraya fırladı, enflasyon da TÜİK’e göre yüzde 19’dan yüzde 86’ya, ENAG’a göre ise yüzde 170’e dayandı. Bu ay ise baz etkisiyle TÜİK enflasyonu yüzde 64, ENAG ise yüzde 137 olarak açıkladı. Baz etkisiyle enflasyon oransal olarak hız kesmiş görünse de fiyatların yükselmesi devam etti. Bu politikayla devam da edecek. Şimdi iktidar bu karneyi ekonomide ""büyük başarı"", ""enflasyonun boynunu kırdık"" diye anlatıyor. Sadece iktidar değil. Emekçiden yanaymış gibi görünen ama iktidarın koltuk değneği olan TÜRK-İŞ de işçiyi kandırmaya çalışıyor. Din adamları da dindarları kandırıp fakirliğe razı etmeye çalışıyor. Bu iktidar döneminin sonunda siyaset kandırma çabası üzerinden yürüyor. İktidar yaptıklarının tam tersini söylüyor, söylediklerinin tam tersini yapıyor. İktidarın kurduğu siyasal İslam modeli de çöktü. Örneğin, ""Türkiye eskideki yasaklı Türkiye’ye dönmeyecek"" deniliyor. Bu sözler söylenmeden birkaç gün önce Ekrem İmamoğlu’na eften püften bir gerekçeyle siyasi yasak konuluyor. Daha önce ise Meclis’ten sansür yasası çıkarılıyor, iktidara karşı gıkını çıkaran gözaltına alınıyor. Hiçbir protesto gösterisine, toplantıya, yürüyüşe izin verilmiyor. Kolluk kuvvetleri orantısız güç kullanarak her türlü eylemi yasaklıyor. Sadece şeriat isteyen sarıklı, cübbeli cihatçıların gösteri ve yürüyüşlerine izin veriliyor, onlar korunuyor. İktidar bununla da yetinmiyor. Beğenmediği sanatçıların konserlerini iptal ediyor. ""Kadınlar AK Parti döneminde özgür oldu"" diye gerçek dışı bir iddia ortaya atılıyor, aynı dönemde kadınları koruyan İstanbul Sözleşmesi’nden tarikatlar istiyor diye bir gecede çıkılıyor. Şimdi bu iktidarın yasakları kaldırdığına, özgür bir Türkiye yarattığına nasıl inanacaksınız? AK Parti iktidara gelirken kuracakları modelle yolsuzlukla mücadele edeceğini söyledi. Oysa yolsuzluk ve rüşvet iddiaları da ayyuka çıkmış durumda. AK Partili ve iktidar yandaşları hakkında ortaya atılan belgeli rüşvet iddiaları bile soruşturulmadı. Hemen yayın yasağı getirildi. Çoğu için soruşturma bile yapılmadı. Mecburen açılan soruşturmalar da ""Soruşturmaya gerek yok"" diye kapatıldı. İktidara bulaşan her türlü yolsuzluk ve rüşvet iddiaları sümenaltı edildi. En sıcak ve en çarpıcı örneği Sedat Peker’in Taşkesenlioğlu ailesi hakkında güdeme getirdiği rüşvet iddiaları. Bir iş kadını tarafından da bu konuda yazışmalar kamuoyuna yansıtıldı. Zehra Taşkesenlioğlu AK Parti milletvekili olmasına karşın bu iddialarla ilgili ne AK Parti yönetiminden ne Meclis Başkanı’ndan tek bir söz gelmedi. Konunun üstü kapatıldı, uyumaya bırakıldı. Böyle birçok örnek var. İşin kötü tarafı iktidarın Türk ekonomi ve siyasal İslam’a dayalı modeli çökerken, demokratik, laik, sosyal hukuk devleti de birlikte çöküyor.",https://halktv.com.tr/makale/en-hizli-coken-model-711507
Fikret Bila,Kim alacak bu evleri?,11 Ocak 2023 Çarşamba 00:01,"İktidar, seçime yatırım olsun diye evsiz vatandaşlara kolayca ev sahibi olacakları vaadinde bulunarak birtakım konut projeleri açıkladı. Belli bir miktar peşinat verilecek, kalan ödeme için bankadan uygun koşullarda kredi alınacak ve evi olmayan orta ve orta alt gelir grubuna giren vatandaşlar da ev sahibi olacak. Bu projeye girenlerin 2 yıl sonra ev sahibi olmaları için AK Parti’ye oy vermeleri gerecek. İktidarın “ev sahibi olmak istiyorsan seçimde AK Parti’ye oy ver, yoksa projeler yarım kalır ev sahibi olamazsın” propagandası böyle bir uyanıklığa dayanıyor. Ancak ortaya konulan projelerden ev almak için kaç lira ödenecek? Ev sahibi olmayan orta ve orta gelir grubundaki vatandaşlar ne kadar kredi alacaklar, ne kadar aylık taksit ödeyecekler? İşte bu soruların yanıtları ortaya çıkınca projelerin pek de orta ve orta alt gelir grubundaki vatandaşlara hitap etmediği anlaşılıyor. Uzmanların yaptığı hesaba göre çekilecek krediye göre ödenecek taksitler şöyle: 1 milyon lira kredi alırsanız aylık ödemeniz gereken taksit tutarı 12 bin 280 lira. 2 milyon kredi alırsanız, aylık taksit 24 bin 560 lira, 3 milyon kredi alırsanız, aylık taksit 36 bin 845 lira. Kim alacak bu evleri? Bu krediyi alabilecek ve bu taksitleri ödeyecek vatandaşlara orta, orta alt gelir grubu diyebilir misiniz? İlgisi yok. Bu tutarları ancak ortanın çok üstünde gelire sahip vatandaşlar ödeyebilir ki bu da iktidarın anlattıklarıyla gerçeklerin bir ilgisi olmadığını gösterir. Bu taksitleri 8 bin 500 lira asgari ücret alan bir vatandaş ödeyebilir mi? Kirada oturan bir asgari ücretli borç almadan ay başını getiremediğine göre elbette ödeyemez. Bu taksitleri 5 bin 500 emekli aylığı alan bir vatandaş ödeyebilir mi? Elbette ödeyemez. Bu tutarları ödeyecek bir orta sınıf da kalmadı. İktidar izlediği ekonomi ve maliye politikasıyla fakiri daha da fakirleştirdi. Alt gelir grubunda geçinmeye çalışan kesimi yoksulluğa itti. Yoksul kesimi açlık sınırının altına gönderdi, açlığa mahkûm etti. Orta sınıfı alt gelir grubuna indirdi. Sadece yaşamını sürdürebilecek bir satın alma gücüne hapsetti. Toplum, “zenginler ve yoksullar” diye iki sınıfa dönüştü. Ortası, orta altı sınıfı kalmadı. İktidarın yeniden seçim kazanabilmek için attığı adımların hiçbiri gerçeğe dayanmıyor, bu nedenle de geçim derdine çare olmuyor, ekonomik krizin çözümüne bir katkı vermiyor. Örneğin Türkiye’de enflasyonun ne olduğu bilinmiyor. Ortaya TÜİK tarafından bir oran atılıyor, iktidar kendine bir ücret artışı yapıyor, yine kendine göre vergi, resim ve haçları artırıyor. Bunları yaparken rakamların hiçbiri diğerini tutmuyor. Örneğin, 2022 enflasyonu TÜİK'e göre yüzde 64,27, ENAG’a göre yüzde 137,55. Asgari ücretliye yapılan zam yüzde 54,5. Memur ve emekli maaşına yüzde 30. Ama özel okul fiyatlarına yapılan zam yüzde 65. Devletin alacağı vergi, resim ve harçlara uyguladığı artış ise yüzde 122. Yeniden değerleme oranını devlet yüzde 122 olarak belirliyorsa enflasyonun en az yüzde 122 olması gerekir. Ama bakıyorsunuz devlete göre enflasyon yüzde 64. Çalışanların büyük çoğunluğu asgari ücret veya biraz üzerinde ücret alıyor. Kiralar ve ev fiyatları uçmuş durumda. Ve iktidar kalkıp en düşüğü 12 bin 280 lira taksitle 10 yıl ödeyip sahibi olacağınız ev projesini, “ev sahibi olmayanları ev sahibi yapıyoruz” diye pazarlıyor. Halkı iyice fakirleştirdiniz, bari dalga geçmeyin!",https://halktv.com.tr/makale/kim-alacak-bu-evleri-712754
Fikret Bila,Geleceği etkileyecek uzlaşma,22 Mart 2023 Çarşamba 05:05,"CHP Lideri Kemal Kılıçdaroğlu 13 Cumhurbaşkanı adayı olarak beklenen ziyareti gerçekleştirdi. Meclis’teki makamlarında HDP Eş Başkanları Mithat Sancar ve Pervin Buldan’la görüştü. Kılıçdaroğlu’na, Genel Başkan Yardımcısı Oğuz Kaan Salıcı, Genel Sekreter Selin Sayek Böke ve Grup Başkanvekili Özgür Özel eşlik ettiler. Sancar ve Buldan’la birlikte Genel Başkan Yardımcısı Saruhan Oluç ve Parti Sözcüsü Ebru Günay görüşmeye katıldılar. Görüşmenin olumlu geçtiği ve uzlaşma zeminin oluştuğu Kılıçdaroğlu, Sancar ve Buldan’ın yaptıkları açıklamalara yansıdı. HDP’nin; parti kurullarında ve Emek ve Özgürlük İttifakı’nın diğer bileşenleriyle yapacağı görüşmelerden sonra bugün veya yarın kararını açıklayacağı bilgisi de paylaşıldı. Beklenti, Emek ve Özgürlük İttifakı’nın cumhurbaşkanı adayı çıkarmaması ve Kılıçdaroğlu’nu desteklemesi yönünde. Böyle bir karar önümüzdeki seçimin sonuçlarını ve iktidar değişikliği halinde Türkiye’nin geleceğini etkileyecek stratejik bir karar olacaktır. Bugüne kadar yapılan anketlerde ortaya çıkan gerçek Millet İttifakı’nın da Cumhur İttifakı’nın yüzde 50’yi aşamadıkları. Anket ortalamalarına göre Millet İttifakı, Cumhur İttifakı’nın 5-6 puan önünde. Kılıçdaroğlu’nun adaylığından sonra yapılan anketlerin çoğunluğunda da CHP lideri, Cumhurbaşkanı Tayyip Erdoğan’ın önünde çıkıyor. Bu tablo karşısında cumhurbaşkanlığı seçiminin sonucunu HDP seçmeninin belirleyeceği görülüyor. HDP seçmeninin, AK Parti iktidarına sandıkta son verilmesi konusunda önemli bir katkısı olacağı açık. Kılıçdaroğlu, Sancar ve Buldan’ın yaptığı görüşme ve vardıkları uzlaşmanın sadece bu seçimin sonucunu değil, seçimden sonra Türkiye’nin geleceğini de etkileyeceğini söylemek abartı olmaz. Kılıçdaroğlu’nun, Millet İttifakı’nın cumhurbaşkanı adayı olarak, görüşmede İttifak’ın “mutabakat metni” üzerinden konuları açtığı ve konuşmaların bu eksen üzerinde ilerlediği bilgisi var. Görüşmede; demokratikleşme, enflasyon ve ekonomik krizle mücadele, deprem bölgesi için özel bir programın uygulanması, hukukun üstünlüğü çerçevesinde yargı bağımsızlığının sağlanması, haksız yere cezaevinde tutulanların serbest bırakılması, HDP’li belediyelerde kayyım uygulamasına son verilmesi, Kürt sorunu başta olmak üzere Türkiye’nin temel sorunlarının TBMM’de çözülmesi konularında görüş birliğine varıldığını söyleyebiliriz. Bu alanlarda TBMM’de yapılacak işbirliği çerçevesinde, iktidar değişikliğinden sonra Türkiye’nin demokratikleşmesi, laik bir sosyal devlet niteliğini yeniden kazanması, Kürt sorunu başta olmak üzere iç ve dış temel sorunların çözüme bağlanmasıyla yeni bir inşa sürecinin hayata geçirileceği anlaşılıyor. Türkiye’nin tek adam yönetimi ve giderek otoriterleşen bir rejim yerine yeniden; demokratik, laik, sosyal devlet niteliklerine ve parlamenter sisteme kavuşması, kutuplaşma yerine kucaklaşması ülkenin sürüklendiği karanlıktan çıkmasının tek yolu. Bu nedenle farklı ittifaklar içinde yer alsalar da muhalefet partilerinin seçimi kazanmak için birlikte hareket etmelerini zorunlu. 31 Mart 2019 yerel seçimleri ve 23 Haziran İstanbul yenileme seçimlerinde muhalefetin birlikte hareket etmesi, sandıkta büyük başarı getirdi. Muhalefetin birlikte hareket etmesi sağlanır, muhalefet bölünmezse aynı başarılı sonucun alınacağı da kesin. Muhalefetin çok dikkatli olması gereken bir konu da sandık güvenliğinin sağlanması olacaktır. Yerini korumak için her yola başvurabilecek bir iktidar anlayışıyla seçime gidileceği unutulmamalıdır. Seçim sandığının iktidardan dolayısıyla devletten korunmasını tartışmak elbette Türkiye için bir zuldür ama maalesef gerçek bu. İktidar bugüne kadar din, terör ve terör tehdidi üzerinden toplumda bir kutuplaştırma yaratarak seçimleri kazandı. Muhalefeti, özellikle CHP’yi, gerçekle uzaktan yakından ilgisi olmamasına rağmen ”dinsiz, camileri ahıra dönüştüren, ekonomiyi batıran, PKK’yla işbirliği yapan” bir parti olarak gösterdi. Bu söylem üzerinden kutuplaşma çoğunluğun desteğini aldı. Bu seçimlerde de aynı yolu izliyor. Uzun bir süredir Millet İttifakı’nı HDP üzerinden PKK’yla aynı cephede olmakla suçlayıp İYİ Parti’nin masadan kalkmasını sağlamaya çalıştı ancak başarılı olamadı. Bu kutuplaştırma bile bu kez iktidarın beklediği etkiyi yapmadı. İYİ Parti de masadan kalkmadı. Ancak iktidarın bu yöntemden vazgeçmediğini görüyoruz. Kılıçdaroğlu, Sancar, Buldan görüşmesiyle birlikte iktidar yanlıları “PKK ile işbirliği” söylemini yeniden ve daha ileriye götürerek canlandırdılar. Millet İttifakı masasında daha önce PKK ile muhatap olmuş bir lider ve parti yok. Ancak Cumhur İttifakı’nda var. PKK’yla Oslo’da, Kandil’de, Öcalan’la İmralı’da masaya oturmuş tek parti AK Parti’dir. Bu gerçek ortadayken Kılıçdaroğlu’nu ve Millet İttifakı’nı PKK’yla işbirliği yapmakla suçlamak abesle iştigaldir. Bu kez gerçekle ilgili olmayan, hayal ürünü suçlamalar ve kutuplaştırıcı söylemin değil barışçı, kucaklayıcı, bütünleştirici dilin kazanma şansı çok yüksek.",https://halktv.com.tr/makale/gelecegi-etkileyecek-uzlasma-725766
Fikret Bila,"Devlet, iktidarın kurumuna dönüştü Sorumsuz yetkili iktidar",17 Mart 2023 Cuma 05:05,"Yunanistan’da tren kazasında ilk gün 36 kişi yaşamını yitirince aynı gün Ulaştırma Bakanı Kostas Karamanlis istifa etti. Karamanlis, istifasının, kazada ölen vatandaşlara saygının ve halkın siyasete güvenmesini sağlamanın bir gereği olduğunu söyledi. Demiryollarının yetersizliğini vurguladı ve sorumluluğu üstlenerek görevini bıraktı. Türkiye’de ise depremde resmi açıklamalara göre 48 bin vatandaşımız hayatını kaybetti, onbinlerce vatandaş yaralandı, sakat kalanlar oldu. Ardından gelen sel felaketinde 15 vatandaşımızın yaşamını yitirdiği anlaşıldı. Kaybolan vatandaşlar olduğu da duyuruldu. Bu kadar can kaybına karşın Türkiye’de kimse istifa etmedi. Kimse sorumluluk hissetmedi. Hatta “devlet nerede, Kızılay nerede diye” soran vatandaşlar azarlandı. Kimse istifa etmedi. Bu vurdumduymazlık gösteriyor ki Türkiye’de iktidar kendini “yetkili ama sorumsuz” olarak görüyor. Her türlü yetkiyi kullanıyor ama bir sorumluluğu bulunmuyor. Yetkinin yanlış kullanılması, geç kullanılması, yetkililerin ihmali, hatalarının bir sorumluluğu, bir sonucu yok. Yanlış ekonomik kararlar nedeniyle ülke ekonomisi ağır bir krize sürüklendi. Ancak iktidar sorumluluğu üstlenmiyor. “Ekonomik krizi dış güçler yarattı, ekonomik olarak kuşatıldık, ekonomimize saldırı var” gibi gerçekle ilgili olmayan beyanlarla sorumluluğu yabancı ülkelere havale etti. Çok sıkıştığında da bu kez “pahalılığı fırsatçı marketler yapıyor, müsaade etmeyeceğiz” diyerek bazı marketlere bir iki görevli gönderip cezalar kesti. Sorumluluğun bir kısmını da marketlere yükledi. Deprem ve sel felaketlerinde de iktidarın tavrı aynı. “Bizim bir sorumluluğumuz yok” havasında. Sorumluluk veya hatayı kabullenme hissi uyandıran tek açıklama Cumhurbaşkanı Tayyip Erdoğan’ın, “ilk günlerde istediğimiz gibi çalışamadık” diyerek Adıyamanlılardan “helallik” istemesi oldu. Helallik isteyince iktidar açısından sorumluluk da ortadan kalktı, konu kapandı. Oysa doğal afetin bir büyük felakete yol açmasında iktidarın büyük sorumluluğu var. Her seçimden önce çıkardığı imar afları, depremin felakete dönüşmesinin önemli nedenlerinden biri. Depreme dayanaksız binalara imar affıyla ruhsat veren ve bununla övünen bu iktidar. Çürük binalara afla ruhsat vererek vatandaşın evini mezara çevirdi. AK Partili eski belediye başkanı, yine AK Partili mevcut belediye meclisi üyesi ve imar komisyonu başkanının ve akrabalarının inşaat şirketi kurup, kuralına uygun yapmadıkları binalara, imar ve iskan izni vermeleri iktidar için sorun olmadı. Kendi kendilerine inşaat yeri seçen, imar veren, iskan verenlerin yaptıkları binaların hepsi çöktü, altında yüzlerce vatandaşımız can verdi. İktidardan yine ses yok. Bu süreçte iki istifa haberi duyuldu. Adıyaman Valisi Mahmut Çuhadar “sağlık” nedenleriyle istifa ettiğini açıkladı. Arkasından da Hatay Valisi Rahmi Doğan da istifa etti. Hatay Valisi’nin istifa haberi “nihayet biri sorumluluk hissetti ve istifa etti” diye yorumlanıyordu ki istifanın gerçek nedeni ortaya çıktı. Hatay Valisi Doğan AK Parti’den milletvekili adayı olmak için “devlet büyüklerinin müsaadeleriyle” istifa ettiğini duyurdu. Sanki onbinlerce Hataylının yaşamını yitirdiği depremde yerle bir olan Hatay’ın, depremzedelerin sorunlarını çözmüş, bu yolda büyük başarı sağlamış, bu nedenle “devlet büyükleri tarafından takdir edilmiş ve valilikten milletvekilliğine terfi ettirilmiş” gibi büyük bir özgüven ve gururla açıkladı istifasını. Valisi olduğu, tarihinin en büyük depremini ve felaketini yaşan Hatay’a ve Hataylılara arkasını döndü ve milletvekilliğine koştu. Vali Doğan’ın bu hali, bu iktidar döneminde devletin ne hale geldiğini gösteriyor. İktidara sadakat ve lidere biatla istikbalini garantiye almak bürokratların temel ilkesi ve amacı haline geldi. Hiçbir bakan ve bürokrat yetkilerini zamanında ve yerinde kullanamıyor. Bu durum depremde görüldüğü gibi felaketlere yol açıyor. Onlar “talimat” gelmeden, depreme, yangına, sele müdahale edemiyorlar. Böyle yaptıkları için koltuklarını koruyorlar ve hatta terfi ediyorlar. Deprem ve sel felaketlerinin ortaya çıkardığı bir gerçek de devletin çoktan bir parti devletine evrilip, iktidar partisinin bir kurumuna dönüştüğünü gösterdi.",https://halktv.com.tr/makale/devlet-iktidarin-kurumuna-donustu-sorumsuz-yetkili-iktidar-724761
Fikret Bila,İktidarın sessizlik alanları,23 Ocak 2023 Pazartesi 00:01,"İktidar sıkıştığı köşeden çıkmak için yol arıyor.  Bulduğu yol, açtığı sorunları yok saymak.  Sessiz kalmak.  Konu geçim sıkıntısı, ekmek kuyruğu, enflasyon, işsizlik, yolsuzluk ve rüşvet iddiaları olunca “sessiz” kalıyor.  Bu konularla hiç ilgisi yokmuş gibi davranıyor. Gündeme kendisinin bile inanmadığı yeni konular getirmeye çalışıyor.  Örneğin bir küçük öğrenci annesinin karne hediyesi olarak et aldığını söylüyor. Bütün Türkiye’yi hüzün kaplıyor. Et ancak karne hediyesi olarak alınabilecek değerli bir ürüne dönüşmüş durumda ama iktidardan çıt yok.  Et fiyatlarıyla ilgili en küçük bir sorumluluk kabul etmediği gibi halkın zeka düzeyini küçümseyerek, “Fransa’da, Almanya’da, İngiltere’de insanlar sokaklarda, aç, açık, yiyecek arıyorlar” diyebiliyor.  Sanki vatandaş kendi halini bilmiyor? Pazarda markette ne yaşadığını anlamıyor? Aç Fransızlara, Almanlara, İngilizlere bakıp haline şükrediyor!  Oysa İngiltere, Fransa, Almanya gibi ülkelerin kişi başına düşen milli geliri Türkiye’nin en az 10 katı. Bu ülkelerde aç-açıkta insan yok. Yiyecek sıkıntısı da yok. Marketler de boş değil.  İktidarın sessiz kaldığı alanlardan biri de yolsuzluk ve rüşvet konuları.  Bu konularda da ağzını açmıyor.  “Yolsuzlukla mücadele için iktidara geliyoruz” diyen AK Parti yetkililerinden hiçbiri milletvekilleri Zehra Taşkesenlioğlu, eski SPK Başkanı ağabeyi Ali Fuat Taşkesenlioğlu hakkındaki iddialarla ilgili tek söz etmediler. Ailenin damadı Ünsal Ban, milyonlarca dolar ve euro trafiği içinde sadece eşinin özel bilgilerini paylaşmak suçlamasıyla tutuklandı. Milletvekili Zehra hanımın, boşanma sürecinde neden 2,5 milyon dolar istediği, milyonlarca euroluk yatı nasıl aldıkları, yurtdışındaki gayrimenkulleri nasıl edindikleri, Teşkasenlioğlu’nun danışmanlık şirketinin ne tür faaliyetlerde bulunduğuna iktidardan kimse değinmedi.  İş kadını Mine Tozlu Sineren, Sedat Peker’in iddialarını doğrulayarak Sermaye Piyasası Kurulu’nda sermaye artırımı için kendisinden rüşvet istendiğini yazışmaları da açıklayarak ifşa etti. İşin ucunun Cumhurbaşkanı’nın iki danışmanına kadar uzandığını da ortaya koydu. Saray’daki bu iki danışman sessiz sedasız görevlerinden ayrılmak zorunda kaldılar.  Ama iktidar yine sessiz kaldı. Tek söz söylemedi, söyleyemedi.  Taşkesenlioğlu ailesiyle ilgili haberlere erişim engeli getirildi, konunun üstü kapatıldı, uyutuldu.  Böyle bir iddia CHP’li veya bir başka muhalif parti milletvekili ve ailesi hakkında gündeme getirilseydi acaba iktidar ne yapardı? Yine böyle sesiz kalıp konunun üstüne yatar mıydı?  İktidar “sessizlik” politikası izlese de konu kapandı mı? Hayır.  Aksine daha vahim bilgiler ortaya saçıldı.  Halk TV’nin başarılı muhabiri Seyhan Avşar, Taşkesenlioğlu ailesinin para trafiğiyle ilgili olarak MASAK’ın raporuna ulaştı ve gerçekler kamuoyuna yansıdı.  Ailenin damadı Ünsal Ban’ın milyonlarca euroyu çocukları ve şoförü üzerinden nasıl akladığının anlatıldığı raporda vergi cenneti Malta’da bir şirkete 3.7 milyon euro (75 milyon 295 bin lira) aktarıldığı ortaya çıktı.  Rapora göre, Ünsal Ban’ın hesabına 2021 yılında toplam 34 milyon 76 bin 600 TL nakit para yatırıldı. Aynı yıl içerisinde hesabından 22 milyon 659 bin 300 TL nakit çıkışı yapıldı. 2022 yılında ise Ban’ın hesaplarına yaklaşık 45 milyon TL nakit yatırıldı. 32 milyon TL ise çekildi. Nakit yatırma işlemlerinin bir kısmını şoför Ahmet Karakaş gerçekleştirdi. Ayrıca rapora göre Ünsal Ban'ın hesabına yatırım Finansman Menkul Değerler A.Ş'den yaklaşık 65 milyon TL transfer geldi. 16,5 milyon ise gönderildi.  İktidar cephesi yine “sessiz” kaldı.  “Benim iktidarımda nasıl böyle şeyler olur, benim milletvekilimin adı nasıl bu işlerde geçer” gibi bir tepki gelmedi.  Konu geçim derdi, işsizlik, yolsuzluk, rüşvet olunca iktidar derin bir sessizliğe bürünüyor.  İsmet Paşa’ya sarıyor.  Neden acaba?",https://halktv.com.tr/makale/iktidarin-sessizlik-alanlari-715060
Fikret Bila,Seçim öncesinde başörtüsü tuzağı,14 Aralık 2022 Çarşamba 00:05,"CHP Lideri Kemal Kılıçdaroğlu’nun başörtüsü konusunda yasa teklifi sunmasını bir fırsat olarak gören iktidar karşı hamle olarak anayasa değişikliği teklifi ile el yükseltti. Yıllarca başörtüsü mağduriyeti üzerinden siyaset yapan AK Parti bunun karşılığını fazlasıyla aldı. Ancak başörtüsü-türban sorunu çözülmüştü. İktidarın bu yöndeki anayasa değişikliği Anayasa Mahkemesi tarafından, yönetmelik değişikliği de Danıştay tarafından iptal edilmişti. O halde başörtüsü-türban sorunu nasıl çözüldü? AK Parti, Danıştay’ın iptal kararına karşın bir kez daha yönetmelik değişikliği yaparak üniversitelerde başörtüsü-türbanı serbest bırakan bir düzenleme daha yaptı. Bu düzenlemenin uygulamaya sokulması ise CHP Lideri Kemal Kılıçdaroğlu’nun düzenlemeyi destekleyen tutumuyla mümkün oldu. Kılıçdaroğlu ve CHP, bu düzenlemenin iptal edilmesi için mahkemeye başvurmadı. Böylece sorun ilk aşamada üniversitelerde çözüldü. Bu fırsatı kaçırmayın AK Parti iktidarı sonraki düzenlemeleriyle başörtüsü- türbanı kamu personeli için de serbest bıraktı. Öğretmenden, yargıca, savcıya, yüksek yargıdan, Türk Silahlı Kuvvetleri’ne, Emniyet teşkilatına bütün kurumlarda başörtülü-türbanlı kamu görevlileri çalışmaya başladı. Başörtülü veya türbanlı olmak artık devlet memuru olmanın, sınavla girilen kamu kurumları için yapılan sınavlarda mülakat aşamasında tercih nedeni olmaya kadar vardı. Kılıçdaroğlu’nun kıyafet serbestliğini destekleyen tutumu, başörtüsünü kısa süre sonra işe girebilmek en önemli ölçü haline geldi. Yazılı sınavı dereceyle kazanan bir çok kadın ve erkek aday elenirken, yazılı sınavdan çok daha az puan alan türbanlı, başörtülü kadın adaylarla malum vakıflardan, derneklerden referans getiren erkek adaylar işe alındı. Sınav başarısı ve liyakat rafa kaldırıldı. Kılıçdaroğlu’nun yasa teklifini seçim öncesi fırsata dönüştürmek isteyen iktidar anayasa değişikliği ile Anayasa’nın 2 Maddesi’ndeki laiklik hükmüne aykırı şekilde bir teklif getirdi. AK Parti ve MHP milletvekillerinin 336 imzasını taşıyan teklif şu hükmü getiriyor: ""Temel hak ve hürriyetlerin kullanılması ile kamu veya özel kesim tarafından sunulan mal ve hizmetlerden yararlanılması, hiçbir kadının başının örtülü veya açık olması şartına bağlanamaz. Hiçbir kadın; dini inancı sebebiyle başını örtmesi ve tercih ettiği kıyafetinden dolayı eğitim ve öğrenim, çalışma, seçme, seçilme, siyasi faaliyette bulunma, kamu hizmetlerine girme ile diğer herhangi bir temel hak ve hürriyeti kullanmaktan ya da kamu veya özel kesim tarafından sunulan mal ve hizmetlerden yararlanmaktan hiçbir surette yoksun bırakılamaz. Bu nedenle kınanamaz, suçlanamaz ve herhangi bir ayrımcılığa tabi tutulamaz. Alınan veya verilen bir hizmetin gereği olan kıyafet söz konusu olduğunda Devlet, ancak dini inancı sebebiyle kadının başını örtmesini ve tercih ettiği kıyafetini hiçbir surette engellememek şartıyla gerekli tedbirleri alabilir."" Bu hüküm öz itibariyle özellikle kamu hizmeti sunulması bakımından laiklik ilkesine aykırıdır. Kamu hizmeti sunanların tarafsız olması gerekir. Bir siyasi görüşün veya inancın simgesi haline gelmiş kıyafet veya semboller kullanmaları hizmet alanların kamu hizmetinin tarafsızlığı ve güvenirliliği bakımından kuşku ve önyargı oluşturur. Diğer taraftan teklifte tercih edilen ifadelendirmelerin ucu açıktır. Örneğin, “Hiçbir kadın; dini inancı sebebiyle başını örtmesi ve tercih ettiği kıyafetinden dolayı eğitim ve öğrenim, çalışma, seçme, seçilme, siyasi faaliyette bulunma, kamu hizmetlerine girme ile diğer herhangi bir temel hak ve hürriyeti kullanmaktan ya da kamu veya özel kesim tarafından sunulan mal ve hizmetlerden yararlanmaktan hiçbir surette yoksun bırakılamaz” ifadesindeki yer alan “tercih ettiği kıyafetinden dolayı” ifadesi ucu açık bir serbestlik tanıyor. Bu ifadeye dayanarak yarın çarşaf veya burka giyip üzerine cübbesini geçirip yargıç kürsüsüne oturanlar çıkabilir. Veya yargıç kürsüsünde, Türk Silahlı Kuvvetleri’nde, Emniyet teşkilatında, öğretmenler arasında şalvarlı, takkeli, göğüs hizasında sakalıyla erkek kamu görevlilere ortaya çıkabilir. Türkiye kamu dairelerinde İran görüntüsü verebilir. İranlı kadınların özgürlükleri için can verdiği ve kadınların Atatürk posteri taşıdığı, Türk kadını gibi özgür olmaya çalıştığı bir dönemde Ankara iktidarı ve muhalefetiyle yanıbaşımızdaki bu olaya gözlerini kapamış durumda. İranlı kadınlar Türkiye gibi olmak isterken, Türkiye’de iktidar İran gibi olmaya çalışıyor ve Anayasa hükmü haline getirmek için yolu çıkmış durumda. Ekonomik krizi çözemeyen, fakirden alıp zengine veren, devlet memurlarının ücretlerine zam yapmayı “fakir fukaraya yardım etmek bereket getirir” diyerek bu durumdan kendi sorumlu değilmiş gibi kendi memurunu fakir-fukara ilân eden iktidar seçimi kaybetme kaygısı içinde. Böyle bir ortamda çok iyi bildiği ve sonuna kadar kullandığı başörtüsü üzerinden Türkiye’yi bir referanduma götürmeyi veya referandumla seçimi aynı gün yaparak yine duygular üzerinden alacağı rüzgarla seçimleri bir plebisite dönüşmeyi hedefliyor. “Demokrasi mi, tek adam yönetimi mi” tercihiyle seçime gidecek olan muhalefetin karşısına “başörtüsü yasaklansın mı serbest mi kalsın,” “ikna odaları yeniden kurulsun mu kurulmasın mı,” “ya ben ya onlar” seçenekleriyle giderek sandıktan galip çıkmayı planlıyor. Altılı Masa’ya gelince. Türkiye’nin İranlaşma sürecine katkı vermemeleri gerekir. Anayasa’nın laiklik ilkesinin yok sayılmasını kabul etmemeleri gerekir. İktidarın bu hamlesinin bir seçim tuzağı olduğunun bilincinde olmaları gerekir. Bu tuzağa düşerlerse bir daha çıkamayacaklarını bilmeleri gerekir. *** Yazıyı Sesli Köşe'den dinleyebilirsiniz.",https://halktv.com.tr/makale/secim-oncesinde-basortusu-tuzagi-707688
Fikret Bila,'Neden iktidar SMS’le yardım gönderilmesini yasaklar?',24 Şubat 2023 Cuma 05:01,"İzmir Büyükşehir Belediye Başkanlığı’nın hayata geçirdiği Bir Kira, Bir Yuva projesi Halk TV’nin kesintisiz canlı yayın desteğiyle muazzam bir halk dayanışmasına dönüştü. Bu işbirliği kararının altında imzası olan İzmir Büyükşehir Belediye Başkanı Tunç Soyer’i ve Halk TV Yönetim Kurulu Başkanı Cafer Mahiroğlu’nu kutlamak gerekiyor. Örnek alınacak tarihi bir dayanışma sergilediler. Halk TV’nin ve İzmir Belediyesi’nin emekçilerine, tüm gönüllülere, ekran arkasında ve rejidekilere teşekkür etmeliyiz. Hakları ödenmez. Halk TV’nin tarihi yayınında meslektaşlarımızın ekran performansı da takdire şayandı. Gecenin moderatörlüğünü üstlenen İsmail Küçükkaya, Seda Selek, İrfan Değirmenci, Şirin Payzın, Serhan Asker, Can Coşkun, Senem Toluay Ilgaz, ekran arkasında telefonlarla yardım toplayan Barış Pehlivan, Barış Terkoğlu, Şule Aydın’ı, organizasyonda büyük emeği geçen Halk TV İzmir Bölge Temsilcisi Önder İnce ve ekibini de kutlamak gerekiyor. Yayın hazırlığında konukların davetinde emekleri geçen İpek Özbey ve Bengü Şap Babaeker de kutlamayı ve teşekkürü hak ettiler. Masa başına geçerek yardım toplayan değerli sanatçılarımızın, muhalefet partilerinin milletvekilleri ve yöneticilerinin, kampanyaya katılarak katkı sunan sanatçıların çabaları da çok değerliydi. Gösterişten, şovdan uzak, gönülden gelen bir kampanya izledik önceki akşam (22 Şubat). Çok etkileyici, duygulandıran, göz yaşartan bağışlar gördük. Emekli maaşlarını bağışlayan vatandaşlarımız, maaşının 1000 lirasını bağışlayan engelli vatandaşlarımız, 100 lira, 250 lira, 500 lira bağışlayan ev kadını annelerimiz, kumbaralarını boşaltıp bağışlayan, “kumbaramda kaç lira var bilmiyorum ama doldurmuştum” diyen çocuklarımız. Gece gündüz yardım merkezlerinde gönüllü çalışan liseli, üniversiteli gençlerimiz. Bağışlar içinde dikkati çekenlerden biri de İzmirli çiftçi kadınların kurdukları kooperatiflerin bir araya gelip 1 milyon lira bağışlamalarıydı. Bu bağış, kooperatifleşmenin ne kadar önemli olduğunu, örgütlü toplumun üretim gücüyle neler başarabildiğini göstermesi açısından önemli. Çiftçi kadınların kooperatiflerinden gelen bağış, sosyal demokrasi veya demokratik sol anlayışın, sömürülen üreticilerin kooperatifleşerek sömürü düzenine son verebileceklerinin, üretim gücünü ellerine alabileceklerinin ve böylece ekonomik demokrasiyi hayata geçirebileceklerinin somut kanıtıydı. İzmir Büyükşehir Belediye Başkanı Tunç Soyer ve eşinin bu yolda gösterdikleri öncülük bütün belediyelere örnek olmalı, belediyeler tarım kesiminden başlayarak kooperatifleşmeyi teşvik etmeli. İktidar ise bu süreçte hata üstüne hata yapmaya devam ediyor Muhalefet partilerinin deprem bölgesine gönderdikleri yardım TIR’larını durdurmaları, yardım malzemelerine el koymaları, bu malzemelerin üzerine AK Parti veya AFAD yazmaları, CHP’li belediyeleri engellemeleri tarihe geçecek hatalar zinciridir. Düşünün ki CHP, İYİ Parti, İzmir Büyükşehir Belediyesi çadır hastaneler kurdular. İktidar ise yıkılmış devlet hastanesinin doktorlarının çadır hastanelerde hizmet vermesini engelledi. Hastanesi kalmayan doktorların, bu sağlık merkezlerine gitmelerine izin vermedi. İstanbul Büyükşehir Belediyesi’nin arama kurtarma ekiplerinin enkazdan canlı çıkardıkları vatandaşlarımız ve çocuklarımızın sayısı 600’ü buldu. Ankara ve İzmir Büyükşehir belediyelerinin arama ve kurtarma ekipleri ile Zonguldak madencilerinin kurtardıklarıyla bu sayı 1000’i aştı. İstanbul, Ankara, İzmir, Adana, Mersin, Antalya belediyelerinin açtıkları lojistik merkezler, kurdukları konteyner ve çadır kentler, yolladıkları TIR’lar dolusu yardımlar kötü mü oldu? İstanbul’dan Şişli, Kadıköy, Beşiktaş, Bakırköy, Ankara’dan Yenimahalle, Çankaya Belediyelerinin gönderdikleri ekipler ve yardımlar, Ankara’ya İstanbul’a gelen depremzedelerin barınma, beslenme, sağlık hizmetlerini karşılamaları, Bodrum Belediyesi’nin deprem bölgesinde açtığı çocuk barınma merkezleri ve çocuk kulüpleri kötü mü oldu? İktidar bu yardımlaşmadan neden rahatsız olur? Neden İzmir Büyükşehir Belediyesi’nin Bir kira, Bir Yuva kampanyasına SMS’le yardım gönderilmesini yasaklar? Bu yasaklar ve engellemeler dışında iktidar, gerçekleri kamuoyuna aktaran televizyon kanallarını da karartıyor. Anayasaya aykırı şekilde ağır bir sansür uyguluyor. RTÜK, hukuka aykırı şekilde Halk TV’ye, Tele1’e, Fox TV’ye ceza üstüne ceza yağdırıyor. Gerçeklerin öğrenilmesini istemiyor. Seçimlere de bu karartmayla gitmek istiyor. Tele1’e üç gün kapatma cezası verildi ve ekranı karardı. Nedeni; deprem bölgesindeki gerçekleri objektif biçimde yayınlamasıdır. Tıpkı Halk TV, Fox TV gibi. Bu gerekçeyle kapatma cezası veremeyen RTÜK milletvekillerinin konuşmalarının yayınlanmasını bahane ederek bu üç televizyona ceza yağdırdı. Tele1’e üç gün karartma ve para cezası, Halk TV’ye yüzde 5 para cezası, yüzde 3 para cezası Halk Meydanı programına 5 kez yayın yasağı, Fox TV’ye yüzde 5, yüzde 3 para cezası. Fox TV’ye verilen para cezasının nedeni Orta Sayfa programının “kamuoyunun serbestçe oluşmasına mani olmak” gibi komik bir bahane. Bu programdaki değerli meslektaşlarımızın yaptığı ise bunun tam tersi. Kamuoyunu her yönden bilgilendirip serbestçe oluşmasına katkı sunmak. Bütün bu engellemeler, yasaklar ve cezaların iktidara bir faydası yok, aksine zararı var. Halk bunları görüyor, biliyor. Haksızlıkların, tehditlerin, hukuksuz ceza ve yasakların farkında. Bu farkındalık sandıkta mutlaka ortaya çıkar.",https://halktv.com.tr/makale/halk-dayanismasi-720803
Fikret Bila,Tolon Paşa farkı anlatıyor,27 Şubat 2023 Pazartesi 05:05,"Kahramanmaraş’ta, 6 Şubat’ta meydana gelen deprem 10 il ve ilçelerinde etkili oldu, büyük bir felâkete dönüştü. Depremin üzerinden 20 günden fazla geçmesine karşın bugün bile çadıra ulaşamayan, enkazın başında yakınlarının cenazesinin çıkarılmasını bekleyen, temel yardımları alamayan depremzedelerin şikâyetleri sürüyor. Malatya’da 2 Ordu bulunmasına karşın askerin sahaya geç indiği, AFAD’ın hızla müdahale edemediği, valilerin yetkilerini kullanmaktan çekinip Cumhurbaşkanı ve ilgili bakandan talimat bekledikleri, bu nedenle müdahalede gecikmeler yaşandığı yönünde depremzedelerden ağır eleştiriler ve suçlamalar geliyor. Askeri ve sivil yetkililer bir gecikme olmadığını söyleseler de Adıyaman’dan, Kahramanmaraş’tan, ilçelerden canlı yayınlara katılan depremzedeler, “Buraya ilk iki gün kimse gelmedi, bize üç gün kimse ulaşmadı, kendi imkanlarımızla enkaz altından yakınlarımızı, cenazelerimizi çıkardık” yakınmasında bulundular. Yaşananlar hem müdahalede gecikmeyi hem de yetersizliği ortaya koyuyor. Sorunun kaynağını cumhurbaşkanlığı hükümet sistemi oluşturuyor. Bu sistemde tüm yetkiler Cumhurbaşkanı’nın elinde toplanmış durumda. Cumhurbaşkanı talimat vermeden bakanlar, valiler yetkilerini kullanamıyor, harekete geçilmiyor. Valilerin yetkisinde harekete geçmesi gereken kurumların bağlı olduğu bakanlar, rapor yazdıklarını, hazırlık yaptıklarını ve Cumhurbaşkanı’nın onayına sunduklarını açıkladılar. Oysa afet halinde talimat almayı beklemeden harekete geçen bir devlet sistemi vardı. Nitekim bundan önceki en büyük deprem olan Gölcük merkezli 1999 Marmara depreminde devlet çok daha hızlı müdahale etmişti. Aradan geçen 24 yılda büyük Marmara depremi deneyiminden, raporlarından yararlanılmadığı, ders alınmadığı ortaya çıktı. Devletin 1999 depremine nasıl müdahale ettiğini o tarihte Kocaeli’nde Kolordu Komutanı olan Hurşit Tolon Paşa’dan dinleyelim: “Deprem saat 03.02’de oldu. Biz birinci katta oturuyorduk. Hemen eşime balkona gitmesini ve orada beklemesini söyledim. Ben hemen Kolordu Karargahı’na geçtim. Depremden 7 dakika sonra 03,09’da karargahtaydım. Karargah subaylarıyla birlikte. Hemen Kolordu’ya bağlı birlikle temasa geçmeye çalıştık. Telefonlar çalışmıyordu. Kara Kuvvetleri’nin verdiği uydu telefonları ve telsiz haberleşme sistemlerini devreye soktuk. Her askeri birliğin bir afet durumunda ne yapacağı önceden planlanmıştı. Kolorduya bağlı birlikler bu planlar çerçevesinde hemen harekete geçtiler. Ben 20 dakika sonra Valilik binasında Vali Memduh Oğuz ve Belediye Başkanı Sefa Sirmen’le buluştum. Hemen bir kriz masası kurduk. Helikopterle havadan deprem bölgesini taradık. Öncelikle müdahale edilecek yerleri saptadık ve askeri birlikleri, sivil arama kurtarma ekiplerini, itfaiye ekiplerini yönlendirdik.” Tolon Paşa, Kolordu’ya bağlı 20 bin civarında askerin hemen sahaya indiğini, kurtarma faaliyetlerine başladığını, aynı anda seyyar mutfaklar ve çadır kentler kurulduğunu söylüyor. 20 bin askerle de yetinmediklerini ayrıca diğer illerden üç tugay takviye getirildiğini de söylüyor. Şöyle devam ediyor: “Gölcük’te ağır hasar vardı. Donanma etkilenmişti. Biz hemen kara Kuvvetleri olarak Gölcük’e de yardıma gittik. Hemen seyyar mutfaklar, çadır kentler ve sahra hastanesi kurduk. Sakarya’da o zaman tuğgeneral olan Saldıray Berk Paşa vardı. O da Sakarya stadyumunda büyük bir çadır kent ve hastane kurarak, kurtulan depremzedeleri yerleştirmeye başlamıştı.” Tolon Paşa, harekete geçmek için Başbakan’dan, Cumhurbaşkanı’ndan veya bakanlardan talimat beklemediklerini, Vali’nin koordinasyonunda hemen harekete geçtiklerini anlatıyor. O zaman yürürlükte olan 1997 tarihle EMASYA Protokolü’nün hızla uygulandığını vurguluyor. Anlatmaya devam ediyor: “EMASYA Protokolü yetkiyi valiye veriyor, vali de bu yetkisini kullanarak askeri göreve çağırıyor. Örneğin vali de depremde mahsur kalsa protokol hemen işletilebiliyor. Asker üzerine düşeni yapıyor. Sistem hızla çalıştırıldı ve müdahale yapıldı. Sonra Başbakan ve bakanlar geldi. Çalışmalarımız hakkında bilgi verdik. Onlar da bize destek oldular, moral verdiler. Her ile bir bakan koordinatör olarak görevlendirildi. Birlikte çalıştık.” Tolon Paşa, bu tür afetlerde önceliğin depremzedelerin canlı kurtarılması olduğunu, bu amaçla da arama-kurtarma-tahliye faaliyetine ağırlık verilmesi gerektiğini vurguladı. Canları kurtarılan depremzedelerin sağlık merkezlerine kayıt altında ulaştırılmaları ve cenazelerin korunmasının çok önemli olduğunu vurgulayarak şu bilgileri verdi: “Kurtarılan vatandaşlarımız hemen sağlık merkezlerine ulaştırıldı. Sağlam hastanelere ve sahra hastanelerine gönderildi. Karayollarının tıkandığı yerlerde depremzedeler helikopterlerle sağlık merkezlerine götürüldü. Çıkarılan cenazelerin korunması ve sahiplerine teslimi de çok önemlidir. Böyle hallerde vali her türlü tesise el koyma yetkisine sahiptir. Nitekim biz de cenazeleri korumak için Sefa Sirmen Bey’in girişimiyle İzmit’teki buz pateni sahasını devreye soktuk. Cenazeleri buz pateni zeminine getirdik ve vatandaşlar gelip cenazelerini tespit ettiler. Ayrıca Bursa yolunda çiçek ihracatı için kullanılan soğuk hava depoları vardı. Onları da devreye soktuk ve bu depolarda da cenazelerin korunmasını sağladık. Böylece cenazelerin yol kenarında kalması, kokması gibi bir olay yaşanmadı. Ama Maraş depreminde maalesef yol kenarlarında battaniyelere sarılmış cenazeler gördük. Oralarda öylece kaldılar. Bu olmaz.” “Sonra bütün çalışmalarımızı rapor altına aldık” diyen Tolon Paşa şunları söyledi: “Raporlar hazırlandı, askeri ve sivil kurumlara gönderildi. Valiliğe, belediye başkanlıklarına, askeri birliklere. Bu raporlar hâlâ duruyor. Ama Maraş depreminde gördük ki yararlanılmamış, bir ders çıkarılmamış, gereken hazırlıklar yapılmamış. Oysa biz detaylı raporları hazırlayıp göndermiştik. Ben daha sonra İstanbul’a 1 Ordu Komutanı olarak atandım. 2005 yılında her yıl yapılan plan tatbikatları sırasında, ben, o yıl, olası İstanbul depremini çalışacağımızı söyledim. Çalıştık. Üç gün süren seminerler verildi. 7’nin üzerinde bir olası deprem senaryosu çalışıldı, neler yapılması gerektiği planlandı. Ancak bu çalışmalardan sonra yararlanıldı mı bilmiyoruz” Tolon Paşa’nın anlattıkları iki Türkiye arasındaki farkı ortaya koyuyor. 1999 yılında hemen karar verebilen, harekete geçebilen bir devlet, 2023’te talimat bekleyen, yetkilerini kullanamayan, bu yüzden geciken bir devlet.",https://halktv.com.tr/makale/tolon-pasa-farki-anlatiyor-721303
Fikret Bila,"Kadına şiddet ""özgürlüğü""",20 Mart 2023 Pazartesi 05:05,"Cumhur İttifakı, HÜDA PAR ve Yeniden Refah Partisi’nin katılımıyla sadece genişlemekle kalmadı, kadın karşıtlığı ittifakına da dönüştü. HÜDA PAR’ın kadına bakışı zaten biliniyor. Kadın kollarında çalışan kadınların sadece gözleri açıkta. Çarşaf, burka kullanan kadınlar. Yeniden Refah Partisi’nin Cumhur İttifakı’na katılma koşullarından biri 6284 sayılı Ailenin Korunması ve Kadına Karşı Şiddetin Önlenmesine Dair Kanun’un iptal edilmesi. Seçimi kaybetme korkusu Cumhur İttifakı’nı iyice tarikatların yanına itti. Oylarını kaybetmemek için tarikatların isteği üzerine, Cumhurbaşkanı Tayyip Erdoğan, tek imzayla Türkiye’yi, İstanbul Sözleşmesi’nden çıkardı. Erdoğan, büyük bir gurur ve övgüyle İstanbul Sözleşmesi’ne Başbakan olarak attığı imzayı Cumhurbaşkanı olarak geri çekti. Cumhuriyetin kurucu değerlerinin karşısında konumlanan, özellikle laiklik yerine şeriat düzeni isteyen, kadınları erkekle eşit görmeyen, onların ""ikinci sınıf varlıklar"" olarak ve sadece evde oturup çocuk doğurmalarını isteyen gerici yaklaşım, giderek AK Parti’de de belirgin hale gelmeye başladı. Öyle kamuoyuna açıkladıkları gibi bu düzenlemelerin aile yapısını bozacağı, LGBT’lilerin birbiriyle evlenmelerinin önünü açacağı gerekçeleri gerçeği tam yansıtmıyor. Daha çok bahane olarak kullanılıyor. Bu düzenlemelerin, kadın-erkek eşitliğini savunmasından, kadını ve çocukları erkek şiddetine karşı korumasından rahatsızlar. Bu rahatsızlıklarını İstanbul Sözleşmesi tartışmaları sırasında da yansıtmışlardı. Sosyal medyada “40 yıllık karımıza bir tokat atamayacak mıyız, fiske vursan soluğu karakolda alıyorlar” gibi yakışıksız yakınmalar yaygınlaşmıştı. Evet, asıl gerekçe kadına şiddet uygulamada özgürlük istiyorlar. Hukukun, yargının, polisin bu işe karışmasını istemiyorlar. Evde eşlerine istedikleri gibi davranmak, gerektiğinde şiddet uygulamak, evde oturtmak istiyorlar. Eşinden şiddet gören kadınlara, “akşam eşiniz geldiğinde çay yapın, çay ikram edin ve niye öyle davrandığını sorun” dışında bir tavsiyesi olmayan Diyanet’ten de güç alıyorlar, AK Parti iktidarından da. İstanbul Sözleşmesi’nin ve Ailenin Korunması ve Kadına Karşı Şiddetin Önlenmesine Dair Kanunu’na karşı olanlar nasıl bir aile tipi istiyorlar? İstedikleri Roma Tipi Aile’dir. Roma tipi aile, Friedrich Engels'in Ailenin, Özel Mülkiyet'in ve Devletin Kökeni adlı ünlü eserinde tanımladığı ailedir. Bu aile tipinde baba/koca, karısının, çocuklarının, kölelerinin ve hayvanlarının sahibidir. Onları yaşatabileceği gibi cezalandırabilir de. Buna ölüm cezası da dahildir. Roma aile tipinde baba için kadın, çocuk, köle ve hayvan aynıdır. İsterse yaşatır isterse öldürür. Kız çocuklarının 6 yaşında evlenebileceğini savunan, tarikatlarda çocukların her türlü istismar edilmesine seslerini çıkarmayan, kadın cinayetlerinde erkeğe haklılık kazandırmaya çalışan, erkeğin mutlak hakim olduğu aile içi kölelik düzeni isteyen zihniyet, AK Parti iktidarında da yer buldu. Bu zihniyetin Türkiye’de daha fazla hakim olması ülkeyi Ortaçağ karanlığına sürükleyecek büyük bir risktir. Bu zihniyetin varacağı yer mollaların yönettiği İran, Taliban’ın yönettiği Afganistan olur. Kadını dışarı çıkarmayan ancak yanında kocası veya erkek kardeşi varsa çıkmasına izin veren, arabayla evinden en fazla 90 kilometre uzaklaşabileceği fetvası veren, kız çocuklarını okula ve üniversiteye göndermeyen, erkek doktorlara muayene ettirmeyen, hem kadınların üniversiteye gitmesini yasaklayan hem de kadınlar için kadın doktor isteyen akıldan, bilimden, izandan yoksun bir düzenden rahatsızlık duymayan akımlar iktidara taşınıyor. Türkiye’yi Avrupa Birliğine (AB) üye yapmak için Milli Görüş gömleğini çıkaran, AB değerlerini hayata geçirmeyi vadeden, daha fazla özgürlük, daha fazla demokrasi sloganıyla iktidara gelen AK Parti, bugün bu gerici zihniyetten medet umuyor. İktidarda kalabilmek için Ortaçağ zihniyetini savunanlarla ittifak yapmakta bir sakınca görmüyor. AK Parti’nin bu zihniyetle rahatlıkla işbirliği yapmasının nedeni, kadına bakıştaki ortaklıktır. İktidarının ilk döneminde, 2002-2007 yılları arasında saklanan, Türkiye’yi bir siyasal İslam ülkesi yapma hedefidir. İşbirliği kolaylığı oradan geliyor.",https://halktv.com.tr/makale/kadina-siddet-ozgurlugu-725271
Fikret Bila,Siyasi yasaklar ve cezalar,13 Ocak 2023 Cuma 00:05,"Yasaklamak ve cezalandırmak bu iktidarın iki temel politika aracı haline geldi. İktidarın seçimi kaybetme kaygısı o kadar büyüdü ki muhalif kişi ve kurumları yasaklayarak, gerçekleri halka aktaran televizyon ve gazeteleri cezalandırarak, sıkı bir karatma uygulayarak seçimi kazanacağını düşünüyor. Kaygısının temel kaynağı halkın gerçekleri öğrenmesi. Halkın gerçekleri öğrenmesini önlemek, sadece iktidar yanlısı medyanın söylediklerine inanmasını sağlamak için özgür gazetecilik yapmaya çalışan televizyonlara ve gazetelere ceza yağdırıyor. Gerçekleri haberleştiren, doğru haber veren, özgür yorumların yapılabildiği televizyonlara seri halde ceza kesiyor. Bu televizyonların başında Halk TV geliyor. Halk TV’ye “gözünün üstünde kaşın var” diye milyonlarca lira ceza kesildi. Aklın gerçekleri öğrendiği Halk TV ekranını karartmak, maddi olarak yayın yapamaz hale getirmek için “jest ve mimiklerle teröre destek verdi” gibi akla ziyan gerekçelerle ceza yağdıran RTÜK, bu cezayı eleştirmek için ekranda yapılan espriye de ayrıca ceza kesti. Dünyanın hiçbir demokratik ülkesinde görülmesi mümkün olmayan bir “ben yaptım oldu” hukuku! İktidarın bu yasaklama, cezalandırma politikası yeni değil. Yıllardır sürüyor. Ancak Halk TV’nin her koşulda halka gerçekleri aktarma, doğru haber, özgür yorum yapma kararlılığını kıramadı. Kırması da mümkün değil. Çünkü Halk TV’nin arkasında gerçekleri öğrenmek isteyen halk var. Halk TV halkın sesi olmayı sürdürecektir. Halk TV’de yapılan espriye ayrıca ceza verilmesi karşısında halkın Halk TV’ye verdiği destek ve gösterdiği dayanışma, iktidarın bu yasaklama ve cezalandırma politikalarıyla bir sonuç alamayacağını da kanıtlamış oldu. Milyonlarca izleyici “Halk TV’nin yanındayız” mesajıyla iktidara gereken tepkiyi verdi. Aynı yasak, ceza, baskı, karatma çabası ve buna karşı gösterilen tepki Tele1, KRT gibi özgür gazetecilik yapmaya çalışan televizyonlar için de geçerli. İktidar, ekran karatma cezasını da yeterli görmeyip, siyasi rakipleri için verdirdiği cezayı şimdi gazeteciler için de vermeye hazırlanıyor. Kendisi için potansiyel siyasi tehlike ve rakip olarak gördüğü İstanbul Büyükşehir Belediye Başkanı Ekrem İmamoğlu’na sudan sebeple hapis cezası verilmesini ve siyasi yasak konulmasını yeterli görmediler. İmamoğlu hakkında iki ayrı dava daha açıldı. Amaç İmamoğlu’na birinden olmazsa diğerinden siyasi yasak getirmek. İktidar siyasi yasağı sadece siyasiler için de getirmiyor. Şimdi de iki gazeteci için siyasi yasak istiyor. Röportaj yaptılar ve yazdılar diye yıllarca cezaevinde tutulan Barış Pehlivan ve Barış Terkoğlu için de yasak talebi var. Hem de öyle bir talep ki sadece gazetecilik yaptıkları için iki Barış’ın siyasi yasaklı olmasının yanında medeni hakları kullanma ehliyetinden de yasaklanması amaçlanıyor. İktidarın istediği gibi bir yargı kararı çıkarsa ve kesinleşirse Pehlivan ve Terkoğlu herhangi bir kamu görevine aday olamayacaklar, gazetecilik yapamayacaklar, sürücü ehliyetleri de elinden alınacak, çocuklarının velayetini bile alamayacaklar. Neden? Gazetecilik yaptıkları için. Yaptıkları haberler iktidarı rahatsız ettiği için. Eğer iktidarı eleştiriyorsanız, politikalarına muhalefet ediyorsanız hiç kimse ve kurum yasak ve cezadan muaf değil. Örneğin HDP’ye açılan kapatması davası gibi. HDP’nin Hazine yardımını bloke etmek gibi. Yöneticilerine, milletvekillerine siyasi yasak getirme hazırlığı gibi. Örneğin en etkili muhalefet milletvekillerinden biri olan CHP Milletvekili Ali Mahir Başarır’ın, İYİ Parti Milletvekili Lütfü Türkkan’ın fezlekesini binlerce fezlekenin önüne çekip dokunulmazlıklarını kaldırmak, mümkünse siyasi yasak getirmek girişimi gibi. Anayasa, yasa, bağımsız yargı, demokratik haklar, insan hakları gibi hiçbir kurum ve kuralı dikkate almayan iktidarın tek çabası iktidarı kaybetmemek. Bunun maliyetinin çok büyük olacağını en iyi iktidar bildiği için hukuka uymasa da her yola başvuruyor.",https://halktv.com.tr/makale/siyasi-yasaklar-ve-cezalar-713166
Fikret Bila,En vahşi sömürü,12 Aralık 2022 Pazartesi 00:01,"Dünyadaki en vahşi sömürü erkeğin kadını sömürmesidir. Bu sömürü biçimi başka canlı türlerinde yoktur. İnsana özgüdür. Erkeklerin çıkarlarına göre oluşturulmuş toplum düzeninde en geri kalmış ülkelerden en gelişmiş ülkelere kadar farklı derecelerde de olsa erkeğin kadını sömürmesi vardır. Toplum buna göre düzenlenmiştir. Kadınlar erkeklere göre katmerli bir sömürü altındadır. Kapitalist ülkelerde emeğiyle yaşamını sürdüren kadın da erkek de sömürülür. Ancak kadın erkeğe göre daha fazla sömürülür. Örneğin aynı işyerinde aynı işi yapan kadın erkekten daha az ücret alır. Üst düzey yönetici olması erkeğe göre daha düşük bir olasılıktır. İşyerinde sömürülen kadın, evde de sömürülür. Ev işleri ve çocuk bakımı kadının sorumlu olduğu bir yüktür. Ayrıca evde de toplum içinde de eşinin ve diğer erkeklerin sömürüsü ve sınırlamalarıyla yaşamak zorundadır. Türkiye’de gündem olan ve çok tepki toplayan 6 yaşındaki kız çocuğunun evlendirilmesi skandalı kadın ve çocuk haklarının da yeniden tartışılmasına neden oldu. Bir baba 6 yaşındaki kız çocuğunu nasıl 29 yaşındaki bir adama “eş” olarak verebilir? Bu sorunun yanıtı erkek egemen toplum düzenin tarihinde yatar. Daha önceki yazılarımda da değindiğim gibi, kızların çocuk yaşta, ""aile kararıyla evlendirilmeleri"" bir mülkiyet sorunudur. Kız çocuklarının aile kararıyla evlendirilmesi aslında bir aile kararı değildir. Karar babanın, diğer ifadeyle erkeğin kararıdır. (Patria potestas-Babanın gücü). Baba yoksa, kararı erkek kardeş, amca, dayı gibi yine bir başka erkek verir. Evlendirilecek kız çocuğunun ve annesinin söz ve karar hakkı yoktur. Bu sorunun mülkiyet sorunu olmasının nedeni, tarihsel gelişimi içinde mülkiyetin erkeğe (babaya) ait olmasıdır. Bu mülkiyete kadın ve çocuk da dahildir. Eş ve çocuklarını mülkü olarak gören baba (yoksa diğer yakını olan erkek) çocuğun evlenmesine karar verir. Mülkiyetin erkeğe ait olması, toplumsal gelişimi içinde anayanlı düzenden babayanlı düzene geçişin, bir başka ifadeyle, erkeğin gücüne dayanarak mülkiyete sahip olması, böylece kadını ve çocuğu de ‘malı-mülkü’ haline getirmesinin sonucudur. İnsanların yerleşik yaşama geçiş sürecinde önce taşınabilir şeyler üzerinde mülkiyet kurmaları bilinen bir tarihi olaydır. Topraktan önce, ekonomik hayvanlar üzerinde mülkiyet kuran insanlar, bu kontrol ve sonrasında tarıma geçişle üretim bolluğuna ulaşmışlardı. Mülkiyetin ortaya çıkmasıyla birlikte savaşçı olarak yetişen erkekler, kadını da mülkiyetleri altına aldılar ve oluşturdukları kabile yaşamında kadının üretkenliğini ve emeğini sömürmeye başladılar. Kadının diğer yetenekleri yanında özellikle doğurganlıkları nedeniyle değer üretmeleri, kabileler arası evlenmelerde bir ekonomik karşılık verilmesini doğurmuştur. Kabile halinde yaşayan toplumlarda gelin alınan aileye (o ailenin babasına) sığır sürüsü verilmeye başlandı. Baba da bu sığır sürüsünün bir kısmını veya tamamını oğlunu evlendirmek için kullandı. Böylece kız çocukları sığır takasına konu oldu. Sosyo-ekonomik gelişim sürecinde paranın ortaya çıkmasıyla, sığır veya toprak verilmesi gibi para da verilmiştir. Günümüz diliyle başlık parasının kökeni sığır evliliğidir. Daha sonraki aşamada ise kadının evlilik karşılığında alınan ekonomik değerle ilişkisi tamamen kesilmiş ve köleleştirilmiştir. Bu süreçte yapılan evliliklere, kadının hiçbir ekonomik, sosyal ve hukuki hakkı olmadığı için ‘sömürge evliliği’ denilmektedir. (Evelyn Reed, Kadının Evrimi 2. Kitap, Çev. Şemsa Yeğin, s. 181 vd. Payel Yayınları) Toplumsal sürecin her aşamasında, erkek egemenliği altındaki kadının mülkiyet konusu yapılmasından kaynaklanan temel sorun insan hakları sorunudur. Yüzyıllar boyunca verilen demokrasi ve insan hakları mücadelesi kadının lehine sonuçlar vermişse de özellikle feodal kalıntıların varlığını sürdürdüğü Türkiye ve benzeri ülkelerde sorun ağır şekilde devam etmektedir. Kadın ve çocuk hakları sorununu çözmek, kadının özgür birey olmasını sağlamaktan geçer. Bu, çağdaş eğitimin kırsal kesimlere de götürülmesi, özellikle kız çocuklarının okutulması, anne-babaların eğitilmesi, kadının ekonomik ve sosyal güvenceye kavuşturulmasıyla mümkün olabilir. Çocukların erişkin yaşa geldiklerinde özgür iradeleriyle evlilik kararı verebilmeleri kadının özgür olmasına bağlıdır.",https://halktv.com.tr/makale/en-vahsi-somuru-707244
Fikret Bila,Kılıçdaroğlu: Rezil bir tertip var,10 Aralık 2022 Cumartesi 17:34,"CHP lideri Kemal Kılaçdaroğlu, tarikat sarmalındaki 6 yaşında kız çocuğunun evlendirildiğinin ortaya çıkmasına ilişkin tartışmaları değerlendirirken, “Hayatımda çok az böyle öfkelendim. Burada rezil bir tertip var” dedi. Kılıçdaroğlu, iktidarı eleştirerek, “Ben bu tür fetvaları verenlerin tepesine binilsin dedim dinlemediler. Fetva verenleri cesaretlendirdiler” diye konuştu. CHP lideri muhafazakar ailelerin kızlarına da seslendi. Kılıçdaroğlu’nun sorularıma verdiği yanıtlar şöyle: Son dönemde alışkın olmadığımız, sert bir üslup kullanıyorsunuz. Bunu özellikle uyuşturucu kaçakçıları ile ilgili konuşurken gördük. Ve son olanak 6 yaşındaki kız çocuğunun evlendirilmesi skandalında… Evet, haklısınız. Bu haber ortaya çıktığı andan itibaren olayı yakından takip ettim. Her safhası hakkında bilgi sahibi olduk. Ben de herkes gibi büyük bir öfkeye kapıldım. Hatta hayatımda çok az böylesi bir öfkeyle dolduğumu açıkça söyleyebilirim. Ancak süreci gerek çocuğumuzun durumunu gerekse de hukuki sürecin sağlıklı işlemesini gözeterek özel bir hassasiyetle izledim. Olayı kapatmak için gösterilen gayretleri nasıl karşılıyorsunuz? Buradaki tablo, birkaç günlük tepki ve infial ile geçilecek bir tablo değil. Burada rezil bir tertip var. Çocuğumuzun ayan beyan ifadelerini inceleme gereği bile duymayan savcıdan sahte kemik ölçümü yaptıran kişilere, olayın vahametini gölgelemek için inancımızı öne süren medya kuruluşlarına ve sosyal medya elemanlarına kadar büyük bir tertip söz konusu. Önce bunu görmek gerekir. Türkiye ayağa kalkmıştır. Bu ülkenin vicdanı, haysiyeti ve geleceği söz konusudur. Şimdi de çıkmışlar “bu mesele siyaset üstü” diyorlar. Bu içimizi yakan, nefesimizi kesen durum, bizzat siyasetin ana konusudur. Kadınların, çocukların şiddete ve istismara karşı korunmasından daha önemli bir siyasi konu yoktur. Bunu çözmeyen siyaset, buna sessiz kalan siyaset çok açık söylüyorum; Bu suçların ortağı olur. İktidarınızda ne gibi önlemler alacaksınız? Kalktılar muhafazakâr kadınların emeğiyle gelişen ve dünyaya ilham veren İstanbul Sözleşmesi’ni kaldırdılar. Bunu neden yaptılar? Siyaset için… Bir avuç meczubu, bir avuç dinimizle – inancımızla ilgisi olmayan “aşırı tipi” memnun etmek için… Onların siyaseti buydu. Ben yıllardır, “bu türlü olaylara yol açacak fetvaları verenlere müdahale edilsin, böyle konuşmalar yapanların, böylesi bir ahlaksızlığa inancımızı alet edenlerin tepesine binilsin” dedim… Dinlemediler. Bu fetva verenleri cesaretlendirdiler. Buna “ifade özgürlüğü” dediler. Bu günlerin kapısını böyle açtılar. Ben “kadınları, çocukları koruyalım; devlet zayıf olanın, zorda olanın yanında olsun” dediğimde, “İstanbul Sözleşmesi olumlu bir çerçevedir” dedim. Ve kadınlara söz verdim. İktidara gelir gelmez İstanbul Sözleşmesi yeniden yürürlüğe girecek, yetmez! Kadınları ve çocukları koruyan çok sert ve caydırıcı adımları atacağız. Kimsesin gözünün yaşına bakmayacağız. Ben özellikle kadınlara, muhafazakâr ailelerden gelen genç kızlarımıza seslenmek istiyorum. Bu çocuğumuzun gözyaşlarını, çektiği acılarını bir an düşünün. Ailelerinize, çevrenize bu hakikati anlatın. Bu iktidar için her türlü zorbalığa göz yuman kişileri açık biçimde görün… Bunların ne inancımızla ne ortak değerlerimizle ne aileyle ne de maneviyatla bir ilgileri var. Onlar için sadece, tamah ettikleri para, lüks, şatafat ve mevkileri var. Artık yeter diyelim kıymetli evlatlarım, artık yeter diyelim… Bir masumun daha hakkına kastedilmesin istiyorsak, artık yeter diyelim!",https://halktv.com.tr/makale/kilicdaroglu-rezil-bir-tertip-var-707136
Fikret Bila,Kılıçdaroğlu: Bana Akşener hakkında dosya sunulduğu doğru değil,05 Şubat 2023 Pazar 19:26,"Millet İttifakı’nın adayının belirlenmesi yaklaştıkça CHP Lideri Kemal Kılıçdaroğlu karşı organize edilmiş kampanyalar gündeme sürüldü. Ayrı şekilde İYİ Parti Lideri Meral Akşener hakkında da olumsuz iddialar gündeme taşınıyor. Ancak iki lider arasında bir sorun yok. Son olarak eski Çalışma ve Sosyal Güvenlik Bakanı Yaşar Okuyan, İzmir’de verdiği bir röportajda, Akşener hakkında Kılıçdaroğlu’na bir yıl önce bir dosya halinde bazı bilgiler verdiğini söyledi. Okuyan, Akşener hakkında gizli bilgilere sahip olduğunu, Kılıçdaroğlu’na dosya olarak sunduğunu belirtti. Akşener’in bu bilgiler karşısında cumhurbaşkanı adayı olamayacağı vurgusu yapıldı. Kılıçdaroğlu’nun cumhurbaşkanlığı adaylığına engel çıkaranın Akşener olduğunu da ifade eden Okuyan, CHP içinden veya CHP’ye yakın çevreler tarafından yürütülen Kılıçdaroğlu karşıtı kampanyaların arkasında da İYİ Parti ve Akşener’in bulunduğu öne sürdü. Bu açıklamaların üzere CHP Lideri Kemal Kılıçdaroğlu’nu aradım ve Okuyan’ın iddialarını sordum. Şu yanıtı verdi: “Bu iddialar doğru değil. Okuyan bana Sayın Akşener’le ilgili bir dosya vermedi. Böyle bir şey yok. Zaten benim çalışma anlayışıma da uygun değil. Sayın Okuyan zaman zaman beni ziyaret ediyor. Eski bir bakan olarak görüşme talebine zamanım uygunsa yanıt veriyorum. Ancak ifade etiği gibi bana Akşener hakkında gizli bilgi ve ya da dosya vermiş değil. Kamuoyunun dikkatine sunarım.”  Kılıçdaroğlu şöyle devam etti: “Milet İttifakı’nın liderleri arasında sorun varmış gibi bir hava yaratılmaya çalışılıyor. Liderler arasındaki ilişkileri enfekte etmek için her şeyi yapıyorlar. Benimle Sayın Akşener arasında sorun olduğu havasını vermeye çalışıyorlar. Sayın Akşener’le benim aramda bir sorun yok. Liderlerle planladığımız gibi çalışmalarımızı yürütüyoruz. Aramıza nifak sokmaya çalışıyorlar. Her kesimden bu yapılıyor. Ancak bunları ben ciddiye almıyorum, Sayın Akşener’in de alacağını sanmıyorum. Biz işimize bakıyoruz.” Kılıçdaroğlu adaylık konusundaki sorumu da şöyle yanıtladı: “Daha önce de her fırsatta vurguladım. Adayı 6 lider mutabakatla belirleyecekler. Mutabakat olmazsa olmaz kuralımız. Bu konuda görüş birliği içindeyiz. 6 lider mutabakat içinde adayı belirleyecek. Onun dışında liderler aleyhine yürütülen kampanyalar organize edilmiş işlerdir. Bir ciddiyeti yoktur.""",https://halktv.com.tr/makale/kilicdaroglu-bana-aksener-hakkinda-dosya-sunuldugu-dogru-degil-717744
Fikret Bila,Yanıtı beklenen iddialar,07 Aralık 2022 Çarşamba 00:01,"CHP Lideri Kemal Kılıçdaroğlu’nun son iki konuşması siyasi hayatının en güçlü, en etkili konuşmaları arasında yer alacak nitelikteydi. Birincisi CHP’nin 2. Yüzyıla Çağrı bağlamında düzenlediği vizyon toplantısında yaptığı kapanış konuşmasıydı. İkinci ise TBMM’de 2023 bütçesi görüşülürken dün yaptığı konuşmaydı. Kılıçdaroğlu, partisinin vizyon belgesi toplantısında yaptığı kapanış konuşmasında iktidara geldiklerinde neler yapacaklarını somut olarak anlattı. Beş başlık altında sunduğu çözüm önerileri “muhalefet somut bir şey söylemiyor” eleştirisini haksız çıkaracak bir iktidar programıydı. Kılıçdaroğlu, Türkiye’nin sorunlarını ve çözüm yollarını iyi bildiklerini bu konuşmasıyla ortaya koydu. Sadece çözüm niteliğindeki programı açıklamakla kalmadı, iktidara özellikle “çalınan paralar” konusunda yüklendi. Bu paraların hesabının sorulacağını ve geri getirileceğini de vurguladı. Kılıçdaroğlu’nun bütçe konuşması da iktidarı aynı konularda sıkıştıran etkili bir konuşmaydı. Kılıçdaroğlu, iktidarın yumuşak karnının kamu kaynaklarını kuralsız bir biçimde kullanması ve bunu yaparken ortaya çıkan para ilişkileri olduğunu biliyor. Yolsuzluk, rüşvet ve kayırmacılıkla yasa ve kural tanımadan iktidarın ve yandaşlarının haksız şekilde zenginleştiklerini vurguluyor ve bu zenginleşmeyi sorguluyor, hesap sorulacağını ilân ediyor. CHP lideri bu konuda iktidarı iki yönden etkili şekilde sıkıştırıyor: Daha önce “128 milyar dolar nerede” sorgulamasına benzer bir sorgulama yapıyor. CHP’nin “128 milyar dolar nerede” sorusu etkili olmuş ve iktidar bu soruya ikna edici bir yanıt verememişti. Kılıçdaroğlu şimdi iktidar ve çevresini Türkiye’nin 418 milyar dolarını “yurtdışına götürmekle” suçluyor. Ağır bir suçlama. “Bu parayı onların borcuna yazdım. Geri getireceğim” diyerek iktidar değişikliğinde bu para ilişkilerinin hesabını soracağını da ilân ediyor. Kılıçdaroğlu’nun ikidir gündeme getirdiği “çalınan 418 milyar dolar” iddiasına bu satırların yazıldığı ana kadar iktidardan bir yanıt gelmedi. Kılıçdaroğlu’nun gündeme getirdiği ikinci iddia da en az birincisi kadar ağır bir suçlama niteliğinde. Kılıçdaroğlu şöyle diyor, dünkü bütçe konuşmasında: “Türk devletini mafya bozuntularına çamaşırhane yapanların Allah bin belasını versin!” Kılıçdaroğlu’nun iddiası, mafyanın Türkiye’ye yurtdışından kirli paralarını getirdiği ve bu paraların Türk devlet ve banka mekanizması içinde aklandığı, bu aklamaya uyuşturucu parasının da dahil olduğu şeklinde. İktidar Kılıçdaroğlu’nun bu iddiasına da düne kadar ikna edici bir yanıt vermedi. Meclis’te iktidar sıralarından yükselen bağırmalar, gürültüler dışında net bir yanıt gelmedi. Kılıçdaroğlu’nun 418 milyar dolar gibi Türk milli gelirinin neredeyse yarısına tekabül eden büyüklükte bir paranın çalınmış olduğunu söylemesi, üzerinde mutlaka durulması ve araştırılması gereken bir iddia. Elbette böyle bir araştırma ve denetim ancak iktidar değişikliğinde mümkün olur. Türkiye’de kirli para aklandığı iddiası da yine ancak iktidar değişikliğinde araştırılabilecek bir konudur. Kılıçdaroğlu’nun bütçe konuşmasında yüklendiği isimlerden biri de İçişleri Bakanı Süleyman Soylu’ydu. Kılıçdaroğlu, Soylu’ya şu 5 soruyu yöneltti: ""Soylu'nun Cumhuriyet tarihinin en büyük uyuşturucu operasyonu dediği operasyonda nasıl oldu da herkes serbest kaldı? İddianameden çıkarılan sanıkların Soylu'nun oğlu ile ne ilişkisi var? İstanbul Emniyeti, Soylu'nun oğlunun aracını sanıklara kiraladığı için mi aradı? Soylu'nun Türkiye'den gönderdik dediği Sırp uyuşturucu lideri, hangi faaliyetleri yürüttü? Kolombiya'da yakalanan 5 ton kokainin sahibi kim?"" Soylu bu sorulara yanıt vermedi. Kılıçdaroğlu’na daha önce yaptığı gibi “ispatlamazsa şerefsizdir” diye karşılık verdi. Kılıçdaroğlu da Soylu’nun bu yanıtını “5 kuruşluk tazminat davası” açarak karşıladı. Kılıçdaroğlu son iki konuşmasıyla iktidarı ciddi biçimde sıkıştırdı. Bakalım iktidarın bu etkili çıkış ve sorgulamalara yanıtı ne olacak? *** Yazıyı Sesli Köşe'den dinleyebilirsiniz.",https://halktv.com.tr/makale/yaniti-beklenen-iddialar-706407
Fikret Bila,Yeniden inşa programı,01 Şubat 2023 Çarşamba 00:01,"Millet İttifakı’nın, “Ortak Politikalar Mutabakat Metni” demokratik, laik, hukuk devleti olarak Türkiye Cumhuriyeti’nin yeniden inşa programıdır. AK Parti iktidarının büyük ölçüde tahrip ettiği devletin yeniden kurulması konusunda, 6 farklı siyasi partinin bir araya gelmiş olması demokrasi tarihimizde bir ilktir ve tarihi önemdedir. Mutabakat metninde yer alan 2 bin 300 öneri, aynı zamanda Atatürk Cumhuriyeti’nin nasıl ve ne kadar tahrip edildiğine ilişkin saptamalar niteliğindedir. Ortak Mutabakat Metni, partilerin genel başkan yardımcıları tarafından okunurken ATO’nun Kongre Merkezi’ni dolduran binlerce kişinin en çok alkışladıkları Cumhurbaşkanlığı’nın yeniden Çankaya Köşkü’ne taşınacağı taahhüdüydü. Bu alkış, Türkiye Cumhuriyeti kurumlarından Atatürk’ün silinmesine yönelik adımlara duyulan tepkinin büyüklüğünü gösteriyordu. Aynı alkış, iktidarın pistlerine kadar tahrip ettiği Atatürk Havaalanı’nın yeniden uçuşa açılacağının duyurulmasında da tekrarlandı. Türkiye Cumhuriyeti’nin simgesi ve onuru olan Atatürk’ün Çankaya Köşkü yerine, cumhurbaşkanlığının yeni yaptırılan Saray’a taşınması, iktidarın, Atatürk Cumhuriyeti’nin tarihe karıştığı, yerine Saray’dan yönetilen ikinci bir cumhuriyet kurulduğu mesajı taşıyordu. Bu mesaj dünkü mutabakat metniyle reddedildi. Mutabakat metninde, cumhurbaşkanlığının yeniden Çankaya Köşkü’ne taşınacağı, Saray ve köşklerin halkın hizmetine açılacağı, israf ve şatafatlı yaşama son verileceği, cumhurbaşkanlığının 13 uçağının satılacağı ve bu parayla yangın söndürme uçakları alınacağı vaatleri en çok destek gören kararlar arasındaydı. AK Parti iktidarının Saray ve çevresinde kurduğu şatafata, gösterişe, israfa dayalı lüks yaşamın halkın vicdanına sığmadığı bir gerçektir. Buna son verilecek olması Atatürk’ten itibaren geçerli olan, cumhurbaşkanlarının mütevazı yaşam tarzlarına dönüleceğinin müjdesiydi. Tüm yetkilerin cumhurbaşkanının elinde toplanması, bağımsız olması gereken anayasal kurumların iktidarın kontrolüne girmesi, egemenliğin artık Saray tarafından kullanılır hale gelmesi Türkiye’nin laik, demokratik yapısının rafa kaldırılması anlamına geliyordu. Ortak Politikalar Mutabakat metninde, demokrasinin temelini oluşturan kuvvetler ayrılığı ilkesine yeniden dönüleceği, TBMM’nin yetkilerinin artırılacağı, yasama ve denetim görevinin etkinlik kazanacağı, ülkenin halkın iradesini temsil eden TBMM ve anayasada yazdığı gibi anayasal kurumlar eliyle yönetileceğinin ilânı Türkiye’nin temel sorununu da ortaya koyuyordu. Siyasi nitelikli davalarda iktidarın beklediği ve yönlendirdiği şekilde karar veren ve bu haliyle bağımsızlığını kaybetmiş olan yargının yeniden bağımsız hale getirilecek olması, Hakiler ve Savcılar Kurulu’nun, Hakimler Kurulu ve Savcılar Kurulu olarak iki ayrı kurula dönüştürülmesi, Adalet Bakanı ve yardımcısının kurul dışında bırakılması taahhütleri de yargının siyasetin aracı haline dönüştürülmesine son verileceğini gösteriyordu. Devletteki bu tahribatın onarılması, demokratik, laik hukuk devletinin yeniden inşa edilmesi kadar, devletin talan edilmesinin hesabının sorulacağının ilânı da halkın beklentisini karşılayan bir karardı. Davet usulüyle bugüne kadar verilmiş ihalelerin geriye doğru inceleneceğinin, Hazine’den ödenen yapılan işle orantısız milyarlarca liranın, milyonlarca dolar ve euronun hesabının sorulacağının, bu yolla haksız zenginleşenlerin malvarlıklarının kamuya devredileceğinin ve halkın parasının yeniden halka aktarılacağının duyurulması da “ben yaptım oldu hukuku”na son verileceğinin ilânıydı. CHP Lideri Kemal Kılıçdaroğlu’nun ifadesiyle, “Hazine’den çalınan paranın geri alınması” konusunda gösterilen kararlılık ve Malvarlıklarının Geri Alınması Ofisi’nin kurulacağının duyurulması Millet İttifakı’nın sorunları doğru saptadığının göstergesi niteliğindeydi. İstanbul Sözleşmesi’ne dönülecek olması, Varlık Fonu’nun lağvedilmesi, yolsuzluklarla ilgili araştırma komisyonu kurulması, yolsuzlukla ilgili olarak zaman aşımının kaldırılması, Kanal İstanbul projenin iptal edilmesi Mutabakat Metni’nin önemli taahhütleri arasındaydı. Memuriyete alımlarda, öğretmen atamalarında kullanılan ve sadece tarikat mensupları, iktidara bağlı vakıfların mensupları ve AK Partililerin işe alınması için kullanılan mülakat uygulamasının kaldırılacak olması da özellikle gençlerin bekledikleri bir karardı. Sınavda dereceye giren ancak iktidar yandaşı olmayan gençlerin mülakatta elenip sınavı sonunculukla kazananların işe alınması vicdanları yaralayan en büyük haksızlıklardan biriydi. Sonuç olarak 6 Parti’nin uzmanları tarafından aylardır sürdürülen titiz bir çalışma sonucu otaya çıkan Ortak Politikalar Mutabakat Metni, demokrasi tarihimizde hazırlanmış en kapsamlı, en detaylı ve en somut hükümet programıdır ve Türkiye’yi düze çıkaracak niteliktedir.",https://halktv.com.tr/makale/yeniden-insa-programi-716905
Fikret Bila,Grup konuşmasının anlamı,21 Aralık 2022 Çarşamba 00:02,"CHP Lideri Kemal Kılıçdaroğlu, iktidarın İstanbul Büyükşehir Belediye Başkanı Ekrem İmamoğlu’na siyasi yasak getirerek CHP ve 6’lı Masa’da yaratmaya çalıştığı tartışma, belirsizlik ve güvensizlik ortamını toparladı.  Kılıçdaroğlu, CHP grup toplantısına İmamoğlu’nu davet ederek ve yaptığı konuşmada çok güçlü ifadelerle sahip çıkarak iktidarın CHP’de Kılıçdaroğlu-İmamoğlu çatışması yaratma beklentisini boşa çıkardı.  Kamuoyuna çok güçlü bir şekilde hem kendisinin hem CHP’nin İmamoğlu’na sahip çıktığı ve çıkacağı mesajını verdi.  Kılıçdaroğlu’nun grup toplantısına daveti ve yaptığı konuşmanın İmamoğlu açısından da taşıdığı bir mesaj vardı. Kılıçdaroğlu, İmamoğlu’na “senin yerin CHP’dir” demiş oldu.  Bu, aynı zamanda İYİ Parti’ye de bir mesajdı. İmamoğlu konusunun öncelikle CHP’nin içişlerini ilgilendirdiği, İYİ Parti başta olmak üzere dışarıdan CHP’ye aday empoze etmenin doğru olmadığı mesajı da verildi.  Kılıçdaroğlu bu tutumu ve konuşmasıyla kendisine yöneltilen eleştirilere de yanıt vermiş oldu.  Örneğin, İmamoğlu’na sahip çıkmadığı, duruşma günü Berlin’e gitmeyi tercih ettiği, bu boşluğu İYİ Parti Lideri Meral Akşener’in doldurduğu, Akşener-İmamoğlu ilişkisinin abla-kardeş yakınlığında olduğu saptamaları ve eleştirilerine yanıt verdi.  Duruşma günü Berlin’e gitmiş olsa da gezisini yarıda keserek dönmesinin yanı sıra, grup toplantısında ”benim Ekrem İmamoğlu’yla ilişkim baba-oğul ilişkisidir” diyerek Akşener’den yakın olduğunu ilân etti.  İmamoğlu da grup toplantısından sonra Kılıçdaroğlu’nun yaklaşımı ve konuşmasını “minnet duydum” ifadesiyle karşılayarak memnuniyetini dile getirdi.  CHP ve 6’lı Masa’nın unutmaması gereken sandıkta ancak birlikte hareket ederlerse başarı sağlayacaklarıdır.  Millet İttifakı’na yerel seçimlerde ve özelikle İstanbul’da başarı getiren muhalefetin birlikte hareket etmiş olmasıdır.  Önümüzdeki seçimlerde de muhalefete başarı getirecek formül “birlikte hareket etmek” olacaktır.  İktidarın, her gün CHP’de ve 6’lı İttifak’taki birliği bozmaya yönelik hamlelerinin nedeni bu gerçeği biliyor olmasıdır.  Muhalefet, çocukların bile inanmayacağı bir gerekçeyle İmamoğlu’nun hapse mahkûm edilmesi ve siyasi yasak getirilmesinin hedefleri de unutmamalıdır.  Bu kararın temel hedeflerinden biri İstanbul Büyükşehir Belediye’sini yeniden AK Parti’ye geçirmek ve seçimlerde belediyenin olanaklarını sonuna kadar kullanmaktır.  İktidarın bir diğer amacı, İmamoğlu’nun üzerinde yasak kararının kesinleşme sürecini Demokles’in kılıcı gibi tutmak, adaylık konusunda CHP’yi tereddüte sürüklemektir.  İstinaf ve Yargıtay süreçlerini yöneterek İmamoğlu’nun adaylığını işine geldiği zaman kesin olarak yasaklamak veya serbest bırakmak üzere CHP’yi ve 6’lı Masa’yı karıştırmaktır.  Bütün bunlar iktidarın seçimi kaybetme kaygısını gösteriyor.  İktidar önümüzdeki seçimi kazanacağından emin olsa bu tür hukuk dışı oyunlara da ihtiyacı olmaz.  Ancak iktidar da seçimi kaybetme olasılığının kazanma olasılığından çok daha fazla olduğunu bildiği için devlet gücünü de kullanarak muhalefeti parçalamayı, dağıtmayı hedefleyen adımlar atıyor. Bu adımları atarken anayasaya, yasalara, hukukun üstünlüğüne uygunluk diye bir kaygı da taşımıyor.  “Ben yaptım oldu” mantığıyla hareket ediyor.  Bugünkü koşullar altında muhalefetin hukuk yollarını kullanarak, yargıya güvenerek bir sonuç olması mümkün görünmüyor.  Yargının, siyasi davalarda, siyasi otoritenin beklediği gibi karar verdiğine ilişkin çok örnek var. İmamoğlu davasının bundan sonraki aşamalarının da böyle seyretmesi kuvvetle muhtemeldir. Bu koşullarda yapılması gereken muhalefetin birlikte hareket edip, seçimi kazanması ve iktidar değişikliğinden sonra demokratik, laik, hukuk devletinin yeniden inşa edilmesidir.",https://halktv.com.tr/makale/grup-konusmasinin-anlami-708975
Fikret Bila,İmamoğlu’na vurulan darbenin anlamı,16 Aralık 2022 Cuma 00:02,"İstanbul Büyükşehir Belediye Başkanı Ekrem İmamoğlu’na siyasi yasak getirilmesi ve hapis cezası verilmesi bir sivil darbe niteliğindedir. Kendisine “ahmak” diyen bakana bu sözü iade eden İmamoğlu’na siyaset yasağı getirilmesi, cumhurbaşkanlığı hükümet sisteminin oluşturduğu “parti-devlet”in doğurduğu bir sonuçtur. Bırakın dünyanın demokratik hukuk devletlerini kabile devletlerinde bile “ahmak” sözünün söyleyene iade edilmesi bu şekilde cezalandırılamaz. Bu kararın işaret ettiği asıl tehlike ve tehdit, Türkiye’nin demokrasiden ve hukuktan söz edilemeyecek bir ülkeye dönüştürülmüş olmasıdır. İmamoğlu’na verilen cezayla ilgili olarak karmaşık birçok komplo teorisi ortaya atıldı. Hatta Cumhurbaşkanı Tayyip Erdoğan’ın bu karardan memnun olmadığı, kararla ilgisi bulunmadığı, bu kararın İmamoğlu’nu parlatmak için verildiği gibi teoriler ortaya atıldı. Bu teorilerin geçerliliği yok. İktidar, bu hukukla bağdaşmayan kararla ne mesajlar verdi? İmamoğlu’na hapis ve siyasi yasak kararıyla iktidar, önümüzdeki seçimleri kazanabilmek için her şeyi yapabileceği mesajı verdi. Muhalefetin buna hazırlıklı olması gerekir. Önümüzdeki seçimlerde Erdoğan karşısında güçlü adaylar arasında gösterilen Ekrem İmamoğlu’nun aday yapılmasına engel olacağını gösterdi. İmamoğlu’nu mahkûm ettirerek seçimde kaybettiği İstanbul Büyükşehir Belediye Başkanlığı’nı yeniden ele geçirmeyi hedeflediği anlaşıldı. Bu nedenle öyle karmaşık senaryolar üretmeye gerek yok. “İstanbul’u kaybeden Türkiye’yi kaybeder” diyen iktidar hem güçlü bir rakibi tasfiye etmeyi hem de seçimler öncesinde İstanbul Belediyesi’nin kaynaklarını yeniden AK Parti ve bağlı vakıflar eliyle propaganda amacıyla kullanmak için seçmenin iradesini yok saymaktan çekinmedi. Tabii muhalefet açısından çıkarması gereken bir ders de İmamoğlu darbesinin son örnek olmayacağıdır. İktidar başka aday adaylarını büyük bir risk olarak görürse benzeri kararlarla onların da önünü kesebilir. Bu kararın da bir kez daha gösterdiği gibi önümüzdeki seçimlerin demokratik ve eşit koşullarda yapılacak bir seçim olmayacağını şimdiden görmek gerekir. İktidarın propaganda için devletin tüm maddi olanaklarından yararlanmasının yanı sıra, kontrol ettiği devlet kurumları eliyle de muhalefeti sıkıştıracağı açıktır. Daha önce de birçok kez vurguladığım gibi önümüzdeki seçimlerde muhalefet sadece iktidarla değil aynı zamanda devletle de yarışmak zorunda kalacaktır. İmamoğlu davasında, ceza vermeye eğilimli gözükmeyen yargıcı bu davadan alıp başka bir yere süren, yerine ceza verecek bir yargıcı atayan iktidarın bu yöntemi başka adaylar için de uygulamayacağının bir garantisi yoktur. Cumhurbaşkanı Erdoğan ve AK Parti kurmaylarının böyle bir kararın İmamoğlu’nu mağdur ederek güçlendireceği ve Altılı Masa’yı kenetleyeceğini tahmin etmemeleri mümkün değildir. Bunu bilmelerine karşın yargıç değiştirerek bu orantısız cezayı vermeleri iktidarda kalabilmek için her şeyi göze aldıklarının da göstergesidir. İktidarın, demokratik kuralları, hukukun üstünlüğünü, eşit koşullarda seçimi dikkate almayacak bir yaklaşıma sahip olduğu açıktır. İktidarın bu hamlesi beklendiği gibi Altılı Masa’nın kenetlenmesi sonucunu doğurdu. Altı lider Saraçhane’de İmamoğlu’nun arkasında birlikte durdular. Bu kenetlenmenin seçime kadar ödünsüz bir şekilde devam ettirilmesi muhalefetin seçimi kazanması için vazgeçilmez koşuldur. İmamoğlu’na vurulan darbe Türkiye’de siyasetin yeni bir aşamaya geçtiğinin kanıtıdır. Muhalefetin bu ağır ve orantısız koşullarda seçimi kazanabilmesi her şart altında birlikte hareket edebilmelerine ve gösterilecek adayın arkasında ödünsüz durmalarına bağlıdır.",https://halktv.com.tr/makale/imamogluna-vurulan-darbenin-anlami-708101
Fikret Bila,Kılıçdaroğlu ne açıklayacak?,02 Aralık 2022 Cuma 00:02,"Altılı masa, güçlendirilmiş parlamenter sisteme geçmek için yapılması gereken Anayasa değişikliklerini bir paket olarak açıkladı. Şimdi sırada ekonomi var. Ekonomiyle ilgili ilk hamleyi CHP Genel Başkanı Kemal Kılıçdaroğlu yapacak. Kılıçdaroğlu, 3 Aralık Cumartesi günü, İstanbul’da uluslararası üne sahip ekonomistlerle birlikte ekonomi ağırlıklı vizyon belgesini açıklayacak. Kılıçdaroğlu’nun açıklayacağı vizyon belgesi daha sonra altılı masada değerlendirilecek, oradan da ortak ekonomi komisyonuna gidecek. Altılı masanın ortak komisyonu da ortak ekonomi paketi için çalışmalarını sürdürüyor. Kılıçdaroğlu’nun açıklayacağı ekonomi vizyon belgesi ortak komisyonun temel konularından biri olacak. Ekonomi komisyonunun çalışmalarını 15 Aralık itibariyle tamamlaması bekleniyor. Tıpkı Anayasa paketinde olduğu gibi ortak ekonomi paketi de liderlerin hazır bulunduğu bir toplantıda kamuoyuna duyurulacak. Ardından altılı masanın hükümet programı ortaya çıkacak. Liderlerin yılbaşından itibaren aday belirleme çalışmalarına hız vereceği gelen bilgiler arasında. Kılıçdaroğlu’nun ekonomi vizyonu toplantısına; partinin ekonomist olan üst düzey yöneticileri Faik Öztrak ve Selin Sayek Böke’nin yanı sıra eski Almanya Başbakanı Merkel’in de danışmanlığını yapan Jeremy Rifkin, Daron Acemoğlu, Hakan Kara, Refet Gürkaynak, Ufuk Akçiğit, Hacer Foggo gibi alanında dünya çapında üne sahip isimler de katılarak birer konuşma yapacaklar. CHP Genel Başkanı’nın açıklayacağı vizyon belgesinin esasını, “Sanayi 4.0” temelli ileri teknolojiye dayalı kalkınma modeli oluşturacak. Bu belge, aynı zamanda Kılıçdaroğlu’nun teknoloji ve finans çevreleri ile görüştüğü ABD ve İngiltere gezilerine yöneltilen eleştirilere yanıt niteliği de taşıyacak. Kılıçdaroğlu’nun, “Osmanlı, sanayi devrimini kaçırdığı için yıkıldı. Türkiye de Sanayi 4.0 devrimini kaçırmamalı” görüşünden hareketle, iktidar değişikliğinde uygulanacak ekonomi politikasını en ileri teknoloji ile kalkınma esasına oturtacağı belirtiliyor. Vizyon belgesinde, öncelikli olarak istihdam artırıcı yatırımlarla işsizliğin nasıl çözüleceği, gerçekçi para politikasıyla enflasyonun nasıl düşürüleceği, özel sektör yatırımları için yurt dışından taze ve temiz finansmanın nasıl sağlanacağı, emekçi ve emekli kesimlere refah payının nasıl aktarılacağı, aile sigortası üzerinden yoksul kesimin nasıl destekleneceği ve asgari ücrete ilişkin önemli detaylar yer alacak. Altılı masanın belirleyeceği cumhurbaşkanı adayı seçilmesi halinde komisyonların hazırladığı Anayasa ve ekonomi paketi ile geçiş sürecine ilişkin yol haritasını uygulayacak. Uygulamalar diğer liderler tarafından da takip edilecek. Anayasa, ekonomi, hükümet programı çalışmalarıyla “Altılı masa somut önerilerde bulunmuyor” eleştirilerine yanıt vermiş olacak. Bu aşamadan sonra liderler belirleyecekleri cumhurbaşkanı adayıyla birlikte halka daha sık gidecekler, Anayasa, ekonomi paketleri, hükümet programı ve yol haritasını anlatacaklar.",https://halktv.com.tr/makale/kilicdaroglu-ne-aciklayacak-705623
Fikret Bila,Hırsızlık ve rüşvet düzeni,20 Şubat 2023 Pazartesi 00:00,"Bu depremde bu kadar yapının yıkılmasının ve on binlerce vatandaşımızın enkaz altında can vermesinin nedeni hırsızlık ve rüşvet düzenidir. Bu düzen değişmeden enkaz altında can vermekten kurtulamayız. İnşaat sektörüne hakim olan hırsızlık ve rüşvet düzeni nasıl çalışıyor? Önce havaalanı, otoyol, köprü gibi büyük ihalelerden başlayalım. Dolap ihale masasında dönmeye başlıyor. İhale Kanunu’na göre devletin inşaat işlerinin her firmaya açık şekilde açık eksiltme yöntemiyle ihale edilmesi gerekir. Çünkü inşaat işleri çok özel teknoloji ve bilgi birikimi gerektiren, Türkiye’de sadece 3-5 firmanın yaptığı işler değildir. Bu nedenle işi yapmaya talip olan her firmaya açık şekilde ihale yapılması gerekir. Ancak iktidar böyle yapmıyor. İnşaat işleri çok özel işlermiş gibi kendine yakın 4-5 firmayı davet usulüyle ihaleye çağırıyor. Davet ittiği firmaları yine yasaya aykırı olarak kendi aralarında uzlaştırıyor. Diyor ki; ""Bu ihaleyi (A) firmasına vereceğiz. Diğer dört firma (A) firmasının vereceği teklife baksın ve ondan daha kötü teklif versin ki ihale bu firmada kalsın. Bir sonraki ihaleyi de aynı yöntemle (B) firmasına vereceğiz, sonrakini (C)’ye, sonrakini (D)’ye, sonrakini de (E) firmasına."" Beş firma da sonuçtan memnun kalıyor. Alan memnun, veren memnun. Peki devasa ihalelerin seçilmiş 4-5 firmaya dağıtılmasının bir karşılığı yok mu? Olmadığını düşünmek için saf olmak gerekir! Daha orta ölçekli, daha küçük ihalelerin dağıtılma yöntemi de farklı değil. Özellikle Anadolu’da yapılan inşaatlar da benzer yöntemle dağıtılıyor. İhaleyi alan müteahhit genellikle iktidar partisinden oluyor. Ya belediye meclisi üyesi, ya milletvekili adayı gibi. Böyle bir sıfat taşıyorsanız ihaleyi daha kolay alıyorsunuz. Peki bu ihalelerde müteahhit kârını nasıl büyütüyor? Milyarları nasıl kazanıyor? Bugün altında on binlerce canı yitirdiğimiz depreme dayanıksız, çürük binalar yaparak kârını büyütüyor. Bunu nasıl yapıyor? Malzemeden çalarak. Hırsızlık binanın temelinde başlıyor. 10 metre derinlikte olması gereken temeli 5 veya 7 metre kazıyor. Çıkan 20 ton toprağı kayıtlara 40 ton olarak geçiriyor. Hafriyatı belediyenin gösterdiği 40 kilometre uzaktaki yere dökeceği yerde, daha kısa mesafelerde dere yanlarına, göl kenarlarına döküyor. Böylece topraktan çalmaya başlıyor. İnşaat ilerledikçe kullanması gereken kalınlıkta demir yerine daha ince demir kullanıyor. Örneğin 12’lik demir yerine 10’luk, 8’lik gibi daha ince ve ucuz demirler... Sütunlara sıkı bağlaması gereken demir kelepçeleri seyrek bağlatıyor. Kalın demir malzeme kullanılması gerekirken kolon düşey demirleri ince kullanıldığı için bina depreme dayanıksız hale geliyor. Kumdan çalıyor. İnşaat için hazırlanmış kum yerine denizden çektiği tuzlu, çakıllı kumu kullanıyor. Tuz betonu çürütüyor. Çakıllar betonu gevşetiyor. Yeteri kadar çimento kullanmıyor. Bu nedenle beton elde ufalanacak kadar zayıf oluyor. Ücretleri yüksek olduğu için vasıflı işçi kullanmıyor. Daha düşük ücretle, vasıfsız işçilerle inşaat yapıyor. İşçilikten de çalıyor. Böylece ortaya inşaat ruhsatı, iskan izni verilmemesi gereken, deprem yönetmeliğine aykırı, çürük binalar çıkıyor. Müteahhit bu binaları ""depreme dayanıklı"" diye pazarlıyor ve fahiş kârlar elde ediyor. Tabii bu hırsızlığı kapatmayı da ihmal etmiyor. Binayı denetleyenleri ya rüşvet yoluyla ikna ediyor ya da nüfuzunu kullanarak denetim elemanını değiştiriyor. Rüşvetle hırsızlık kapatılıyor. Bu binaların sayısı artınca ve seçim yaklaşınca devreye iktidar giriyor. İmar affı ilân edip çürük binalarda oturan vatandaşın hem oyunu hem de parasını alıyor. Böylece bu vatandaşlarımızı depreme, depremde enkaz altında can vermeye terk ediyor. Bunu da ""şu kadar"" ya da ""yüz bin"" vatandaşın sorununu çözdük diye özgüyle anlatıyor. İşte inşaat sektöründe sistem böyle işliyor. Vatandaş bu nedenle enkaz altında can veriyor.",https://halktv.com.tr/makale/hirsizlik-ve-rusvet-duzeni-719998
Fikret Bila,Bundan sonraki yargı kararları için umutları artıran örnek,03 Şubat 2023 Cuma 00:01,"Anayasa Mahkemesi’nin (AYM) mevcut Başkan Zühtü Arslan’ı ikinci kez başkanlığa seçmesi yargının iktidardan bağımsız karara verebilmesi açısından kamuoyunda umut yarattı. Yüksek Mahkeme üyeleri iktidarın başkan adayı olan İrfan Fidan yerine mevcut Başkan Arslan’ı 8 oyla yeniden seçtiler. Fidan ise 5 oy alabildi. Saray’dan üyelere Fidan’ı seçmeleri için telefonlar edildiği iddialarının yayıldığı oylama günü üyeler iktidarın telkin ve tercihinin aksine oy kullandılar ve bağımsız karar aldıklarını kanıtladılar. İktidarın telkinlerinin aksine karar alınabilmesi bundan sonraki yargı kararları konusunda umutları artıran bir örnek oldu. Fidan, iktidarın jet hızıyla Anayasa Mahkemesi üyesi yaptığı bir isimdi. Önce Yargıtay üyeliğine atandı. Bu görevinde henüz bir dosyaya bile bakmadan Yargıtay kontenjanından Anayasa Mahkemesi üyeliğine seçildi. Yargıtay, iktidarın telkin ve tercihi yönünde Fidan’ı seçti. Oysa yüksek mahkemelerde başkanlık veya daire başkanlığı için yapılan seçimlerde en kıdemli üyenin seçilmesi gibi bir gelenek vardır. En kıdemli üye aday olursa onun seçilmesi meslek kıdemine saygının bir gereği olarak görülür. Kıdemsiz üyeler ise aday olmayı akıllarından bile geçirmezler. Bu gelenek Anayasa Mahkemesi için de geçerlidir. Ancak bu kez Anayasa Mahkemesi’nin üçüncü en kıdemsiz üyesi Fidan başkanlığa aday oldu. Üyelerin Fidan’ı değil Arslan’ı tekrar seçmelerinde bu geleneğin de etkisi vardır. Bu sonucun iktidarı memnun etmediğini tahmin etmek zor değil. Siyasi nitelikle davalarda kendi beklentisi ve telkini yönünde karar çıkmasına alışmış olan iktidar, Anayasa Mahkemesi gibi en yüksek yargı organının bağımsız karar vermesiyle sarsılmış olmalı. Anayasa Mahkemesi’nin bu kararı, özellikle HDP davasında da siyasi etkiden arınmış şekilde karar çıkabileceği umudunu artırdı. HDP’nin kapatılması davası iktidarın ısrarlı beyanlarından sonra açıldı. MHP lideri Devlet Bahçeli’nin, ısrarla “HDP kapatılmalıdır, kapısına kilit vurulmalıdır. Anayasa Mahkemesi HDP’yi kapatmazsa o zaman Anayasa Mahkemesi kapatılmalıdır” şeklinde keskin açıklamalarından sonra dava açıldı. Yargıtay Başsavcılığı’nın HDP’yi kapatma yönünde bir hazırlığı yoktu. Ancak iktidardan gelen bu ısrarlı açıklamalardan sonra alelacele bir dava açıldı. O kadar acele bir iddianame hazırlanmıştık ki vefat etmiş HDP üyeleri hakkında bile siyasi yasak talep edilmişti. Anayasa Mahkemesi bu üstün körü hazırlanmış iddianameyi Yargıtay Başsavcılığı’na iade etmek zorunda kaldı. Şimdi gözler Anayasa Mahkemesi’nde. Yüksek Mahkeme’nin bu davayla ilgili iki kararı oldu. HDP’ye verilecek Hazine yardımının bloke edilmesi kararı verdi. Ancak karar Anayasa’nın öngördüğü en az 5’e karşı 10 oyla alınmadı. Buna karşın Anayasa Mahkemesi, Hazine yardımının bloke edilmesine karar verildiğini açıkladı. Ayrıca HDP’nin kapatılma davasının seçim sonrasına bırakılması kararını da reddetti. HDP’yi 14 Mart 2023 tarihinde savunmaya çağırdı. Bu iki karar kamuoyunda HDP’nin kapatılacağı beklentisini yükseltti. İki kararın da iktidarın beklentisi yönünde verilmesi Yüksek Mahkeme’nin bağımsız karar vereceği umutlarını kırdı. Şimdi Anayasa Mahkemesi başkanlık seçiminde iktidarın aksine karar verilmiş olması bu umutları yeniden yeşertti. Bu umut sadece HDP davasıyla ilgili olarak da artmış değil. Diğer siyasi nitelikli davalarda da istinaf ve Yargıtay aşamalarında iktidarın beklentisinin aksine kararlar çıkabileceği beklentisini de artırdı. Anayasa Mahkemesi’nin verdiği bu kararın diğer yargı organlarına da cesaret vereceği ve iktidardan bağımsız karar verme olasılığını artıracağı gibi bir hava oluştu. Yargı bağımsızlığı demokrasilerin olmazsa olmaz koşullarından biridir. Yargının siyasi otoritenin kontrolü altına girmesi demokrasiyi ortadan kaldırır. Yargının siyasal araç haline dönüşmesi gibi demokrasiyle bağdaşmayacak bir soruna yol açar. Türkiye’de uzun süredir bu sorun yaşanıyor. Yargı siyasi nitelikli davalarda iktidarın kontrolü altında karar veriyor. Umarız ki Anayasa Mahkemesi’nin son kararı bütün yargı için örnek oluşturur ve cesaret verir.",https://halktv.com.tr/makale/bundan-sonraki-yargi-kararlari-icin-umutlari-artiran-ornek-717331
Fikret Bila,Yoksulluk kader değildir,28 Kasım 2022 Pazartesi 00:01,"İktidar bir başarısızlık, ihmal nedeniyle büyüyen felaket, olumsuz bir gelişme görünce sorumluluk üstlenmemek için işi kadere bağlıyor. Amasra maden ocağı felaketinde de yaptığı gibi.  Yoksulluk, fakirlik söz konusu olunca da “Allah sizi fakirlikle sınıyor, yeriniz cennet” klişesini tekrarlıyor.  Bu şaka değil.  Bu ülkede doymadan yatağa giren çocuklar var.  “Açlığımı bastırmak için öğle saatlerinde su içiyorum” diyen öğrenciler var.  Akşam okul yemekhanesinde ekmeğini yemeyen birileri varsa bazı öğrenciler “'Bu ekmeği alabilir miyim’ diyor, alıyor, gece ekmeği suyla yiyorlar” diye anlatan gençler var.  Öğretmenlerden öğreniyoruz ki ilköğretim çağındaki çocuklardan okula beslenme çantası götüremeyenler var. Sadece ekmek götürenler var.  CHP lideri Kemal Kılıçdaroğlu son yayınladığı videoda bu duruma “ekonomik terör” dedi.  Şöyle devam etti:  “Bazı çocuklarımızın okula götürdüğü beslenme çantalarında kuru ekmek ve su var. Vallahi bu var. Su ve ekmek. Bu ülkede çocuklarımızın bir kısmı beslenme saatinde arkadaşlarından saklanıyor, baygınlık geçiriyor. Anne ve babaları veresiye yazdırıp çocuklarına peynir ekmek alıyor.”  Bunlar yoksulluğun yaygınlaşması ve derinleşmesinin sonucu.  Nedeni ise “zengini seven, fakirin katmerli sömürülmesini destekleyen” politikadır.  Yoksulluk kader değildir. Halk yoksullaşmışsa, çocuklar yarı aç yarı tok yatağa giriyorlarsa, okulda açlıktan bayılıyorsa bunun sorumlusu iktidardır.  İktidar oralı değil.  Güllük gülistanlık bir ekonomi anlatıyor.  “Yeni Ekonomi Modeli” “Türk Modeli” diye göz boyayan açıklamalar yapıyor.  Kasım 2021’de açıklanan “Yeni Ekonomi Modeli”nin yürürlüğe girmesinden sonra ne oldu?  O gün ekmek 2,5 liraydı, bugün 5 lira.  Dolar 12,80 liraydı, bugün 18,60 lira.  Benzin 9,60 liraydı, şimdi 20,15 lira, motorin 23 lira.  Süt 15 liraydı şimdi 20-25 lira.  Enflasyon yüzde 21’di, bugün resmi rakamlara göre yüzde 85, bilim insanlarının saptamalarına göre yüzde 185 düzeyinde.  İktidara göre enflasyon yüzde 85, ancak devletin vergi, resim, harç ve cezalardaki artırım oranı yüzde 122,5!  Enflasyon yüzde 85 ise niye vergi, harç ve cezaları yüzde 122,5 oranında artırıyorsunuz.  İktidarın kabul ettiği enflasyon yüzde 122,5 ise niye yüzde 85 olarak açıklanıyor ve ücretlere neden yüzde 122,5 zam yapılmıyor?  İktidar sırf düşük politika faizi belirleyeceğim diye ekonomiyi her yönüyle ağır krize soktu.  Faizi yüzde 9 olarak tek haneli düzeye indirdik diye övünüyor.  Bunun vatandaşa bir yararı yok, zararı var.  Bu nedenle döviz fırlıyor, o da enflasyonu fırlatıyor.  Bu gerçek ortayken, Merkez Bankası, Cumhurbaşkanı Tayyip Erdoğan’ın talimatıyla faizi yükseltmemek adına sürekli arka kapıdan dolar satıyor. DEVA Partisi Genel Başkanı Ali Babacan, Merkez Bankası’nı “Döviz yakan fırın” olarak tanımladı.  Piyasada ise yüzde 9 diye bir faiz yok.  Gidin bankalara bakalım yüzde 9 faizle kredi alabiliyor musunuz?  Alamazsınız.  Çünkü kredi faizleri yüzde 40 civarında.  Mevduata verilen faiz de yüzde 20 düzeyinde.  Yüzde 9 faizden, sadece Merkez Bankası’ndan borç alan bankalar yararlanıyor,  Yüzde 9’a aldıkları parayı Hazine’ye, vatandaşa yüzde 30’dan yüzde 40’tan satıp kârlarını büyütüyorlar.  İktidar bu ekonomik gerçekleri gizleyerek pembe bir tablo çiziyor, ancak mızrak çuvala sığmıyor.",https://halktv.com.tr/makale/yoksulluk-kader-degildir-704900
Fikret Bila,"CHP’li başkanların Altılı Masa'ya katkısı",13 Mart 2023 Pazartesi 05:10,"Millet İttifakı’nın, 14 Mayıs’ta yapılacak seçimde en önemli avantajlarından biri de CHP’li belediyelerin bugüne kadar gösterdikleri yüksek performans olacak. CHP’li başkanların yönetimindeki; başta İstanbul, Ankara, İzmir olmak üzere 11 büyükşehir belediyesi ve diğer il ve ilçe belediyelerinin yönetim ve hizmet anlayışları başarılı oldu. CHP’li belediye başkanlarının uygulamaya koydukları halkçı, sosyal belediyecilik anlayışı büyük destek gördü. AK Parti iktidarının yoksul kesimlerin oyunu almak için uyguladığı sadaka ekonomisi yerine, sağ elin verdiğini sol elin görmediği, vatandaşın onurunu esas alan, temel ihtiyaçların karşılanmasını düzenli sosyal yardıma dönüştüren CHP’li belediyeler, aynı zamanda iş olanağı yaratan yatırımlara ve kooperatifçiliğe ağırlık vererek temel sorunları çözmeye yöneldiler. Başta İzmir, Ankara, İstanbul olmak üzere CHP’li belediyeler, kent çevresindeki arazileri temel gıda ürünlerini yetiştirmek üzere tarıma açtılar ve çiftçileri aracı tüccarların eline bırakmadan kooperatifleştirerek hem üretim hem istihdam sağladılar. Pandemi döneminde evinden çıkamayan hastalar ve yaşlılar başta olmak üzere temel ihtiyaçları ve ilaçları evlerine kadar götürdüler. İktidarın yarattığı ve yanlış kararlarıyla derinleştirdiği ekonomik kriz karşısında işsiz kalan, satın alma gücü düşen, elektrik, doğal gaz faturalarını ödeyemeyenlere “askıda fatura” yardımlaşmasıyla ulaştılar, açtıkları fırınlarla ucuz ekmek üreterek, belediye marketleri açarak ve temel ihtiyaçları ucuza sağlayarak zor durumdaki vatandaşlara destek oldular. CHP’li belediyelerin yüksek performans gösterdikleri, başarılı hizmet verdikleri son olay on binlerce vatandaşımızın ölümüne, yaralanmasına, 10 ilimizde ve ilçelerinde büyük yıkıma neden olan büyük depremden sonra depremzedelere sağladıkları yardımlar oldu. Hızla hareket eden ve organize olan belediyeler, depremde arama kurtarma çalışmalarına katılmanın yanı sıra kurdukları mutfaklarla, sahra hastaneleriyle, gıda dağıtım merkezleriyle, göç edenlere Ankara, İstanbul, İzmir’de barınma olanağı sunarak yaraları sardılar. CHP’li belediyelerin parti farkı gözetmeksizin yaptığı hizmetler kuşkusuz seçimde sandığa da yansıyacaktır. İstanbul Büyükşehir Belediye Başkanı Ekrem İmamoğlu’na, Ankara Büyükşehir Belediye Başkanı Mansur Yavaş’a, İzmir Büyükşehir Belediye Başkanı Tunç Soyer’e sadece illerinde değil bütün Türkiye’de ilgi gösterilmesi, destek verilmesinin nedeni bu hizmetlerdir. CHP’li belediye başkanlarının, 2 Mart Perşembe günü, Altılı Masa liderler toplantısından sonra İYİ Parti Lideri Meral Akşener’in, Kemal Kılıçdaroğlu’nun cumhurbaşkanlığı adaylığını sert bir konuşmayla reddedip masadan kalkmasıyla yaşanan krizin çözümüne büyük katkı sağladıklarını da kayda geçirmek gerekir. Akşener’in Altılı Masa’ya dönmesiyle sonuçlanan çözüm sürecine CHP’nin Adana Büyükşehir Belediye Başkanı Zeydan Karalar’ın, Mersin Büyükşehir Belediye Başkanı Vahap Seçer’in, Antalya Büyükşehir Belediye Başkanı Muhittin Böcek’in, Çankaya Belediye Başkanı Alper Taşdelen’in katkılarını kayda geçirmek gerekiyor. Akşener’in zirveden bir gün sonra, 3 Mart Cuma günü kriz yaratan konuşmasının hemen ardından Çankaya Belediye Başkanı Alper Taşdelen, Zeydan Karalar ve Vahap Seçer arasında ilk telefon diplomasisi başlıyor. Karalar ve Seçer aynı akşam Ankara’ya gelip İmamoğlu ve Yavaş’la buluşuyor. İlk adım olarak İmamoğlu’nun ve Yavaş’ın Kılıçdaroğlu’nun iradesine bağlı olduklarını sosyal medya mesajıyla kamuoyuna duyurmaları kararlaştırıyor. İmamoğlu ve Yavaş bu yönde sosyal medyada mesaj atıyorlar. Ertesi gün aralarında İmamoğlu ve Yavaş’ın da bulunduğu 10 belediye başkanı CHP Lideri Kemal Kılıçdaroğlu’nu ziyaret edip desteklerini ifade ediyorlar. Krizin çözülmesi, Masa’nın dağılmaması için çaba gösterilmesi görüşünü dillendiriyorlar. Kılıçdaroğlu’nu ziyaretten sonra belediye başkanları yeniden toplanıp çözüm formülleri üzerinde çalışıyorlar. İmamoğlu’nun ve Yavaş’ın cumhurbaşkanı yardımcısı olmalarının krizi çözebileceği ve Akşener’i incitmeden Masa’ya dönüşünü sağlayabileceği konusunda görüş birliğine varıyorlar. Belediye başkanları, üç grup başkan vekili, iki genel başkan yardımcısı, 6 Mart Pazartesi günü Kılıçdaroğlu’yla kahvaltıda buluşuyor ve cumhurbaşkanı yardımcılığı formülünün krizi çözebileceğini aktarıyorlar. Kılıçdaroğlu da formülü destekliyor. Kılıçdaroğlu formüle onay veriyor ve Akşener’i arayarak bilgi veriyor. İmamoğlu ile Yavaş’ın kendisini ziyaret edeceklerini söylüyor. Akşener’in olumlu görüş bildirmesi üzerine İmamoğlu ve Yavaş ziyarete gidiyor ve formülü detaylı biçimde aktarıyor. Akşener de bu formülün krizi çözeceğini söyleyerek onay veriyor ve 6 Mart’ta yapılacak Altılı Masa zirvesine katılacağını söylüyor. Böylece kriz aşılıyor. İmamoğlu ve Yavaş’ın cumhurbaşkanı yardımcısı formülü krizden sonra üretilmiş bir formül mü? Hayır. Bu formül hem CHP hem İYİ Parti’de daha önce kayda geçirilmiş bir formül. Krizden aylar önce CHP’nin üç Grup Başkan Vekili Özgür Özel, Engin Altay, Engin Özkoç, eski Genel Başkan Yardımcısı Bülent Tezcan, Akşener’in Kılıçdaroğlu’nun adaylığına karşı duruşu, İmamoğlu ve Yavaş’ın adaylığını ön plana çıkarmasının yaratacağı bir krizin, iki belediye başkanının cumhurbaşkanı yardımcısı olması halinde çözülebileceği konusunda görüş birliğine varıp, formülü kayda geçiriyor. İYİ Parti cephesinde ise kriz çıkması üzerine İYİ Parti’den istifa eden sonra Akşener’le görüşüp geri dönen Ankara Milletvekili Ayhan Altıntaş’ın, bu formülü bir rapor olarak İYİ Parti Genel Merkezi’ne ilettiği ortaya çıkıyor. Kriz çıkabileceğini öngören CHP’li belediye başkanları ve grup başkan vekillerinin çözüm için önceden hazırlık yaptıkları anlaşılıyor.",https://halktv.com.tr/makale/chpli-baskanlarin-altili-masaya-katkisi-723924
Fikret Bila,Hayal siyaseti,28 Aralık 2022 Çarşamba 00:02,"İktidar gerçeklerden kopalı çok oluyor. Gerçekler yerine hayali bir Türkiye’yi gerçekmiş gibi anlatıyor.  Hayal ve umut pazarlayarak seçimi kazanmaya çalışıyor.  Gerçeklerden söz etmek işine gelmediği için algı yaratarak kendini başarılı göstermeye çalışıyor.  Enflasyondan başlayalım.  Türkiye’de milyonlar hayat pahalılığı altında ezilirken, AK Parti yönetimi sanki 20 yıldır iktidarda değilmiş gibi 2024 yılında enflasyonu tek haneli rakama indireceği müjdesi veriyor.  “Şu anda enflasyon ne kadar, bugüne kadar niye indirmediniz” sorularına vereceği bir yanıt yok.  İktidar 2011 yılından bu yana düzenli olarak Merkez Bankası aracılığıyla yıllık enflasyon hedefini yüzde 5 olarak açıklıyor.  Peki 2022 yılından bu yana enflasyon hiç yüzde 5’e indi mi?  Hayır.  11 yıldır enflasyonu yüzde 5’e indiremeyen iktidar 2024 yılında nasıl indirecek?  Belli değil.  Cumhurbaşkanlığı hükümet sistemine geçildiğinde enflasyon yüzde 20,30’du.  Peki enflasyon şimdi ne kadar?  TÜİK’e göre yüzde 84, ENAG’a göre yüzde 170!  Bu gerçekten hiç söz etmeyen iktidar, vatandaştan 2024 yılında enflasyonu yüzde 5’e indireceğine inanmasını bekliyor. Peki temel ürünlerde fiyatlar ne durumda?  İktidarın yeni ekonomi modelini açıkladığı Kasım 2021 ile Kasım 2022’yi karşılaştıralım.  Kasım 2021’de ekmek 2,5 liraydı, bugün 5 lira. Dolar 12,80 liraydı, bugün 18,60 lira. Benzin 9,60 liraydı, şimdi 20 lira, motorin 22 lira. Süt 15 liraydı, şimdi 28 lira.  Elektriğe ne kadar zam yapıldı? Son bir yılda sanayide kullanılan elektriğin fiyatına 1 Ekim 2021'de yüzde 48,1 Ocak 2022'de ortalama yüzde 80, 1 Nisan 2022'de yüzde 20, 1 Haziran 2022'de yüzde 25 ve 1 Eylül 2022'de yüzde 25 olmak üzere beş kez zam yapıldı.  Doğalgazda durum ne?  Yılbaşından bugüne doğalgaza Ocak’ta yüzde 25, Nisan’da yüzde 35, Haziran’da yüzde 30 ve bugün itibariyle yüzde 20 zam yapıldı.  Akaryakıt fiyatları?  Yılbaşında benzinin litre fiyatı 12,91 lira, motorinin ise 12,76 liraydı. Yılbaşından bu yana bakıldığında benzine yüzde 44,2, motorine ise yüzde 73 zam yapıldı.  Ekonominin performansına bakalım?  2002 yılında enflasyon yüzde 29,7, dış borç 130 milyar dolar, cari açık yüzde 0,5 düzeyindeydi.  2022 yılında enflasyon TÜİK’e göre yüzde 84, dış borç 480 milyar dolar, cari açık ise yüzde 6 düzeyinde.  AK Parti’nin 2002 yılından 2022 yılına kadar Türk ekonomisini getirdiği yer burası.  Ücretliler ve emekliler geçinemiyor.  İşsizlik rekor düzeyde.  Vatandaş bayat ekmek almak için akşamı bekliyor. Pazara hava kararmadan önce gitmiyor ki fiyatlar düşsün.  İktidar “askıda ekmek” uygulamasıyla övünüyor.  Türkiye gerçekleri bunlar ama iktidar “toz pembe” bir Türkiye anlatıyor.  Artık kaç kişi inanırsa iktidar için kâr.  Bu hayal siyaseti değil de nedir?",https://halktv.com.tr/makale/hayal-siyaseti-710228
Fikret Bila,"Devletin ihmaliyle evi yıkılmış depremzede bundan sorumlu olamaz",15 Mart 2023 Çarşamba 05:00,"Doğrusu budur. “Devletin, depremde konutunu kaybetmiş insanlara, sağlam zeminde, depreme dayanaklı konut yapması ve 5 kuruş almadan depremzedelere teslim etmesi.” Bu, anayasada yazılı “sosyal devlet” ilkesinin bir gereğidir. 13’üncü Cumhurbaşkanı adayı ve CHP lideri Kemal Kılıçdaroğlu, dün Hatay’da bu açıklamayı yaptı. İktidara geldiklerinde 5 kuruş almadan depremzedelerin konutlarını yapacaklarını söyledi. Kılıçdaroğlu, deprem bölgesinde neler yapacaklarını ilişkin raporu derli toplu bir şekilde kamuoyuna duyurdu. Oysa iktidar bugüne kadar “bize 1 yıl verin konutlarınızı yapalım” dışında bir somut proje açıklamış değil. O da “konutlarınızı yapacağız, yüzde 40’nı siz ödeyeceksiniz, bunun için 20 yıl vadeli kredi vereceğiz” diye şart koşarak. Belki bütün ömrünce yaptığı birikimi harcayarak bir ev sahibi olmuş depremzede nereden para bulacak da bu parayı ödeyecek? Ayrıca devletin ihmali nedeniyle evi yıkılmış bir depremzedenin bu sonuçla ilgili bir sorumluluğu da yoktur. Anayasa 125. maddeye göre sorumlu devlettir ve bu zararı karşılamak zorundadır. Kılıçdaroğlu bunu da anımsattı. İktidarın para karşılığı konut vaadinde bulunması inşaat iştahından ve müteahhitlere iş yaratma ve birlikte kazanma politikasından kaynaklanıyor. Şimdiden kendilerine yakın, artık kamuoyunun da tanıdığı müteahhitlere, ihalesiz biçimde, deprem bölgesinde konut inşaatı ihalesi dağıtması da bunu gösteriyor. Deprem bölgesinde en önemli ve acil sorun vatandaşların başını sokacakları, sağlam konutlara sahip olmalarıdır. Çadırdan, konteynerdan kurtulmalarıdır. Kılıçdaroğlu bu sözü vermekle kalmadı. Afet bölgesindeki diğer sorunlara da somut çözümler getireceklerini söyledi. Örneğin`; dükkânı yıkılmış esnaflara ilişkin olarak, “ Dükkânının yıkıldığını belgeleyen esnafa değerini ödeyeceğiz ve yeni dükkan almasını ve açmasını sağlayacağız.” dedi. Ayrıca depremden zarar görmüş esnafın banka borçlarını faiziyle birlikte sileceklerini de duyurdu. Kılıçdaroğlu’nun bölgeyi ayağa kaldıracak asıl projesi ise kalıcı yatırımlardı. Kılıçdaroğlu ,deprem bölgesini kapsayan özel bir yasa çıkarılmasını önerdi. Bu düzenleme ile bölgede yatırım yapacak iş insanlarına teşvik verilmesini, aynı zamanda bu teşviklerle kurulacak fabrikalarda, imalathanelerde çalışacak işçilerden de gelir vergisi ve SSK primi alınmaması gerektiğini vurguladı. Kılıçdaroğlu iktidara geldiklerinde yapacakları ilk işin deprem bölgesine kalıcı yatırım yapılmasını sağlamak olacağını özenle vurguladı. Bu projeyi açıklarken, bölgede en önemli ihtiyacın konut olduğunu bildiği için öncelikli yatırımların inşaat malzemesi üretecek fabrikalar olduğunu söyledi. Kapıdan musluk üretimine kadar bir inşaat için gerekli malzemeyi üretecek fabrikalar kurulması halinde bölgenin topyekûn kalkınacağını, geniş istihdam olanağı doğacağını, bölgeden göç eden nitelikli insan gücünün bölgeye döneceğini vurgulayarak bir çeşit bölgesel kalkınma planı açıklamış oldu. Muhalefetin yaptığı ve Kılıçdaroğlu’nun açıkladığı bu çalışma, 6’lı Masa’nın iktidara geldiklerinde uygulayacakları hükümet programı kadar önemli. Kılıçdaroğlu’nun açıklamalarından, bu projeler üzerinde uzmanların ciddi bir çalışma yaptıkları da anlaşılıyor. Bu projelerin hayata geçirilmesi konusunda kamucu bir yaklaşım da göstermek gerekir. Örneğin özel sektör deprem bölgesine yatırım yapmak istemez, teşvikleri yeterli görmezse ne olacak? Bu nedenle devlet de bölgeye doğrudan yatırım yapmaya hazır olmalı. Muhalefet bu seçenek üzerinde de çalışmalı. Türkiye kamu yatırımları konusunda deneyimli bir ülkedir. Atatürk döneminde baş gösteren 1929 Dünya Ekonomik Krizi kamu yatırımlarıyla atlatılmıştır. Atatürk döneminde yapılan 48 fabrika Türkiye sanayinin temelini oluşturmuştur. Bugün ise bu fabrikaların tamamı özelleştirme furyasında satıldı. Yerlerine yenisi yapılmadı. Çoğunlukla bu fabrikaların arazilerinin üzerlerine konut inşa edildi. Türkiye özellikle deprem bölgesinde kamucu ekonomi anlayışını da mutlaka hayata geçirmeli, yatırım yapmak isteyen özel sektörü teşvik etmekle birlikte, özel sektörün girmeyeceği alanlarda kamu yatırımları yapmalıdır.",https://halktv.com.tr/makale/5-kurus-almadan-724363
Fikret Bila,Altılı Masa’nın Anayasa paketi,25 Kasım 2022 Cuma 00:02,"Altılı Masa’nın liderleri, 28 Kasım Pazartesi günü, Demokrat Parti Genel Başkanı Gültekin Uysal’ın ev sahipliğinde bir araya gelecekler. Bu zirveden önce aynı gün; liderler, genel başkan yardımcıları, komisyonlara katılan uzman partililer Bilkent Otel’de bir toplantı yapacaklar. Partilerin genel başkan yardımcıları Altılı Masa’nın güçlendirilmiş parlamenter sisteme geçiş için gerekli olan Anayasa değişiklik paketini açıklayacaklar. Bu değişiklik paketi güçlendirilmiş parlamenter rejimin nasıl çalışacağını ortaya koyacak. Altılı Masa’nın daha önce kamuoyuna açıklanan mutabakat metninde yer alan vaatlerini uygulamaya geçirecek olan Anayasa paketinde şu değişiklikler yer alacak: Cumhurbaşkanı 7 yıllığına bir kez seçilecek. Partisiyle ilişkisi kesilecek. Tarafsız cumhurbaşkanı olacak. Cumhurbaşkanının bazı yetkileri kaldırılacak. Örneğin Olağanüstü Hal ilân etme yetkisi bulunmayacak. Veto yetkisi kaldırılacak. Cumhurbaşkanı, görev süresi bittikten sonra siyasete dönemeyecek. Yeni sistemde ülke yönetiminin ağırlık merkezi Türkiye Büyük Millet Meclisi’nde (TBMM) olacak. Bu bağlamda “yapıcı güvensizlik” oyu sistemi getirilecek. Bu sisteme göre hükümet, Meclis’in güvensizlik oyuyla düşürülecek ancak aynı zamanda Meclis yeni başbakanın kim olacağını belirleyecek. Cumhurbaşkanı Meclis’in belirlediği başbakan adayını atamak zorunda olacak. Ülkeyi, Meclis tarafından denetlenen başbakan ve bakanlar kurulu yönetecek. Seçim barajı yüzde 3’e düşürülecek. Milletvekili seçimlerinde yüzde 1 oy alan partiler de Hazine yardımı alacaklar. Temel hak ve özgürlükler genişletilecek. Kadının insan hakları gözetilecek. Temel hak ve özgürlüklere ilişkin konular kanun hükmünde kararname ile düzenlenemeyecek. Sulh Ceza hakimliklerinin görev, yetki ve işleyişleri yeniden düzenlenecek. Anayasa Mahkemesi ve Avrupa İnsan Hakları Mahkemesi (AİHM) kararlarının derhal uygulanması sağlanacak. Yükseköğretim Kurumu (YÖK) kaldırılacak. Üniversiteler mali ve idari açıdan özerk hale getirilecek. Üniversitelerarası koordinasyonu sağlamak üzere Yükseköğretim Üst Kurulu oluşturulacak. Bu kurul koordinasyon ve danışma organı olarak faaliyet gösterecek. Üniversitelerin rektörlerini öğretim üyeleri seçecek. Hakimler ve Savcılar Kurulu (HSK) kaldırılacak. Yerine Hakimler Kurulu ve Savcılar Kurulu olmak üzere iki kurul oluşturulacak. Bu kurullarda Adalet Bakanı ve müsteşarı yer almayacak. Üyeleri meslek mensupları seçecek. Çoklu baro uygulamasına son verilecek. Anayasa Mahkemesi üyelerinin en az 4'te 3'ünün hukukçu olması zorunlu tutulacak. Sayıştay, Anayasa'da yüksek mahkeme olarak düzenlenecek ve yetki alanı genişletilecek. TRT ve Anadolu Ajansı bağımsızlık ve tarafsızlık esaslarına göre yeniden yapılandırılacak. Radyo ve Televizyon Üst Kurulu (RTÜK) yeniden düzenlenecek. Üyeler Meclis tarafından seçilecek. Kamu İhale Kanunu yeniden düzenlenecek. Yerel yönetimlere genel bütçeden verilen vergi gelirlerinin payı artırılacak. Kayyum uygulamalarına son verilecek. Yurt dışındaki 6 milyondan fazla vatandaşın Meclis'te temsilinin sağlanması için seçim çevresi oluşturulacak. Siyasi partilere ve adaylara yapılan bağışlar zorunlu olarak açıklanacak. TBMM’nin denetim yetkisi güçlendirilecek. Siyasi etik yasası çıkarılacak. Altılı Masa liderlerinin üzerinde uzlaştıkları Anayasa paketinin açıklanmasından sonra 3 Aralık tarihinde de CHP lideri Kemal Kılıçdaroğlu, Altılı Masa’ya sunacakları ve iktidara geldiklerinden uygulayacakları ekonomi politikasını açıklayacak. Altılı Masa’nın Anayasa değişikliği paketi onaylanır ve uygulamaya geçerse Türkiye demokratik, laik, sosyal hukuk devleti nitelikleriyle yeniden inşa edilmiş olacak.",https://halktv.com.tr/makale/altili-masanin-anayasa-paketi-704467
Fikret Bila,Türkiye alternatifsiz değil,05 Aralık 2022 Pazartesi 00:01,"CHP’nin “2. Yüzyıla Çağrı” adı altında düzenlediği iktidar programını anlatan toplantısı başarılıydı. CHP’nin Türkiye’nin ağır sorunlarına önerdiği çözümler “Başka bir Türkiye”nin mümkün olduğunu gösterdi. Ekonomide, sosyal politikada, gelir dağılımında, işsizliğin çözümünde, enflasyonla mücadele, nitelikli eğitim ve kaliteli kalkınma projelerinde ortaya koyduğu somut öneriler ikna ediciydi. CHP; AK Parti-MHP iktidarının alternatifsiz olmadığını net biçimde gösterdi. Türkiye’nin; resmi enflasyon yüzde 85 düzeyindeyken yüzde 9 politika faiziyle ortaya çıkan eksi 70 faizle akıllara ziyan ekonomi politikasına, bu politikanın fakirden alıp zengine veren sonuçlarına, yoksulluğun, ayyuka çıkmış yolsuzluk, rüşvet, hortumlama, mafya ilişkileriyle, “birlikte zenginleşme” mekanizmalarına mecbur ve mahkûm olmadığı CHP tarafından açık bir şekilde anlatıldı. CHP Lideri Kemal Kılıçdaroğlu’nun kapanış konuşması, Parti Sözcüsü Faik Öztrak, Genel Sekreter Selin Sayek Böke ve Yoksullukla Mücadele Ofisi Başkanı Hacer Foggo’nun sunuşları CHP’nin ne yapacağını ve nasıl yapacağını çok iyi çalıştığının kanıtlarıydı. Kılıçdaroğlu’nun, bu iktidarın Türkiye’yi ne hale getirdiğini en güzel ve çarpıcı biçimde ortaya koyan ifadesi “yaşama sevincini geri getireceğiz” cümlesiydi. Durumu en iyi özetleyen cümle buydu. Bu iktidar Türkiye’de yaşama sevincini ortadan kaldırdı. Gençlerin gelecek umutlarını yok etti. Gençler geleceklerini yurtdışında arıyorlar. Emekçi ve emekli kesim geçinemiyor. Ucuz, bayat ekmek kuyruklarında bekliyorlar. Her gün kavga, her gün kutuplaştırma, her gün ötekileştirme, her gün düşmanlaştırma, her gün suçlama, her gün tehdit, her gün gözaltı, her gün tutuklama, her gün ceza, her gün susturma, her gün kolluk kuvveti şiddeti, ifade ve basın özgürlüğünün yok edilmesi, yargının siyasallaşması büyük çoğunluğun yaşama sevincini yok etti. Bu nedenle Kılıçdaroğlu’nun “yaşama sevincini geri getireceğiz” sözü durumu tam kavrayan ve büyük umut yaratan bir vaat oldu. Kılıçdaroğlu, “helalleşmeyi anladık da hesap sorulmayacak mı” eleştirisine çok somut bir yanıt verdi: “Çalınan 418 milyar doları onların borcuna yazdım. Bu parayı alacağım. Bu iktidar emekçilere 300 milyar lira borçlu. Bu parayı emekçilere ödeyeceğim.” Bu ifade de iktidar değişikliğinde ayyuka çıkan yolsuzluk, rüşvet, Hazine’yi hortumlama, kayırmacılık iddialarının, yandaşlara verilen Hazine’den döviz garantili ihalelerin sıkı bir şekilde mercek altına alınıp denetleneceğini ve haksız zenginleşmenin hesabının sorulacağını ve haksız fakirleşmenin giderileceğini gösteriyor. Kılıçdaroğlu başka bir Türkiye’yi nasıl kuracaklarını beş önemli kalkınma hamlesiyle, somut biçimde anlattı: CHP’nin iktidar programı 2030 yılında, milli gelirin 2 trilyon dolara, kişi başına milli gelirin 20 bin doların üstüne, ihracatın 600 milyar dolara çıkmasını hedefliyor. Bu hedefe ulaşmak için demokrasi ve hukuk devleti inşa edilecek. Demokratik, laik, sosyal hukuk devletinin nasıl inşa edileceğini, hukukun üstünlüğünün nasıl sağlanacağını, Türkiye’de yoksulluğun nasıl bitirileceğini, hiçbir çocuğun yatağa nasıl aç girmeyeceğini Öztrak, Böke ve Foggo adım adım anlattılar. Parti dışından sunuşa katkı veren, uzmanlıkları dünyaca kabul görmüş, Daron Acemoğlu, Refet Gürkaynak, Jeremy Rifkin, Hakan Kara, Ufuk Akçiğit’in sunuşları da Türkiye’ye küresel ölçekte ufuk açan çok değerli konuşmalardı. Türkiye alternatifsiz olmadığını bir kez daha gördü. *** Yazıyı Sesli Köşe'den dinleyebilirsiniz.",https://halktv.com.tr/makale/turkiye-alternatifsiz-degil-706048
Fikret Bila,Yazarımız Fikret Bila yazdı... Kılıçdaroğlu halktv.com.tr aracılığıyla duyurdu: HDP kararını açıkladı,09 Mart 2023 Perşembe 12:56,"CHP Lideri Kemal Kılıçdaroğlu’nun, Millet İttifakı’nın ortak cumhurbaşkanı adayı oymasından sonra HDP’yle ilgili bir tartışma başladı. HDP Eş Başkanı Mithat Sancar, “Kılıçdaroğlu’nun bizi ziyaret etmesini de bekliyoruz” açıklaması yaptı. Bu konu İYİ Parti Lideri Meral Akşener’e de soruldu. Akşener de Kılıçdaroğlu için “Tabii ,HDP’yi ziyaret edebilir ama masaya getiremez” yanıtını verdi. HDP’nin eski Eş Başkanı Selahattin Demirtaş cezaevinden Akşener’e mektup yazarak, “Bizim oyumuzu istiyor musunuz, istemiyor musunuz, bizi nasıl ikna etmeyi düşünüyorsunuz, sizin parti olarak diğer partilerle müzakere hakkınız var da HDP’nin yok mu” gibi bir dizi soru yöneltti. CHP Lideri ve Cumhurbaşkanı Adayı Kemal Kılıçdaroğlu’yla yaptığımız görüşmede öncelikle bu konuyu sordum. HDP’yle ilgili tartışmayı anımsatarak “HDP’ye gidecek misiniz ?” sorusunu yönelttim. Yanıtı şu oldu: “Elbette HDP’yi de ziyaret edeceğim. Cumhurbaşkanı adayı olarak, tüm Türkiye’nin, 85 milyonun cumhurbaşkanı olacağım iddiasında biri olarak tüm partileri ziyaret etmem zaten demokrasinin gereğidir. HDP’yi ziyaret etmemde ne sakınca olabilir? Meclis’te HDP’li Başkan Vekili’nin yönetimi altında çalışıyoruz. Komisyonlarda HDP’li vekillerle birlikte çalışıyoruz. HDP’yi ziyaret etmem kadar doğal bir şey olamaz. Ben zaten toplumun bütün kesimlerine ulaşmaya çalışan bir anlayışa sahibim, bunu da uygulamaya çalıştım. Bu yönde çalışmalarım devam edecek.” Kılıçdaroğlu, ortak adaylık çalışmaları nedeniyle deprem bölgesinde yaşanan felaketi unutmadıklarını da vurguladı. Deprem bölgesine gideceğini de ifade ederek şu değerlendirmeyi yaptı: “Bizim önceliğimiz deprem felaketidir. Önümüzdeki salı günü deprem bölgesiyle ilgili olarak yaraları nasıl saracağımıza, depremzedelerin sorunlarını nasıl çözeceğimize ilişkin projemizi kamuoyuna açıklayacağız. Zaten belediyelerimiz, milletvekillerimiz hep deprem bölgesindeler. Vatandaşlarımızın sorunlarını çözmek için büyük çaba harcıyorlar. Bu çalışmalara da ara vermeden devam edeceğiz."" Kılıçdaroğlu İstanbul Büyük şehir Belediye Başkanı Ekrem İmamoğlu ve Ankara Büyükşehir Belediye Başkanı Mansur Yavaş’ın cumhurbaşkanı yardımcısı olarak atanması konusundaki sorumu da şöyle yanıtladı: “Sayın İmamoğlu da Sayın Yavaş da çok değerli iki arkadaşımız. Çok başarılı iki belediye başkanımız. Sadece belediye başkanı oldukları illerde değil Türkiye’nin neresinde bir sorun olsa hemen o sorunu da çözmek üzere yardıma koşan iki belediye başkanımız. Seçimden sonra cumhurbaşkanı yardımcısı olarak atanacakları tarihe kadar belediye başkanlıklarından ayrılmaları gerekmiyor. Böyle bir hukuki zorunluluk yok. Bu nedenle seçime kadar kampanya boyunca da birlikte çalışacağız. Hiçbir sorun yok.” Kılıçdaroğlu, iktidara geldikten sonra temel amaçları olan Türkiye’nin parlamenter sisteme geçmesini sağlayacaklarına da özel bir vurgu yaptı. Kılıçdaroğlu bu süreçte “Çürümüş devlet kurumlarını yeniden inşa edeceğiz” dedi. Kılıçdaroğlu, “Devlet demek, kurumlar demektir” diyerek şöyle devam etti: “Devletin en önemli kurumlarını çürüttüler. Biz yeniden inşa edeceğiz. Yeniden inşa edeceğimiz kurumların başında Anayasa Mahkemesi, yargı, parlamento, Merkez Bankası, Bankacılık Düzenleme ve Denetleme Kurumu (BDDK), Varlık Fonu geliyor. Tabii başka kurumlar da var. Hepsini yeniden inşa edeceğiz bu da devletin yeniden inşa edilmesi olacak.” Kılıçdaroğlu, deprem felaketi nedeniyle seçim kampanyalarını müzikli bir şekilde yürütmeyeceklerini, buna adaylık lansmanında da özen göstereceklerini de sözlerine ekledi.",https://halktv.com.tr/makale/hdp-kararini-acikladi-723346
Fikret Bila,Yasaklar altında seçim,30 Ocak 2023 Pazartesi 00:01,"Anayasa ve yasaların yok sayıldığı, yasaklar altında bir seçime gidiyoruz. Muhalefet; anayasanın, yasaların değil yasakların uygulandığı, anti demokratik bir ortamda seçimi kazanmaya çalışacak. Seçimlerin hukuka uygun, adil ve eşit koşullarda yapılmasını sağlamakla yükümlü olan Yüksek Seçim Kurulu (YSK) da şimdiden safını belli etmiş durumda. Seçimlerde hakemlik görevini üstlenmesi gereken YSK, muhaliflere siyasi yasak koyan yargı da iktidardan yana tutum aldılar. Bu tutum Cumhurbaşkanı Tayyip Erdoğan’ın üçüncü kez aday olmasının YSK tarafından onaylanmasıyla iyice açığa çıkacak. Seçimlerde anayasanın yok sayılmasının en çarpıcı örneğini Cumhurbaşkanı Erdoğan’ın üçüncü kez aday olması oluşturacak. Anayasa’nın 101. maddesi “bir kimse en fazla iki defa cumhurbaşkanı seçilebilir” hükmünü taşıyor. Bu hüküm yoruma yer bırakmayacak kadar açık. 101. maddenin ne anlama geldiğini anlamak için hukukçu olmaya gerek yok. Buna karşın Türkiye’nin en önde gelen anayasa hukukçusu bilim insanları Erdoğan’ın bu hüküm karşısında üçüncü kez aday olamayacağını ifade ettiler. Bunun tek istisnası, 116. maddede düzenlenen, cumhurbaşkanının ikinci görev süresi dolmadan TBMM’nin erken seçim kararı alması. Bu halde Cumhurbaşkanı Erdoğan üçüncü kez aday olabiliyor. Muhalefet Erdoğan’ı sandıkta yenebilmek amacıyla bu fırsatı kendisine sundu. 6 Nisan 2023 tarihinden önceki bir tarih önerilirse erken seçime destek vereceklerini ilân etti. Böylece Erdoğan’a anayasaya uygun şekilde üçüncü kez aday olma şansı tanındı. Ancak Erdoğan bu öneriyi dikkate almadı. Anayasaya aykırılığı açık olan bir şekilde Cumhurbaşkanı olarak seçimlerin yenilenmesine karar vereceğini, bu kararını 10 Mart gibi açıklayacağını ve seçimlerin de Demokratik Parti’nin 1950 yılında iktidara geldiği 14 Mayıs günü yapılacağını duyurdu. Seçim sloganının da sanki Millet İttifakı 20 yıldır iktidardaymış, tek parti iktidarı olarak milleti inletiyormuş gibi Demokrat Parti’nin kullandığı “Yeter, söz milletin” sloganı olacağını açıkladı. Nereden bakarsanız bakın hukuka ve siyasi koşullara aykırı bir karar. Erdoğan, muhalefetin önerdiği anayasaya uygun adaylığı neden kabul etmedi? Bu kararda MHP faktörü etkili olmuş olabilir. MHP seçimlere yeni seçim kanunu ile gitmek istiyor. Barajı düşüren, seçim kurulu başkanlıklarını en kıdemli hakimin elinden alan, ittifakları kendine göre parçalayan kanunun uygulanacağı bir seçimi tercih ediyor olabilir. Bir diğer faktör üniversite öğrencileri olabilir. Üniversite öğrencileri çoğunluk AK Parti’den yana değil muhalefet partilerinden yana eğilim gösteriyorlar. Bu nedenle öğrencilerin sınavlarının olduğu bir tarihte seçim yaparak gençliğin sandığa gitmesinin zorlaştırılması amaçlanmış olabilir. Ve tabii iktidarın seçimi kazanmak için koyduğu, koyacağı yasaklar var. Bunların başında HDP’nin kapatılma davası geliyor. Bu dava HDP’nin üzerinde Demokles’in kılıcı gibi sallanıyor. İktidar isterse seçimden önce HDP’nin kapatılmasını sağlayabilir. Böylece HDP seçmeninin dağılmasını, sandığa gitmemesini amaçlayan iktidar, Millet İttifakı adayını HDP desteğinden mahrum bırakmak istiyor. Ayrıca HDP yöneticilerine, milletvekillerine siyasi yasak getirip onları da devre dışı bırakabilir. İktidar, seçimi kazanmasının önünde engel gördüğü her kişi ve kurumu yasaklayarak ilerliyor. İstanbul Büyükşehir Belediye Başkanı Ekrem İmamoğlu’na siyasi yasak getirmesi gibi. Daha önce yerel seçimlerin kazanılmasında büyük katkısı olduğu bilinen CHP İstanbul İl Başkanı Canan Kaftancıoğlu’nun yasaklanması gibi. Seçime doğru bir başka ismi veya kurumu siyasi tehdit olarak görürse onları da yasaklayacağından kimsenin kuşkusu yok. Yasaklar altında cumhuriyet tarihinin en anti demokratik seçimlerinden birine gidiyoruz. Buna karşın muhalefet seçimleri kazanırsa, sandıkta sadece iktidarı değil hakemi de yenmiş olacak. Bu yönüyle tarihe geçecek.",https://halktv.com.tr/makale/yasaklar-altinda-secim-716449
Fikret Bila,İktidarın muhalefeti kandırma girişimi,18 Ocak 2023 Çarşamba 00:01,"Bugüne kadar her fırsatta “seçimler zamanında yapılacaktır” diye erken seçim çağrılarına karşı çıkan iktidar şimdi erken seçim istiyor. MHP Lideri Devlet Bahçeli seçimlerin mayıs ayında yapılmasını önererek erken seçim çağrısında bulundu. Seçimlerin Haziran 2023’te yapılmasıyla Mayıs 2023’te yapılması arasında belirlenecek seçim gününe göre bir ay civarında bir fark var. Bir aylık fark iktidar veya muhalefet için çok mu önemli? Elbette değil. İktidarın, seçim tarihini hazirandan mayısa almasının gerekçesi dedikleri gibi gerçekten “iklim şartları”dan mı kaynaklanıyor? Elbette hayır. Haziran ayı seçimler için gayet uygun bir mevsim. 2018 seçimleri dahil birçok seçim de haziran ayında günlük güneşlik iklim şartlarında yapıldı. İktidarın seçimleri öne almak istemesinin tek nedeni Cumhurbaşkanı Tayyip Erdoğan’ın üçüncü kez aday olması için anayasal koşulların sağlanmasıdır. İktidarda biliyor ki Erdoğan’ın anayasaya göre üçüncü kez aday olabilmesinin tek yolu TBMM’nin 360 oyla erken seçim kararı almasıdır. Şimdi seçimlerin mayısta yapılmasını önererek hem muhalefetin desteğiyle Erdoğan’ın üçüncü kez adaylığını tartışma konusu olmaktan çıkarmak istiyor hem de kendi çıkarlarına göre düzenlediği yeni seçim yasasıyla seçime gitmeyi hedefliyor. İktidarın planı gayet açık. Muhalefete “erken seçim kararı alırsanız, Erdoğan’ın mağdur konumunu kullanması kozunu da elinden alırsınız” mesajı da veriyor. Muhalefet iktidarın bu kandırma planına onay verirse hem Erdoğan tartışmasız olarak üçüncü kez aday olacak hem de iktidara yontan yeni seçim yasasıyla seçime gidilecek. İktidar bu amaçla muhalefetten yardım istiyor! “Gelin erken seçim kararını birlikte alalım” diyor. Bununla da yetinmeyip “gelin hep beraber Erdoğan’ın cumhurbaşkanlığı adaylığında birleşelim” diyor. Anlaşılan iktidar “isteyenin bir yüzü” diyerek taleplerine sınır koymuyor. Ancak ortada izah edilmesi mümkün olmayan ağır bir çelişki var. İktidar yardım istediği bu muhalefeti “düşman” ilân etmiş durumda. 6’lı Masa’ya “düşman, Türkiye’nin önündeki düşman bariyeri” diyor. “Terörist” diyor. “Hain” diyor. “PKK’lı” diyor. “Zillet” diyor. “İllet” diyor. “İşbirlikçi” diyor. Ama, “Türkiye’nin düşmanı” ilân ettiği muhalefetten yardım istemekte bir sakınca da görmüyor. İktidarın tutarlılıktan, mantıktan uzak bu tutumu “bu ne perhiz be nu lahana turşusu” özdeyişini fazlasıyla hak ediyor. İktidar muhalefeti “saf” yerine koyuyor. Ama gerçek öyle değil. Muhalefet elbette saf değil. Muhalefet Erdoğan’a anayasaya uygun şekilde üçüncü kez aday olma şansı tanıdı. 6 Nisan’dan önce bir erken seçime onay vereceğini açıkladı. 6 Nisan’ı vurgulamasının nedeni yeni seçim yasasının bu tarihten sonra yapılacak seçimlerde uygulanabilmesi. Daha önceki bir tarihte erken seçim yapılırsa eski seçim yasası uygulanacak. Muhalefet eski seçim yasasıyla erken seçime gitmeye ve Erdoğan’ın üçüncü kez aday olmasını anayasa uygun hale getirmeye hazır. Ancak iktidar eski seçim yasasıyla seçime gitmeyi göze alamıyor. Seçimi kaybedeceğini düşünüyor. Bu amaçla iktidar lehine hükümler koydurduğu, seçim kurulu başkanlarını değiştireceği yeni seçim yasasıyla seçime gitmek istiyor. Hem Erdoğan’ın adaylığını yasal hale getirmek hem de yeni seçim yasasıyla kendi lehine bir ortamda seçimi hedefliyor. Bir taşla iki kuş vurmayı planlıyor. Peki muhalefet iktidarın önerdiği gibi mayıs ayında erken seçime “evet” der mi? 6’lı Masa, 6 Nisan’dan sonraki tarihlere “hayır” diyeceklerini çok önceden açıkladı. İktidarın elinde ise Cumhurbaşkanı’nın seçimi yenileme kararı alması ve Erdoğan’ın anayasaya aykırı şekilde üçüncü kez adaylığını ilân etmesi kalıyor. Yüksek Seçim Kurulu’nun Erdoğan’ın üçüncü kez adaylığını kabul edeceğine güveniyor. Mayısta erken seçim önerisi iktidarın bu anayasayı yok sayan zoraki girişiminden önceki son yasallık arayışından başka bir şey değil. Muhalefet herhalde bu gerçeği görüyordur.",https://halktv.com.tr/makale/iktidarin-muhalefeti-kandirma-girisimi-714118
Fikret Bila,CHP liderlerine tehdit,16 Ocak 2023 Pazartesi 00:01,"CHP Lideri Kemal Kılıçdaroğlu, TV100’de, Uğur Dündar’ın konuğu olarak yayındayken, ellerinde silah, yüzlerinde maskeyle militer bir grubun fotoğrafı eşliğinde SADAT’ın reklamının verilmesi tepkilere yol açtı. Kılıçdaroğlu’nun bir süre önce bazı ihbarlara dayanarak, SADAT’ın önüne gidip, bu kuruluşu seçim güvenliği konusunda uyarması anımsanırsa, CHP Lideri ekrandayken, silahlı fotoğraf eşliğinde reklamın verilmesine özel bir anlam yüklenmesi beklenen bir tepkiydi. Nitekim Kılıçdaroğlu, bu reklamı doğrudan kendisine yönelik bir “tehdit” olarak algıladı ve Twitter mesajıyla da sert bir karşılık verdi. Bu girişimi Kılıçdaroğlu’na yönelik bir gözdağı, bir tehdit olarak algılayan sadece CHP Lideri ve CHP’liler değildi. Sosyal medyaya yansıyan tepkilerin büyük çoğunluğu da olayın kamuoyunun önemli bir kısmında tehdit olarak algılandığını gösteriyordu. SADAT yöneticilerinin yaptığı açıklamalar ise reklamın Kılıçdaroğlu’nun TV100’e çıkacağı belli olduktan sonra planlandığı yönündeydi. Bundan sonra da Kılıçdaroğlu’nun çıkacağı televizyonlara aynı reklamın verileceğini duyuran SADAT yöneticileri bu arada “Kılıçdaroğlu Halk TV’ye de çıkarsa onlara 750 liralık reklam veririz, reytingi düşük” gibi sataşmalarda da bulundular. Bu sataşmalara en iyi yanıtı Halk TV Yönetim Kurulu Başkanı Cafer Mahiroğlu verdi. Kılıçdaroğlu tehdidin ötesinde linç girişimine uğramış, PKK’nın suikast girişimine maruz kalmış bir lider. CHP Lideri’ne yumruk atan kişinin doğru dürüst yargılanmadığı, iktidar yandaşları tarafından kahraman ilân edildiği, iktidara yaranmak isteyenlerin elini öpmek için kuyruğu girdiği, iktidar liderlerinin geçmiş olsun demeyi hatta ziyaret etmeyi dahi akıllarından geçirmedikleri bir siyasi ortam yaratıldı Türkiye’de. Seçimler yaklaştıkça, iktidarda seçimi kaybetme kaygısı artıkça Kılıçdaroğlu’na ve diğer muhalefet liderlerine ne tür tehditler savrulacağı ne tür saldırılarda bulunacağını bilen yok. Ancak iktidarın, tehlikeli gördüğü isimlere siyasi yasak getirdiği, seçim yasasıyla oynadığı, sandık güvenliği konusunda ciddi kuşkular yarattığı bir ortamda seçime gidileceği artık anlaşıldı. Bu kıskaçtan kurtulup seçmen iradesinin sandığa yansımasının yolu 6’lı Masa’nın birlik içinde bu baskılara karşı koyması ve halkın muhalefet liderlerine sahip çıkmasıdır. Geçmişte de CHP liderlerine suikastlar düzenlenmiş, tehditler savrulmuş, saldırılar yapılmıştır. Ancak CHP liderleri tehditlere, saldırılara pabuç bırakmamış, geri adım atmamış, yollarından dönmemişlerdir. Atatürk’e yönelik içeriden ve dışarıdan düzenlenen saldırıları, suikast girişimlerini zikretmeye bile gerek yok. O her türlü tehdide karşı laik, demokratik, hukukun üstünlüğüne dayalı, çağdaş Türkiye Cumhuriyeti’ni inşa etmekten bir milim sapmamıştır. İsmet İnönü’ye 1959 ve 1964 yıllarında üç kez suikast girişiminde bulunmuş, İstanbul’da arabasındayken taşlı sopalı saldırıya uğramış, yurt gezilerinde bazı illere sokulmamıştır. Ama İnönü, bu saldırıların hiçbirinden zerre kadar etkilenmemiş, yoluna devam etmiştir. Ecevit’e karşı girişilen suikast ve saldırıların ise haddi hesabı yoktur. CHP’nin başına geçtiği yıldan başlayarak, 1973’te, 1975’te, 1976’da ABD’de, 1977’de Türkiye’de suikast girişiminde bulunulmuştur. Dönemin Başbakanı Süleyman Demirel, Haziran 1977’de Taksim meydanında yapılacak CHP mitinginde kendisine suikast girişiminde bulunacağını bizzat Ecevit’e bildirmiş ve Taksim’e gitmemesini salık vermiştir. Ecevit bu uyarıya karşın eşi Rahşan Ecevit’le birlikte Taksim meydanına gitmiş ve kürsüye çıkıp halka hitap etmiştir. CHP liderlerine suikastlar düzenlemek, linç girişiminde bulunmak, taşlı sopalı saldırılar gerçekleştirmek siyasi tarihimizin kara sayfalarıdır. Siyasi suikastlara, saldırılara soldan da sağdan da birçok siyasetçiyi, yazarı, gazeteciyi, düşünürü kurban vermiş Türkiye’de bu tür saldırılar ve tehditlerden bugün bile vazgeçilmemiş olması üzücü ve düşündürücüdür. Ancak bu saldırılar CHP liderlerine geri adım attıramamış, yollarından çevirememiştir.",https://halktv.com.tr/makale/chp-liderlerine-tehdit-713667
Fikret Bila,Yönetimin Basiretsizliği,22 Şubat 2023 Çarşamba 00:01,"İktidar, deprem felaketiyle mücadelede basiretsiz, beceriksiz bir yönetim sergiledi. Basiretsizliğin ve beceriksizliğin kaynağı ise yönetim sistemiydi. Bütün yetkilerin cumhurbaşkanında toplandığı cumhurbaşkanlığı hükümet sisteminde hiçbir kamu görevlisi yetki kullanamıyor. Talimat almadan görevini yerine getiremiyor. Bu da deprem, yangın, sel gibi afetlerde can ve mal kaybının artmasına neden oluyor. Depremle ilgili olarak, bakanlar diyorlar ki, “Biz deprem olunca hazırlığımızı yaptık, raporlarımızı hazırladık Cumhurbaşkanı’nın onayına sunduk. Onay gelince de sahaya indik.” Oysa deprem, sel, yangın gibi vatandaşın can güvenliğini tehdit eden afetlerle müdahale etmek için cumhurbaşkanından emir almayı beklemeye gerek yoktur. Böyle bir afet karşısında o ilin valisi güvenlik güçlerini görevlendirir ve anında müdahale edilir. Valinin görevi budur. Ancak valiler böyle bir yetki kullanmaktan kaçındılar. “Cumhurbaşkanı emir vermeden ben görev verirsem acaba kızar mı? Beni görevden alır mı?” diye çekindikleri için yetkilerini kullanmadılar. Bakanlar da öyle. Depremin enkazı altında çığlık atan, kurtarılmayı umut eden vatandaşlar beklerken Cumhurbaşkanı'ndan emir almadan müdahale edilseydi kötü mü olurdu? Kurtarma işlemi başladıktan sonra Cumhurbaşkanı’na rapor verilseydi, Cumhurbaşkanı, “Ben talimat vermeden neden insanları kurtardınız” mı diyecekti? Veya müdahale için onay beklerken Cumhurbaşkanı ""onay vermiyorum, insanları kurtarmayın"" mı diyecekti? Elbette hayır. Bu durum, tek adam sisteminin ürettiği basiretsizlik, beceriksizlik, yetki kullanmaktan korkma halidir ve maliyeti ağır olmuştur. Basiretsizliğin, beceriksizliğin başka örnekleri de var. Örneğin bölgeye koordinatör vali olarak atanan Vali Bey dahiyane önerilerde bulundu! Diyor ki, “Memurlar, işçiler bir ay maaş almasınlar. Ne olacak yani? Aç kalmayız.” Vali Bey bununla da yetinmeyip, “herkes malvarlığının yüzde 10’nu bağışlasın” diye bir proje de ortaya attı. Devletin bütün olanaklarını, toplanan yardımları depremzedelere seferber etmekle görevli ve sorumlu Vali, “memurlarla işçiler maaş almasın” diyor. Onların maaşından depremzedelere yardım etmeyi düşünüyor. Yaratıcı bir zeka! Şimdi gözünü memurun, işçinin geçinemediği maaşına dikmiş bir Vali, deprem bölgesinde koordinasyonu sağlayacak! Liyakatın uğramadığı bir yönetim kadrosundan başka ne beklenebilir ki? Bir başka örnek. Türkiye’yi uzay yarışına sokacak, gönderdiği uzay aracıyla Ay’a sert iniş yapacak Uzay Ajansı’nın başındaki kişi depremle ilgili konuştu. Söylediği şu: “Uzaydan atılan sivri uçlu çubuklar depreme neden oluyor.” Güler misin ağlar mısın? Bir bilim kurumunun bayındaki kişinin deprem izahı bu! Örnek çok. AFAD’ın acil müdahale ekibinin başında bir ilahiyatçı var. Hayatında arama - kurtarma diye bir faaliyeti olmamış. Bir eğitim de almamış. Bildiğiniz ilahiyatçı. Özgeçmişine bakıyorsunuz, kayınpederinin kurduğu tarikata bağlı vakıfta müdürlük yapmış. Oradan Diyanet’e geçmiş, oradan da AFAD’a genel müdür olmuş. Yine liyakat hak getire. Sadakat ve biat atanmak için yeterli. Ama deprem olunca ilahiyatçı arama kurtarma müdürünün bir katkısı olmuyor. Daha önce büyükelçi yapılan eski AFAD Başkanı Türkiye’ye çağırılıyor ve deprem bölgesinde görevlendiriliyor. Tıp fakültesine veteriner yönetici de bu iktidar zamanında atandı. Karabük Üniversitesi Mimarlık Fakültesi’ni de bir ilahiyatçı dekan olarak atandı. “Ben mimarlık eğitimi almadım” dedi. Kamuoyundan gelen tepkiler üzerine istifa etti. İktidar için imam olmak, imam hatipli olmak, ilahiyatçı olmak her göreve atanmak için yeterli. Artık nasıl bir eğitim görüyorlarsa AFAD arama kurtarma ekibinin başına, uzay bilimlerinde uzmanlığa, üniversitelerde rektörlüğe, ilgisiz fakültelerde dekanlığa atanabiliyorlar. Atanabiliyorlar ama Türkiye’de devasa bir yönetim boşluğu da yaratıyorlar.",https://halktv.com.tr/makale/yonetimin-basiretsizligi-720427
Fikret Bila,İktidarın tutarsız söylemi,06 Şubat 2023 Pazartesi 00:00,"Liderler seçim kampanyalarına başladılar.  Her gün bir vesileyle halka hitap ediyorlar.  İktidar tutarsız, gerçeklerle örtüşmeyen bir söylem kullanıyor.  AK Parti 20 yıllık tek başına iktidar döneminin sonunda Türkiye’yi büyük bir ekonomik krize soktu, Hazine’yi tamtakır hale getirdi, Merkez Bankası döviz rezervini eksi 60 milyar dolar düzeyine indirdi. Dışarıdan para bulamıyor. Yarattığı yandaş sermayeyi Hazine kaynaklarıyla zenginleştirdi, bundan iktidar mensupları da nemalandı. Kurduğu düşük faiz yüksek kur politikasıyla büyük sermayeye, bankalara büyük paralar kazandırırken, dar ve sabit gelirli vatandaşı yoksulluğa mahkûm etti. Emeklisi, dar gelirlisi, asgari ücretlisi, toplumun çok büyük bir kısmı geçim zorluğu çekiyor. Sabahın köründe, soğuk kış günlerinde ekmek kuyruğunda, et kuyruğunda saatlerce bekliyor.  İktidarın, yarattığı bu tabloyu değiştirmesi mümkün değil. Artık halka anlatacağı bir başarı öyküsü veya inandırıcı bir ekonomi politikası yok. Durumu günübirlik idare ediyor. Enflasyon rekor düzeye ulaşmışken para basarak asgari ücreti artırması da sonuç vermiyor. Çünkü artış bir aya varmadan eriyor.  Elinde seçmeni ikna edecek bir malzeme kalmayınca da tarihten kavga çıkararak toplumu kutuplaştırmayı ve buradan çoğunluk yaratmayı hedefliyor.  Elindeki malzeme de İkinci Dünya Savaşı koşullarında İsmet İnönü dönemine yüklenmek, CHP’yi böyle vurmak. Aynı anda Adnan Menderes’e sarılıp, mezarından canlı yayınlar yaparak, Türkiye’yi İnönü-Menderes kavgasıyla sandığa götürmek.  İktidar bunu yaparken çok tutarsız bir söylem kullanıyor. Gerçeklere oturmayan iddialarla, toplumu yeniden camilerinden ezan dinlenemeyen, Kur’an okumanın yasaklandığı, camilerin ahır yapıldığı gibi o dönemde de doğru olmayan iddialara sarılıyor. Sarılmadığı bir iddia, Hüsamettin Cindoruk’un ifade ettiği “İsmet Paşa asker kaçağı derdik, inanırlardı” kaldı.  İsmet İnönü, Kurtuluş Savaşı’nda ve sonrasında laik, demokratik, çağdaş Türkiye Cumhuriyeti’nin kuruluş sürecinde Atatürk’ten sonra ikinci büyük liderdir. Atatürk’ün kurmak istediği çağdaş Türkiye projesini içtenlikle destekleyen ve Türkiye’yi demokrasiye ulaştıran liderdir İnönü. Türkiye’yi başarılı diplomatik manevralarla İkinci Dünya Savaşı’nın dışında tutmayı ve çok partili hayata geçirmeyi başarmıştır. Bütün dünyanın takdirini kazanmıştır.  İnönü döneminde savaş koşullarında ekonominin kötüye gittiği doğrudur. Ülkeyi savaşa hazır tutmak için askeri harcamalar artırılmış, vergiler yükseltilmiş, ekmek dahil temel gıda maddeleri karneye bağlanmış, 1 milyonluk bir orduyu beslemek için kaynaklar orduya harcanmıştır. Ancak Türkiye bu hazırlık sayesinde kendini koruyabilmiş ve savaşın dışında kalmıştır. Nitekim kendisine “bizi ekmeksiz bıraktın” diyen vatandaşa “ama babasız bırakmadım” karşılığını vermiştir.  Ayrıca, “Adnan Menderes’i ve arkadaşlarını CHP astı” söylemi de gerçeği yansıtmaz. İnönü’nün idamları önlemek için ne kadar büyük çaba sarfettiği bizzat Adnan Menderes’in oğlu Aydın Menderes tarafından kamuoyuna açıklanmıştır. Adnan Menderes’in, Hasan Polatkan’ın, Fatin Rüştü Zorlu’nun idam edilmeleri tarihimizin kara bir lekesidir. Ancak bu kararı veren İnönü ve CHP değil darbe yönetimidir.  Seçimde kullanacağı bir malzeme bulamayan iktidar, şimdi bu döneme sarmış durumda. İnönü karşıtlığı yaparak, 1946 tarihli karneleri göstererek, bugünkü CHP’yi ve Kemal Kılıçdaroğlu’nu mahkûm etmeye çalışıyor. Bunu yaparken de Menderes liderliğindeki Demokratik Parti’nin kullandığı “Yeter, söz milletin” sloganını kullanıyor.  İktidarın bu sloganı seçmesi ve kullanması da bugünkü koşullarla tutarlı ve gerçekçi değil. Tek parti yönetimine karşı Menderes’in kullandığı sloganı AK Parti bugün hangi tek parti iktidarına karşı kullanacak? CHP, 70 yıldır tek başına iktidara gelmedi. Koalisyon ortaklığı süresi 15 yılı bile bulmuyor. Ancak AK Parti 20 yıldır ülkeyi tek başına yönetiyor. Yetkiler Cumhurbaşkanı Tayyip Erdoğan’ın elinde toplanmış durumda. Bütün kararları Erdoğan veriyor. Türkiye’nin geldiği durum da ortada. İktidarın Türkiye’yi yeniden kuyruklar ekonomisine düşürdüğü bir gerçek. Bunun sorumlusu iktidardır, muhalefet değil. O halde AK Parti “yeter, söz milletin” diye hangi tek parti iktidarına seslenecek?  Neresinden baksanız gerçeğe oturmayan, tutarsız bir söylem.  İktidarın bugün için kullandığı söylem de gerçeklerle örtüşmüyor. Türkiye’nin, dünyanın örnek aldığı, Avrupa’nın kıskandığı, “bize de öğretin” dediği bir ekonomisi ve ekonomi politikası yok. Aksine Avrupa ülkeleri ve ABD ekonomi biliminin gereğini yaparak krizin etkisini düşürürken, Türkiye bilim dışı politikalarla derin bir krize sürüklendi. Döviz, enflasyon, işsizlik zirvede. İnsanlar kuyruklarda. Mutfak enflasyonu yüzde 200’lere dayandı. Kiralar öğle. Ulaşım ve enerji giderleri el yakıyor.  Öyle ekonomisi toz pembe, Avrupa’nın hayran kaldığı bir ekonomi yok!",https://halktv.com.tr/makale/iktidarin-tutarsiz-soylemi-717736
Fikret Bila,Kızılay skandalı ve AHBAP'ın yanlış tutumu,01 Mart 2023 Çarşamba 05:05,"Kızılay, depremzedelere dağıtmak zorunda olduğu, deposundaki çadırları satarak büyük bir skandala imza attı. Skandalı ortaya çıkaran değerli meslektaşımız Murat Ağırel’i kutlarım. Yaptığı araştırmacı gazetecilik sayesinde Kızılay’ın nasıl bir kuruma dönüştüğünü gözler önüne serdi. Kızılay, Türkiye’nin Osmanlı’dan devraldığı en gözde ulusal ve uluslararası yardım kuruluşuydu. Halk nezdinde her zaman güvenilir ve saygın bir yere sahipti. Kızılay o kadar özel bir yere sahipti ki daha ilkokul birinci sınıftan başlayarak Kızılay kolu kurulur, öğrenciler kumbaralarındaki paraları bağışlar, ayrıca bağış toplarlardı. Sınıfta Kızılay kolu başkanı olmak, Kızılay kolluğu takmak bir ayrıcalıktı. Bizden önceki kuşaklar, bizim kuşak, bizden sonraki kuşaklar böyle büyüdü. Kızılay’a gönül rahatlığıyla bağış yapan, ona güvenen, onunla gurur duyan kuşaklar yetişti. Ancak bu saygın kurum AK Parti iktidarının eline geçtikten sonra tanınmaz hale geldi. Ne güvenirliliği kaldı ne saygınlığı. O kadar ki vatandaş Kızılay’a bağış yapmak yerine sivil toplum kuruluşlarına bağış yapmayı tercih etmeye başladı. Halkın bu tavır değişikliğinin ne kadar isabetli olduğunu Kızılay ve Başkanı Kerim Kınık’ın faaliyetleri ve söylemleri kanıtladı. Kızılay bir yardım kuruluşudur, temel görevi afet hallerinde felaketzedelere yardım etmek, çadır dağıtmak, sıcak yemek çıkarmak, sağlık kontrolleri yapmaktır. Bu faaliyetlerini de ücretsiz yapmak zorundadır. Türkiye’nin karşılaştığı en büyük deprem felaketinin yaşandığı, insanların enkaz altında inlediği, yakınlarının enkaz başında, eksi 15-20 derecede çaresizce beklediği günlerde Kızılay deposundaki çadırları hızla dağıtacağı yerde onları AHBAP Derneği’ne satıyor. Para kazanıyor. Kızılay çadır satamaz. Çadır ve kuru gıda satarak para kazanamaz. Kızılay bir ticarethane değildir. Kâr amacı güdemez. Halktan topladığı paralarla ticaret yapamaz, borsada oynayamaz. Ama Kızılay bunların hepsini yapıyor ve savunuyor. Kızılay Başkanı Kerem Kınık, AHBAP’a çadır satmalarının ahlaki, yasal ve akılcı olduğunu söyledi. Televizyonlarda çadır satmayı savunabildi. Kamuoyu, Kızılay Başkanı’nın bu skandaldan sonra istifa etmesini beklerken, O, “Bu kadar başarı varken niye istifa edeyim” diyebildi. Kızılay’ın çadır satmasının savunulacak bir yönü yok. Utanılacak çok yönü var. Kızılay’ın yaptığı fırsatçılıktır. Felaketi fırsat bilip para kazanmak gibi ahlaki olmayan bir faaliyettir. Halkın zor durumundan yararlanmadır. Kızılay’ın çadır satması ahlaki değildir, hukuki değildir, tüzüğüne aykırıdır, insani değildir, vicdani değildir, akılcı hiç değildir. Yapılan bir rezalettir. İstifayı veya görevden almayı gerektiren bir olaydır. Kızılay, Kızılay gibi olmaktan bu yönetim zamanında çıktı. Devletten büyük ihaleler alan şirketlerden biri, diyet ödemek üzere Kızılay’a 8 milyon dolar bağış yapıyor. Ama bir de şart koşuyor. Bu parayı siz de Ensar Vakfı’na bağışlayacaksınız. Kızılay aldığı parayı Ensar Vakfı’na aktarıyor. Bu işlem nedeniyle bağış yapan şirket bu tutarı vergi matrahından indiriyor ve Kızılay sayesinde vergi ödemiyor. Ensar Vakfı da aldığı parayı iktidarın kontrol ettiği ABD’deki bir vakfa gönderiyor. Kızılay şirketlerin vergi kaçırmalarına aracılık eden bir kurum mudur? Böyle bir görevi var mıdır? Kızılay’ın görevi devletten dev ihaleler alan şirketlerin vergi paravanı olmak değildir. Tarikat vakıflarına para aktarmak hiç değildir. Haluk Levent’in yönettiği bu dernek kamuoyu tarafından desteklenen, güvenilen, yardıma ihtiyacı olanlara yardım eden bir sivil toplum kuruluşudur. Vatandaşın Kızılay veya AFAD yerine AHBAP’a bağış yapmasının nedeni güvendir. Kızılay’a ve AFAD’a güvenmediği için, paralarının ne için kullanılacağından emin olamadığı için AHBAP’a bağış yapmaktadır. AHBAP’ın halkın bu bağışlarını Kızılay’a aktarması, ondan çadır, yiyecek alması, Kızılay’ı aklamaya çalışması doğru bir tutum değildir. Halk, AHBAP’a bağış yaparken paraları Kızılay’a, AFAD’a, TOKİ’ye devredilsin diye yapmıyor. Paralar Kızılay’a, TOKİ’ye gidecekse vatandaş zaten onlara bağış yapar, araya AHBAP’ın girmesine gerek kalmazdı. Halk bu felaket istismarcılarından sandıkta mutlaka hesap soracaktır.",https://halktv.com.tr/makale/kizilay-skandali-ve-ahbapin-yanlis-tutumu-721680
Fikret Bila,İbre Kılıçdaroğlu'ndan yana,06 Ocak 2023 Cuma 00:05,"6’lı Masa 10 toplantısını yaptı. Gündem; seçim tarihinden itibaren güçlendirilmiş parlamenter sisteme geçinceye kadar izlenecek yol haritası ve belirlenen hükümet programı niteliğindeki temel politikalar metninin onaylanmasıydı. Ayrıca iktidarın gündeme getirdiği başörtüsüyle ilgili anayasa değişikliğine karşı 6’lı Masa’nın laik yaşam tarzını benimsemiş kesime de güvence sağlayan karşı değişiklik önerisinin ele alındığını söyleyebiliriz. Bir diğer konu da İstanbul Büyükşehir Belediye Başkanı Ekrem İmamoğlu’na getirilen siyasi yasağa ve görevden alınması gibi bir girişime karşı 6’lı Masa’nın bir bütün olarak göstereceği sert ve ödünsüz demokratik tepkiydi. Bu gündem maddeleri üzerinde 6 lider arasında bir görüş ayrılığı yok. 6 partinin uzman komisyonları tarafından hazırlanan güçlendirilmiş parlamenter sisteme geçiş programı ile uygulanacak hükümet programının liderler tarafından onaylandığını söyleyebiliriz. Bu metinlerin ne zaman kamuoyuna açıklanacağı konusunun da karara bağlandığı bilgisi var. Seçilecek cumhurbaşkanın diğer liderlerle istişare içinde çalışacağı temel ilke olarak kabul edilmiş durumda. Bunun yöntemi konusunda ise çeşitli modeller üzerinde çalışılıyor. Liderlerin yeni kabinede yer alması, kabinede yer almayıp istişare kurulu olarak görev yapması, milletvekili olmak isteyenlerin dışında kalmak koşuluyla cumhurbaşkanı yardımcısı olarak görevlendirilmesi gibi seçenekler değerlendiriliyor. 6’lı Masa’nın 10 toplantını çok zor koşullar altında yaptığı ve ilerleyen süreçte bu koşulların daha da zorlaşacağını çok rahat söyleyebiliriz. İktidar kontrol ettiği yargı organları eliyle siyaseti dizayn ediyor. Demokratik alanı daraltıyor. Yasaklarla seçim sandığını kuşatıyor. Devlet organlarını parti organı gibi devreye sokuyor. Bunu yaparken de anayasa, yasa, yargı kararı gibi yazılı kurallara uymak gibi bir derdi olmadığı anlaşılıyor. Canan Kaftancıoğlu ve Ekrem İmamoğlu’na getirilen yasakların yanı sıra dün de hakkında kapatma davası açılan HDP’ye ödenecek Hazine yardımının yatırılacağı hesapların bloke edilmesi konusunda Anayasa Mahkemesi karar aldı. Bu, HDP’nin kapatılma olasılığını artıran, HDP’nin seçim kampanyası yapmasını kısıtlayan bir karar. Bundan sonraki süreçte iktidar yine yargı ve diğer devlet organları eliyle muhalefeti bastırmayı sürdürecektir. Önümüzdeki seçim demokratik ve eşit koşullarda değil, iktidarın kuşatması ve ağır baskısı altında yapılacak. Bu artık çok açık. Bu koşullar 6’lı Masa’ya tarihi bir sorumluluk yüklüyor. Bu iktidarın otoriter, kural tanımaz, demokrasiyi budayan, sandığı ve seçmen iradesini ipotek altına alan yönetiminden Türkiye’yi kurtarmak, demokratik, laik, hukuk devletini yeniden inşa etmek. Böyle bir tarihi sorumluluk 6’lı Masa’yı oluşturan partilerin parti programlarını geri plana çekip onayladıkları ortak programı ödünsüz uygulamayı ve ortak bir adayla seçimi ilk turda kazanmalarını gerektiriyor. Aksi halde çoklu adayla girilecek bir seçimin bu iktidarın devamıyla sonuçlanacağı ve halkın demokrasiye ulaşma umudunun ortadan kalkacağını tahmin etmek için müneccim olmaya gerek yok. Bütün bu ağır koşullar altında en önemli faktörlerden biri ve önemlisi 6’lı Masa’nın ortak adayının kim olacağı. Reel politik koşullar ortak aday konusunda ibrenin CHP lideri Kemal Kılıçdaroğlu’na doğru kaydığını gösteriyor. Millet İttifakı’nı İYİ Parti Lideri Meral Akşener’le birlikte kuran ve ince bir siyaset mühendisliğiyle 31 Mart 2019 yerel ve 23 Haziran İstanbul yenileme seçimlerinin büyük farkla kazanılmasına büyük katkı sağlayan Kılıçdaroğlu’nun ana muhalefet partisi lideri olarak cumhurbaşkanlığı için ortak aday olması siyasetin olağan akışına uygundur. Kılıçdaroğlu uzun bir zamandan beri 6 liderin uygun görmesi halinde ortak cumhurbaşkanı adayı olmak istediğini belirtiyor. 6’lı Masa’nın kurucu ve en büyük iki partisi olarak CHP ve İYİ Parti liderlerinden birinin ortak cumhurbaşkanı olması somut siyasi koşullara uygun bir tercih olur. Bu süreçte Kılıçdaroğlu’nun adaylığını öne çıkaran faktörlere bakalım. Akşener’in başından beri cumhurbaşkanı adayı olmak istemediğini, hedefinin başbakan olmak istediğini açıklaması ibrenin Kılıçdaroğlu’na doğru dönmesinde en önemli etkenlerden biridir. Kılıçaroğlu ve Akşener dışında adaylık için adı geçen Ekrem İmamoğlu ve Mansur Yavaş’ın konumlarına bakalım. İmamoğlu hakkında sudan gerekçeyle verilen siyaset yasağı, bu yasağın kesinleşme olasılığı adaylık konusunda büyük risk oluşturuyor. 6’lı Masa’nın bu riski göze alması oldukça zor. Mansur Yavaş’ın adaylığının ise HDP seçmeninden destek görmesi mümkün görünmüyor. Bugüne kadar yapılan bütün kamuoyu yoklamaları 6’lı Masa’nın ortak adayının da Cumhur İttifakı’nın adayı Cumhurbaşkanı Tayyip Erdoğan’ın yüzde 50 artı 1 oya ulaşamadığı, HDP seçmeninin tercihinin sonucu belirleyecek önemde olduğunu gösteriyor. HDP’den bugüne kadar yapılan açıklamalarla, cezaevinden görüşlerini yansıtan Selahattin Demirtaş’ın değerlendirmeleri CHP Lideri Kemal Kılıçdaroğlu ve Ekrem İmamoğlu’na destek verebilecekleri mesajı taşıyor. Siyasetin bugünkü somut koşullarına bakıldığında HDP’den gelen mesajlar da ibrenin Kılıçardoğlu’na dönmesinde bir diğer önemli faktör. Bugüne kadar verdiği mesajlarla İmamoğlu’nun, o olmazsa Yavaş’ın adaylığına daha sıcak baktığını kamuoyuna yansıtan Akşener, Kılıçdaroğlu’nun adaylığına ikna olursa ve 6’lı Masa liderleri ve partileri daha önce söz verdikleri gibi ortak adayın arkasında dururlarsa, Kılıçdaroğlu’nun seçimi kazanmaması için ortada bir neden kalmayacaktır. Kılıçdaroğlu, siyaset ve devlet deneyimi, dürüstlüğü, güvenilir kişiliği ile Türkiye’yi güçlendirilmiş parlamenter sisteme geçirecek en uygun isimlerin başında geliyor. 6’lı Masa’nın diğer liderlerinin Kılıçdaroğlu’na bu yönüyle güven duymamaları için de bir neden yok. Tıpkı 1999 seçimlerinde bütün partilerin ülkeyi tarafsız ve sağlıklı biçimde seçime götürecek kişinin Bülent Ecevit olduğunu konusunda duydukları güven gibi.",https://halktv.com.tr/makale/ibre-kilicdaroglundan-yana-711922
Fikret Bila,Sandıktan döner,26 Aralık 2022 Pazartesi 00:00,"Türkiye’de seçmen, iradesinin yok sayılmasını, iradesine müdahale edilmesini hiç hoş karşılamaz ve asla affetmez. Seçim tarihimiz bunun örnekleriyle doludur. En taze örnek İstanbul Belediye Başkanlığı seçimleri. İktidar, aynı zarftaki dört oydan birini yok saydırarak seçimi kazanmış olan Ekrem İmamoğlu’nun mazbatasını iptal ettirmişti. Seçimlerin 23 Haziran 2019’da yenilenmesini kararlaştırmıştı. Seçmen, iradesini yok sayan iktidara yanıtını sandıkta verdi. Cumhurbaşkanı Tayyip Erdoğan’ın kendini ortaya koyduğu yenileme seçiminde iktidara ağır bir hezimet yaşattı. Bugün iktidar benzer bir yola girdi. İstanbul Büyükşehir Belediye Başkanı Ekrem İmamoğlu’nu eften püften bir gerekçeyle hapis cezasına çarptırdı ve siyasi yasak getirdi. Bu kararın bir anlamı da İstanbul seçimlerinin ikinci kez iptal edilmesidir. Seçmen iradesinin yeniden yok sayılmasıdır. İktidarın, 23 Haziran 2019’da yenilenen seçimden ders almadığı anlaşılıyor. Ancak seçmen aynı dersi ve bu kez daha sert içiminde verecektir. Önüne sandık geldiği gün, normal şartlar altında İstanbul’da da Türkiye’de de, iktidara ağır bir yanıt verecektir. İktidarın koyduğu ve koyacağı yasaklar, ağır baskı, sandığı kuşatan düzenlemeler sandıktan dönecektir. Tarih tekerrür edecektir. Oysa tarihten ders alınsa tekerrür etmez. Seçmenin iradesini yok sayanları sandıkta nasıl yok ettiği unutmamak gerekir. İstanbul seçimleri tek örnek değildir. Demokrasinin askıya alındığı ağır koşullarda bile seçmen, iradesini yok sayanların, iradesine türlü oyunlarla müdahale edenlerin hesabını sandıkta görmüştür. 27 Mayıs’ta Demokrat Parti (DP) iktidarını deviren askerler, o döneme göre çok demokratik, ileri bir anayasa yapmalarına, DP’nin demokraside yeri olmayan uygulamalarına karşın seçmen ilk serbest seçimlerde (1965) DP’nin devamı olan Adalet Partisi’ni tek başına iktidara getirmiştir. Aynı seçmen yaklaşık 10 yıl sonra 12 Mart 1971 askeri müdahalesine de aynı yanıtı vermiştir. Muhtırayla Demirel hükümetini deviren, özgürlükçü 1961 Anayasası’nı kuşa çeviren ve sola ağır bir darbe vuran 12 Mart müdahalesini yapanları değil, bu müdahaleye açıktan karşı çıkan CHP’nin yeni lideri Bülent Ecevit’i 1973 seçimlerinde birinci parti yapmıştır. Yine yaklaşık 10 yıl sonra, 12 Eylül 1980 darbesinin işaret ettiği partiye oy vermemiştir. 12 Eylül yönetiminin kurduğu ve seçmeni oy vermeye zorladığı, rakiplerini seçim dışı bıraktığı 1983 seçimlerinde, askerlerin MDP’sini değil Turgut Özal’ın ANAP’ını iktidara taşımıştır. 12 Eylül’ün siyasi yasak getirdiği liderlerin bu yasağını da sandık önüne geldiğinde kaldırmıştır. Seçmen aynı tepkiyi 28 Şubat 1997 müdahalesi için de vermiştir. 28 Şubat’tan sonra Abdullah Öcalan’ın yakalanmasının estirdiği rüzgarla 1999 seçimlerinde DSP’yi birinci, MHP’yi ikinci parti yapmıştır. Öcalan’ın yakalanması gibi çok önemli bir faktör seçim sandığına yansımıştır. Ancak bir sonraki 2002 seçimlerinde iktidardan ayrılmak zorunda alan RP’nin içinden çıkmış, cezaevine gönderilmiş Tayyip Erdoğan’ın liderliğinde AK Parti’yi tek başına iktidara getirmiştir. Erdoğan’ın yaşadığı mağduriyet sandıkta AK Parti’ye oy desteğine dönüşmüştür. Bugün bütün bunlar yaşanmamış gibi iktidar, beğenmediği belediye başkanlarını cezaevine gönderip yerlerine kayyım atıyor, demokrasiyi ve yasaları zorlayarak İmamoğlu’na hapis cezası verip siyaset yasağı getiriyor, CHP Lideri Kemal Kılıçdaroğlu lince uğruyor, failler kahraman ilan edilip elleri öpülüyor, İYİ Parti Lideri Meral Akşener cezaevine gönderilmekle tehdit ediliyor. Seçim yasasıyla iktidar lehine oynanıyor. Yasaklarla, sandık kuşatmasıyla seçmen iradesine müdahale ediliyor. Seçmenin bunu sineye çekeceğini düşünenler yanılıyor. Örneklerini verdiğimiz gibi seçmen iktidarın bu yasakçı uygulamalarını sandıkta yok edecektir. İktidarın koyduğu yasaklar sandıktan dönecektir.",https://halktv.com.tr/makale/sandiktan-doner-709835
Fikret Bila,100. Yıl,02 Ocak 2023 Pazartesi 00:05,"Atatürk’ün Kurtuluş Savaşı’nı kazandıktan sonra muhteşem bir dizi devrimle kurduğu laik Türkiye Cumhuriyeti ikinci yüzyılına giriyor. AK Parti’nin 20 yıllık kesintisiz iktidarı döneminde ağır hasar almış olsa da çağdaşı birçok devletin tarihe gömülmüş olmasına karşın Türkiye Cumhuriyeti’nin 100. yaşına girmesi önemlidir. Atatürk’ün kurduğu Türkiye’ye gösterdiği hedefler nelerdi? Atatürk, laik cumhuriyetin, çoğulcu demokrasiye sahip, insan haklarına dayalı, kadın-erkek eşitliğini sağlamış, laik ve bilimsel eğitimi benimsemiş, aklın ve bilimin izinden giden, sadece siyasi değil ekonomik de olarak bağımsızlığını kazanmış, refah içinde, modern bir hukuk devleti olmasını istiyordu. Atatürk’e göre çağdaş uygarlık düzeyini yakalamak böyle mümkündü. Genç Türkiye Cumhuriyeti bu yolda önemli bir mesafe katetmiş ve halkı Müslüman ülkeler arasında örnek oluşturarak, dünyada saygın bir yere sahip olmayı başarmıştı. 1950 yılında Demokrat Parti iktidarından başlayarak sağ iktidarların özellikle din istismarına dayalı olarak yürüttükleri siyaset Türkiye’yi yavaşlattı ve özellikle AK Parti’nin 20 yıllık iktidarında geriletti. Bugün ikinci 100 yılına giren Türkiye Cumhuriyeti’ne baktığımızda ne görüyoruz? Atatürk’ün hedeflediği nitelikleri kazanmış olmak bir yana, aksine demokrasinin temel dayanağı olan laikliği ve kuvvetler ayrılığını fiilen rafa kaldırmış bir Türkiye var. Laik ve bilimsel eğitimden uzaklaşmış, tarikatların hakim olduğu bir eğitim sisteminin yaygınlaştığı bir ülke Türkiye. Çağdaş üniversiteler yerine kapatılmış medreseleri yeniden açan ve destekleyen, kadını ikinci sınıf gören, kız çocuklarının başını anasınıfında kapatmaya özendiren, kadının sadece evde oturmasını, çocuk doğurmasını teşvik eden, dini devletin ve siyasetin merkezine yerleştirmiş, yargı kararlarını işine geldiğinde uygulayan işine gelmediğinde uygulamayan, tarikatlar istiyor diye tek imzayla İstanbul Sözleşmesi’nden çıktığını ilân edebilen, tüm yetkilerin bir kişinin eline toplandığı bir Türkiye Cumhuriyeti. Bu Türkiye, Atatürk’ün başlattığı devrim sürecinin değil aksine karşı devrim sürecinin ulaşmak istediği Türkiye’dir. Türkiye’nin 100 yıl sonra verdiği görüntü, karşı devrim sürecini destekleyen siyasi akımın ideallerine yakındır. Atatürk’ün başlattığı devrim sürecini destekleyen ve tüm hedeflerine ulaştırmak isteyen siyasi akımın ideallerine ise çok uzaktır. Türkiye böyle kalır mı? Atatürk’ün kurduğu demokratik, laik Türkiye Cumhuriyeti yolun sonuna mı geldi? Elbette değil. Atatürk’ün gerçekleştirdiği devrimlerle başlayan aydınlanma sürecini yeniden hakim kılmak, Türkiye’nin demokratik kazanımlarını yeniden hayata geçirmek için mücadele devam edecektir. Siyasal İslamcı akım çok önemli bir mesafe almış olsa da devrim sürecinde laik ve bilimsel eğitim almış küçümsenmeyecek aydın bir kesim, AK Parti iktidarının karşı devrim sürecindeki politikalarının yol açtığı ekonomik, sosyal, siyasal felaketin ülkeyi nereye götürdüğünü gören, yine azımsanmayacak bir gençlik vardır. Cumhurbaşkanlığı hükümet sisteminde Atatürk’ün, ilke ve devrimlerinin, kurduğu laik cumhuriyetin yok edilmesi yolunda ve devlet gücüyle yol alınmış olsa da 2018 yılından 2022 yılına kadar AK Parti iktidarının çok büyük ölçüde oy yitirdiği de bir gerçektir. Normal şartlar altında yapılacak, hile katılmamış bir seçimde iktidarın değişmesi en güçlü olasılıktır. Önemli olan iktidar değişikliğinden sonra iş başına gelecek hükümetin Türkiye’yi yeniden Atatürk’ün açtığı yola sokması ve gösterdiği hedeflere yürümek üzere hızla demokratik, laik cumhuriyetin yeniden inşasına başlamasıdır. Bu AK Parti’den sonra iktidara gelecek parti veya partilerin tarihi sorumluluğudur.",https://halktv.com.tr/makale/100-yil-711089
Fikret Bila,Atatürk bunu görmüştü,09 Aralık 2022 Cuma 00:02,"Çocuk gelin kavramı çocuğa tecavüzü meşrulaştırmak için uydurulmuş bir kavramdır. Çocuk gelin yoktur, çocuğa tecavüz vardır. Çocuklara tecavüzü din kisvesi altında savunan tarikat mensupları da tecavüzcülerin suçuna ortaktır. Çocuğa tecavüz pedofilidir, sapıklıktır. Değerli meslektaşımız, araştırmacı gazeteci Timur Soykan’ın, BirGün gazetesinde kaleme aldığı haberi bir skandalı daha gözler önüne serdi. Bir tarikat şeyhinin, 6 yaşındaki kızını, 29 yaşındaki müridine “gelin” olarak vermesi ve anasınıfına gitmesi gereken bu kız çocuğunun yıllarca tecavüze uğraması, 13 yaşında nişan, 14 yaşında düğün yapılması Türkiye’yi ayağa kaldırması gereken çok ağır bir suçtur. 6 yaşındaki çocuğu “eş” diye alan, ona cinsel gözle bakan, cinselliği oyun diye anlatan ve çocuğa tecavüz eden tarikat müridi, tıp doktorlarının da söylediği gibi pedofilidir. Peki 6 yaşındaki kızını “gelin” diye veren babaya, anneye ne demeli? Onlar da bu suça ortaktır. Bu “münferit” bir olaydır diye kapatılacak bir suç değildir. “Bir defadan bir şey olmaz” diye üzeri kapatılacak bir olay değildir. Bu olay tarikatlardan fışkıran ilk olay da değildir, son olay da olmayacaktır. Ensar Vakfı’nda çocuklara tecavüz edildiği ortaya çıktığında, başı örtülü kadın bakanın “bir defadan bir şey olmaz” demesi, AK Parti milletvekillerinin bu olayın araştırılması için verilen önerge karşısında duvar gibi dizilmeleri ve ret kararı çıkınca birbirlerini kutlamaları bellekler de tazedir. Aynı şekilde, dönemin Adalet Bakanı’nın, cezaevlerinde çocuğa tecavüzden yatanların “tecavüz ettikleri kız çocuklarla evlenmeleri halinde” serbest kalabilmeleri için yasa girişiminde bulunduğu da henüz unutulmuş değildir. Mahkemede kendisine tecavüz eden adamı görünce kalp krizi geçirip ölen kız çocuğu da belleklere kazınmıştır. Bir partinin Diyarbakır İl Başkanı’nın, 16 yaşında erkek çocuğa tecavüz etmesine karşın “çocuğun rızası olabilir” diyerek beraat etmesi de Türk yargısı adına utanılması gereken bir hükümdür. Tecavüzcülerin, uyduruk gerekçelerle, iktidarın bakanları tarafından korunması bir zihniyeti yansıtıyor. Tarikatları oy deposu olarak gören bu iktidar, tarikatlardaki çocuk ve kadın istismarları karşısında gerekeni yapmıyor, cılız açıklamalarla olayları örtbas etmeye çalışıyor. Tarikatlardaki kadın ve çocuk istismarının ayyuka çıkmasında iktidarın bu yapıları desteklenmesinin payı büyüktür. Tarikatların ortak yönü; laik cumhuriyete ve kadın-erkek eşitliğine karşı oluşlarıdır. Tarikatlar, dini istismar ederek, kadın ve çocukları mülkleri olarak gören, kadınların okumasına, meslek sahibi olmasına karşı çıkan, onları her türlü sömüren yapılar değil aynı zamanda laik Türkiye Cumhuriyeti’ni yıkıp yerine İran’ın Sunni versiyonu veya Afganistan’daki Taliban gibi din devleti kurmak isteyen siyasi örgütlerdir. Din ve dince kutsal sayılan değerler üzerinden siyaset yapan AK Parti iktidarının tarikatlara verdiği destek bu yapıları her türlü istismarda, ticarette ve siyasette güçlendirmiştir. O kadar ki AK Parti iktidarı bir zamanlar övündüğü İstanbul Sözleşmesi’nden tarikatların isteği üzerine bir gecede, bir imza ile çıkmıştır. Bu son olayda da günler sonra, ilgili bakanlığın “davaya müdahil olacağız” açıklaması kamuoyunda oluşan baskının sonucudur. Keza AK Parti Sözcüsü Ömer Çelik’in “haberleri yakından izliyoruz” açıklaması da yasak savma cinsinden bir açıklamadır. İktidar bu sapkınlıkları önlemekle görevlidir. Geçiştirmek görev ihmalidir. Atatürk tarikatları, tekke ve zaviyeleri bugün yaşadığımız sorunları önceden gördüğü için kapatmıştır. Bu yapıları kapatan yasa yürürlüktedir. Açık olmaları zaten yasaya da Anayasa'ya da aykırıdır, suçtur. Kapatılmaları gerekir.",https://halktv.com.tr/makale/ataturk-bunu-gormustu-706763
Fikret Bila,Kader bu değil,17 Ekim 2022 Pazartesi 00:17,"Türkiye Taşkömürü Kurumu’na (TTK) bağlı Bartın Amasra maden ocağında meydana gelen grizu patlaması sonucu 41 madencimiz yaşamını yitirdi. Amasra’dan yansıyan görüntüler, çığlıklar, feryatlar, yakarışlar yürekleri dağladı. Cumhurbaşkanı Tayyip Erdoğan, Amasra’da “belki birileri dalga geçecek ama biz kader planına inanmış insanlarız” diyerek faciayı kadere bağladı. Daha önce Soma faciasında da “olayın fıtratında var” demiş ve aynı yaklaşımı göstermişti. Bu kez bu tür olayların geçmişte olduğunu, bugün de yaşandığını ve yine olacağını belirterek aynı mesajları verdi. Erdoğan’ın “kader” yaklaşımı konunun uzmanları ve sosyalist parti liderleri tarafından eleştirildi. Eleştirilerin odak noktasını, bilim ve akılla öngörülebilecek ve önlenebilecek faciaların kaderle açıklanamayacağı oluşturuyordu. “Eğer bu kaderse, kader niye Almanya’da, Belçika’da, Japonya’da yıllardır grizu patlaması planlamıyor da, Türkiye’de planlıyor” sorusu da dillendirildi. İnsan hayatının değerli olduğu gelişmiş ülkelerde artık grizu patlaması yaşanmadığı; çünkü bilim, teknoloji, liyakat sahibi yönetim sayesinde bu riskin bertaraf edildiği vurgulandı. Uzmanlar “öngörülebilir ve önlenebilir bir facia yaşanıyorsa bunun nedeni kader değil bir dizi ihmaldir” açıklamasını yaptılar ve neden böyle olduğunu da çok net biçimde açıkladılar. Örneğin maden mühendisi ve iş güvenliği uzmanı Hasan Ünal ve Eski Maden Mühendisleri Odası Başkanı Mehmet Torun Halktv ekranlarında ihmaller zincirini bilimsel olarak açıkladılar. Bu değerli uzmanların ölümün madencinin kaderi olmadığını izah ederken verdikleri bilgiler Amasra maden ocağında grizu patlamasının önlenebileceğini ortaya koyuyor. Uzmanların verdiği bilgilerden anlıyoruz ki metan kömürün yapısında bulunan, renksiz ve kokusuz bir gaz. Grizu, metan gazının havaya karışmasıyla oluşuyor. Havada metan oranı yüzde 1 ise bir risk yok. Yüzde 2’ye yükselirse çalışma yapılan bölgenin boşaltılması gerekiyor. Bu nedenle sensör sistemi metan oranı yüzde 1,5 olduğunda alarm veriyor ve elektrik devreleri otomatik olarak kesiliyor. Yüzde 2’de ocak boşaltılıyor. Havadaki metan gazı oranı yüzde 4,5’a geldiğinde patlama riski doğuyor. Metan gazı havada bu orana yükseldikten sonra bir ateş, kıvılcım veya ısı kaynağıyla temas ederse grizu patlaması oluyor. Bu anlatım maden mühendisi olmayanların da rahatlıkla anlayabilecekleri net ve basit bir anlatım. Amasra maden ocağında metan gazının havaya karıştığı ve yüzde 4,5 oranını aştığı, bir ısı kaynağıyla temas ederek grizu patlamasının yaşandığını anlıyoruz. Bu durumda şu soruların yanıtının bulunması gerekiyor. Yetkililer Amasra maden ocağının en yüksek teknolojiyle donatılmış ocaklardan biri olduğunu söylediklerine göre olay günü metan gazı düzeyini saptayan sistem neden alarm vermedi? Yukarıda bulunduğu söylenen, gaz düzeyi kontrol merkezindeki görevliler metan gazı oranının yüzde 4,5’a ulaştığını ve aştığını görmediler mi? O gün ocağı yöneten yetkililer metan gazı yüzde 2 düzeyine çıktığında ocağın boşaltılması talimatını neden vermediler? Metan gazı düzeyini sürekli kontrol etmek ve işçilerin çıkarılmasını sağlamakla görevli ve sorumlu olanlar ne yapıyorlardı? Acaba yöneticiler metan gazının tehlikeli düzeye geldiğini gördükleri halde riski göze alıp üretimin devam etmesini mi tercih ettiler? Ani gaz degajını (boşalması) önlemek ve birikmiş gazı kontrollü olarak galeriye alıp tahliye etmek üzere kömür duvarının arkasına doğru delikler açıldı mı? Yoksa bu sondaj yapılırken üretim yapılamadığı için deliklerin açılması ihmal mi edildi? Bu soruların yanıtları ölümün madencinin kaderi olmadığını da ortaya koyacaktır.",https://halktv.com.tr/makale/kader-bu-degil-698135
Fikret Bila,Cumhurbaşkanı Kabinesi,28 Eylül 2022 Çarşamba 00:49,"6’lı Masa’nın liderleri ikinci tur görüşmelere 2 Ekim günü CHP Lideri Kemal Kılıçdaroğlu’nun ev sahipliğinde başlayacaklar. 6’lı Masa’nın oluşturduğu ortak komisyonlar çalışmalarının sonuna yaklaştı. Ortak komisyonların somut projeye dönüştürdükleri çalışmaların başında, iktidar değişikliğinde güçlendirilmiş parlamenter sisteme geçiş için yapılacak yeni anayasa değişikliği geliyor. Ayrıca ekonomik krizin aşılması için acilen yapılması gerekenler de ortak hükümet programı anlayışıyla belirlenmiş durumda. İktidar yanlılarının zaman zaman dile getirdikleri “6’lı Masa’nın halka sunacağı bir projeleri bile yok” eleştirisi gerçeğe dayanmıyor. 6’lı Masa, iktidara geldiklerinde uygulayacakları hükümet programı denilebilecek bir metni kamuoyuna açıklayacak. Somut öneriler konusunda DEVA Partisi Lideri Ali Babacan, özellikle parlamenter düzene geçiş sürecinin nasıl yönetilmesi gerektiğini bir taslak olarak diğer liderlere sunmuştu. Bu konuda görüştüğüm DEVA Partisi Genel Başkan yardımcısı Mustafa Yeneroğlu, Babacan’ın sunduğu iki taslağın diğer liderlerce olumlu karşılandığını vurguladı. Yeneroğlu, sorularımı yanıtlarken geçiş öneminde “Cumhurbaşkanı Kabinesi” modelinin uygulanmasını önerdiklerini belirtti. Bu modele göre seçilecek cumhurbaşkanın başkanlığında bir kabine kurulacak ve 6’lı Masa’nın liderleri bu kabinede bakan olarak görev alacaklar. Yeneroğlu, Babacan’ın da gündeme getirdiği DEVA Partisi’nin önerilerini öyle sıraladı: “1-Geçiş süreci için 6 ayın yeterli olduğunu düşünüyoruz. Bu süreçte güçlendirilmiş parlamenter sisteme geçişi öngören anayasa değişikliği de yapılmalı ve 3 ay sonra yürürlüğe girmeli. Toplam olarak 6 ay artı 3 ay; 9 aylık süre yeterli olacaktır. 2-Mevcut anayasaya göre yürütme organının yetkileri tek başına cumhurbaşkanının elinde. Cumhurbaşkanı tek başına yürütme organı. Geçiş sürecinde cumhurbaşkanı bu yetkisini nasıl kullanacak? Bunun liderler düzeyinde belirlenmesi gerekir. Biz bu yetkinin katılımcılık anlayışı içinde ‘cumhurbaşkanı kabinesi’ ile mutabakat içinde kullanılmasının doğru olacağını düşünüyoruz. Liderler cumhurbaşkanı kabinesinde yer almalı. Mevcut durumda 16 bakan var, bu sayı artırılabilir. Bu liderlerin karar vereceği bir konu olur. 3- Cumhurbaşkanı adayının kim olacağı bu aşamada en önemli konu değil. Geçiş sürecinin yol haritasının ve uygulanacak temel politikaların öncelikli olarak mutabakatla kararlaştırılması gerektiğini düşünüyoruz. Bu konuda uzlaşmaya varıldıktan sonra kamuoyu aydınlatılmalı. Biz geçiş sürecinde izlenecek yol haritası taslağımızı hazırladık. 2 Ekim’de yapacak liderler toplantısında mutabakata varılırsa, Ekim-Kasım aylarında izlenecek temel politikalar çalışılır ve kamuoyu aydınlatılır. Aralık ayı sonu veya Ocak ayında ortak aday belirlenir. Seçim Mayıs veya Haziran 2023’te olacağına göre bu çalışmalar rahatlıkla yetiştirilir. 4- Liderler yol haritası üzerinde mutabakat sağladıktan sonra ortak cumhurbaşkanı adayı belirlenir. Cumhurbaşkanı adayı, geçiş dönemi uygulamaları ve uygulanacak temel politikalar ortak taahhütte bulunur.” Bu açıklamadan da anlaşılacağı gibi 6’lı Masa’yı oluşturan partiler somut önerilerini gündeme getirmeye başladılar. Babacan’ın “önce geçiş sürecinde yapılacaklar ve temel politikalar” üzerinde ortaklaşmanın sağlanması sonra cumhurbaşkanı adayının belirlenmesi önerisi diğer liderler tarafından da olumlu karşılanmış görünüyor. Bu durumda 2 Ekim günü Kılıçdaroğlu’nun ev sahipliğinde yapılacak ikinci turun ilk toplantısında geçiş süreci, anayasa değişikleri, temel politikalar gündemin ağırlıklı konularını oluşturacak. Yeneroğlu’nun çalışmalar hakkında verdiği bilgiler, iktidar yanlılarının 6’lı Masa’da sık sık gündemde tutmaya çalıştıkları gibi bir sorun, bir çatlak olmadığını da gösteriyor. İktidarın bütün çabalarına karşın 6’lı Masa liderleri arasında bir çatışma yok. Aksine iktidar değişikliği halinde geçiş sürecinin nasıl yönetileceği, parlamenter sisteme geçişin gerektirdiği anayasa değişikliği, ekonomik krizle ilgili alınacak acil kararlar, uygulanacak temel politikalar gibi konular var. 6’lı Masa bu konularla meşgul.",https://halktv.com.tr/makale/cumhurbaskani-kabinesi-694948
Fikret Bila,Cumhuriyet Devrimi,28 Ekim 2022 Cuma 00:10,"Türkiye Cumhuriyeti, 29 Ekim Cumartesi günü 99 yılını geride bırakıp 100 yılına girecek. Cumhuriyetimizin 99 yıldönümü kutlu olsun. Türkiye Cumhuriyeti’ni halkının büyük çoğunluğu Müslüman ülkelerden ayıran ve dünyada özel bir yer edinmesini sağlayan; Atatürk’ün, 600 yıl hüküm süren saltanat ve hilafete son verip yerine laik bir cumhuriyet kurmasıdır. 600 yıl ümmet olarak yaşayan Anadolu halkından bir millet ve aynı sürede Halife Sultan’ın kulu olanlardan eşit vatandaş yaratmış olmasıdır. Atatürk’ün denemelerinden sonra 1950 yılında cumhuriyetin demokrasiyle taçlandırılması, laik, demokratik, sosyal hukuk devletine dönüşmesi Türkiye’yi çağdaş devletler arasına sokmuş, halkı Müslüman olan diğer devletlerden çok ileri gitmesini sağlamıştır. Atatürk, temellerini o kadar sağlam atmıştır ki, 20 yüzyıl boyunca kurulan birçok devlet dağılıp tarihteki yerini alırken, Türkiye Cumhuriyeti 2 yüzyılına ulaşmıştır. Türkiye Cumhuriyeti bir devrimdir. Atatürk, saltanatı ve hilafeti kaldırıp laik bir cumhuriyet ilân ederek 20 yüzyılın en büyük devrimini gerçekleştirmiştir. Saltanatı kaldırarak egemenliği Saray’dan halka devretmiştir. Hilafeti kaldırıp laikliği getirerek din ile devlet işlerini birbirinden ayırmış, demokrasinin yolunu açmıştır. Medeni Yasa’yla kadın-erkek eşitliğini sağlamış, kadını çarşaftan ve evden çıkarıp okulla tanıştırmıştır. Kadınların erkeklerle aynı okullarda okumasını, aynı mesleği yapmasını, eşit miras hakkını sağlamıştır. Medeni hukuka geçilmesiyle birlikte şeriat mahkemelerinin kapatılmasıyla din adamları hukuk uygulama ve adalet sağlama yetkilerini kaybettiler. Kişi, aile ve iş ilişkilerine çağdaş bir düzen getirildi. Atatürk’ün gerçekleştirdiği diğer önemli bir devrim harf devrimidir. 1 Kasım 1928 tarihinde Harf Kanunu çıkarıldı. Türkçe alfabeye geçildi. Halka yeni yazıyı öğretmek için Millet Mektepleri açıldı. Osmanlı’da çok alfabe vardı. Neredeyse her toplum başka bir alfabe kullanıyordu. Anadolu’da Ortodoks kesim Türkçe’yi Grek alfabesiyle yazıyordu. Ermeniler Türkçeyi Ermeni alfabesiyle kaleme alıyorlardı. Müslüman toplum ise Arap alfabesi kullanıyordu. Türkçe alfabe çoklu alfabeyi ortadan kaldırdı, okuma-yazma kolaylığı getirdi. Dil sadeleşti, okur-yazar sayısı hızla yükselmeye başladı. Atatürk, ulus bilincini ve birliğini sağlamak üzere 15 Nisan 1931’de Türk Tarih Kurumu, 12 Temmuz 1932 tarihinde de Türk Dil Kurumu’nu kurdurdu. 31 Mayıs 1933 tarihinde İstanbul’da Darülfünun’u kapatıp yerine İstanbul Üniversitesi’ni kuran kanun çıkarıldı. 5 Aralık 1934 tarihinde Anayasa ve Seçim Kanunu’nda yapılan değişiklikle kadınlara milletvekili seçme ve seçilme hakkı getirildi. Atatürk devrimlerinin amacı Tanzimat’tan itibaren birlikte uygulanan İslami ve batılı hukukun yol açtığı ikili yapıyı batı uygarlığına ve laik düzene ulaştırmaktı. Atatürk’ün amacı laik bir devlet yapısı ve ekonomik, sosyal, kültürel ve siyasi yaşamı dinin egemenliğinden kurtarmaktı. Ümmet yerine millet, kul yerine vatandaş oluşturmaktı. Atatürk, gerçekleştirdiği cumhuriyet devrimleri ile ulusal egemenliğin hâkim kılınması ve laik cumhuriyetin kurulmasını başardı. Demokratik, laik, hukuk devleti, kadın-erkek eşitliği, akıl ve bilime dayalı eğitim sistemiyle Türkiye’nin damgasını vurduğu bir yüzyıldan söz edilecekse bu 20 yüzyıldır. 21 yüzyıl değil. 21 yüzyılın ilk çeyreğini geride bırakırken, Türkiye demokratik, laik, sosyal hukuk devleti niteliklerinden çok uzaklaşmış durumdadır. AK Parti’nin 20 yıllık iktidarı boyunca Türkiye, laik devlet yapısından İslamcı bir devlet yapısına doğru dönüştürülmüştür. Cumhurbaşkanlığı hükümet sisteminde, kuvvetler ayrılığı ilkesi fiilen terk edilmiş, bütün yetkiler cumhurbaşkanın elinde toplanmıştır. Yasama denetim etkisini yitirmiş, yargı siyasi davalarda siyasi otoritenin yönlendirdiği şekilde hüküm kurmaya başlamış, ifade ve basın özgürlüğü büyük ölçüde kısıtlanmış çok ağır bir sansür yasası yürürlüğe sokulmuştur. Ekonomi, iktidarın ve yandaşlarının Hazine üzerinden zenginleştirildiği bir politika ile yönetilmiş, zengin daha zengin fakir daha fakir hale getirilmiştir. Enflasyon, işsizlik, cari açık, dış borç dekor düzeye çıkmıştır. Bu tablo ile Türkiye’nin 21. yüzyıla damga vurması mümkün değildir.",https://halktv.com.tr/makale/cumhuriyet-devrimi-699960
Fikret Bila,Yiyicilik,02 Eylül 2022 Cuma 00:10,"Bir kamu görevlisinin icra ettiği kamu görevinin kendisine sağladığı nüfuzu kötüye kullanarak muhatap olduğu kişilerden yarar sağlamaya ve bu kişileri yarar sağlama yönünde vaatte bulunmaya yönlendirmesi “irtikap” suçunu oluşturur. İrtikap suçu, kamu görevlisinin tek taraflı olarak mağdurun iradesini etkilemesi sonucu işlenen bir suçtur. Bu suçu işleyen kamu görevlisi beş yıldan on yıla kadar hapis cezası ile cezalandırır. Türk Ceza Kanunu’nun 250 maddesi “irtikap” suçunu ve cezasını böyle tarif ediyor. İrtikap kavramının sözlük anlamı ise “yiyicilik, rüşvet alma” olarak tanımlanıyor. AK Parti iktidarı, son günlerde Cumhurbaşkanı Tayyip Erdoğan’ın danışmanı Serkan Taranoğlu, eski SPK Başkanı Ali Fuat Taşkesenlioğlu ve kız kardeşi AK Parti Milletvekili Zehra Taşkesenlioğlu’na uzanan “yiyicilik, rüşvet” alma iddiasıyla karşı karşıya kaldı. Eski SPK Başkanı Ali Fuat Taşkesenlioğlu ve kardeşi Zehra Taşkesenlioğlu iddiaları reddettiler. Yargıya başvuracaklarını açıkladılar. Bu arada Zehra Taşkesenlioğlu’nun eski eşi Ünsal Ban yurtdışına çıkmak isterken gözaltına alındı. Organize suç örgütü hükümlüsü Sedat Peker, eski Sermaye Piyasası Kurulu (SPK) Başkanı Ali Fuat Taşkesenlioğlu’nun, Marka Yatırım Holding’in sahibi Mine Tozlu Sineren’i AK Parti Erzurum Milletvekili olan kardeşi Zehra Taşkesenlioğlu’na yönlendirdiğini iddia etti. Zehra Taşkesenlioğlu’nun da Mine Tozlu Sineren'i Way Out adlı bir finansal danışmanlık şirketine yönlendirdiğini iddia eden Peker, bu şirkette Mine Tozlu Sineren’den 12 milyon lira, danışmanlık adı altında “rüşvet” istendiğini iddiasıyla paylaşımda bulundu. Peker, daha sonra Cumhurbaşkanı Danışmanı Serkan Taranoğlu’nun, Mine Tozlu Sineren’e ulaşarak söz konusu danışmanlık şirketinde bir araya geldiklerini belirtti. Halk TV'de yayınlanan İnan Demirel ile Asıl Mesele programına, dün de Şirin Payzın’ın Sözüm Var programına bağlanan Mine Tozlu Sineren bu iddiaları doğruladı. Cumhurbaşkanı Erdoğan’ın danışmanı Taranoğlu’nun istifa ettiği haberleri yansıdı, ancak doğrulanmadı. Bu arada Peker’in hakkında iddialarda bulunduğu Cumhurbaşkanı Erdoğan’ın diğer danışmanı Korkmaz Karaca, Cumhurbaşkanlığı ve AK Parti’deki görevlerinden istifa etti. İddialar arasında; Taranoğlu’nun kendisinden rüşvet istenen iş kadını Mine Tozlu Sineren’e, “Korkmaz Karaca’nın kendisini arayabileceğini, işi O’na vermemesi gerektiğini, çok para isteyebileceğini ifade ettiği” de vardı. Ayrıca Karaca’nın, kara para aklamakla suçlanan Sezgin Baran Korkmaz’ın verdiği makam arabasını kullandığı ve yalısında bir çalışma ofisi bulunduğu da kamuoyuna yansımıştı. Karaca, sağlık nedeniyle istifa ettiğini açıklamış olsa da Peker’in iddialarından sonra alınmış bir karar olması zamanlama açısından oldukça manidar. Milletvekili Taşkesenlioğlu, eşi Ünsal Ban’a 2,5 milyon dolar verdiğini söyledi. Taşkesenlioğlu’nun abisi Ali Fuat Teşkesenlioğlu’nun SPK Başkanı olduğu dönemde sermaye piyasasına açılma konusunda danışmanlık verdiği de anlaşıldı. Bu şirketini daha sonra eşinin abisi ve şoförüne devrettiği ortaya çıktı. Ünsal Ban’ın ise büyük paralar kullandığı, 88 dönüm arazi ve 4,5 milyon eoru’ya yat aldığı ortaya çıktı. Ban’ın sermaye piyasasıyla ilgili danışmanlık hizmeti verdiği iddiası da kamuoyuna yansıdı. Nereden bakılırsa bakılsın ortaya saçılan bilgiler ve Sineren’in yazışmalarından çok büyük bir yolsuzluk iddiasının söz konusu olduğu görülüyor. Ortada dolaşan paralar milyarlarca lira ile milyonlarca dolar ve euro’yu buluyor. Peker, 180 milyon dolarlık rüşvet alındığını, 100’e yakın gayrimenkul edinildiğini öne sürüyor. Adı geçenlerden biri Cumhurbaşkanı’nın danışmanı, diğeri milletvekili olmasına karşın Cumhurbaşkanlığı veya AK Parti yönetimi bu yazı kaleme alındığı saate kadar bir açıklama yapmadı. Oysa bu ağır suçlamalar ve kamuoyuna yansıyan yazışmalar karşısında en azından adı geçen milletvekili ve bürokratlar hakkında Erdoğan’ın veya AK Parti yönetiminin bir açıklama yapması gerekirdi. Kamuda yiyicilik faaliyetlerinin ne boyutta olduğu bilinmiyor. Tek örnek SPK’da iş görebilmek için rüşvet istendiği iddiası mıdır? Bu sorunun yanıtı da henüz belli değil.",https://halktv.com.tr/makale/yiyicilik-690983
Fikret Bila,Birlikte hareket etmenin önemi,30 Eylül 2022 Cuma 00:07,"Önümüzdeki seçimi muhalefetin kazanabilmesinin yolu birlikte hareket edebilmeleridir. 6’lı Masa, göstereceği ortak adayın arkasında samimiyetle durur ve birlikte hareket ederse iktidar seçimi kazanamaz. Hatta muhalefet İstanbul yenileme seçiminde olduğu gibi açık farkla kazanabilir. Bu gerçeği ifade edenlerden biri de seçim kazama becerisini kanıtlamış olan Cumhurbaşkanı Tayyip Erdoğan’dı. Erdoğan, yerel seçimleri kaybetmelerinin nedeninin muhalefetin birlikte hareket etmesi olduğunu söylemişti ki doğru bir saptamadır. İktidarın yerel seçimlerden bu yana önce Millet İttifakı’nı sonra 6’lı Masa’yı dağıtmak, aralarında çatışma yaratmak için yoğun çaba göstermesi de muhalefetin birlikte hareket etmesini önlemeye yöneliktir. Bu da gösteriyor ki muhalefetin önümüzdeki seçimi kazanmasının formülü birlikte hareket etmeyi başarmak. Elbette çok kolay değil. Bir yandan iktidarın ve iktidar yanlılarının hemen her gün Masa’yı karıştıracak hamleler yapması, diğer yandan 6 partinin doğal olarak olaylara ve sorunlara farklı bakışa sahip olmaları, birlikte harekete zorlaştıran faktörler. 6’lı Masa’nın birlikte hareket etmelerini sağlayacak iki temel amaç var. 6 parti de bu iki temel amacı esas alırsa, birlikte hareket etmek kolaylaşacaktır. Bunlardan birincisi, seçime ortak adayla girmek ve ilk turda seçimi kazanmayı hedeflemek. İkincisi ise güçlendirilmiş parlamenter sisteme geçmeyi temel hedef olarak partilerin diğer konulardaki farklılıklarının üzerinde görmek. Muhalefet partileri, bu iki temel hedefe ulaşmanın Türkiye açısından ne kadar önemli olduğunu unutmadan hareket ederlerse başarıya ulaşmaları o kadar kolay olur. Muhalefet liderlerine düşen, bu iki hedef için kilitlenmeleri ve tabanlarını ikna etmeleridir. Kukusuz muhalefet partilerinin her birinin tabanı kendi liderlerini cumhurbaşkanı olarak görmek ister. Bu konuda diğer partilere ödün verilmemesini talep eder. Ancak maharet, reel politik koşullarda iki temel hedefe ulaşmak için bir uzlaşmanın gerektiği konusunda tabanlarını ikna etmektir. Yoksa her partinin 6’lı Masa’da kendi tabanını memnun etmek için mesaj vermeyi öncelemesi birlikte hareket etmeyi zorlaştıracaktır. Önemli olan liderlerin 6’lı Masa’da gerçekçi olabilmeleridir. Siyasette “temenni”ye her zaman yer vardır,ancak bu temenniler siyasi gerçeklere uymayabilir. 6’lı Masa’nın düşeceği en büyük hata “madem benim dediğim olmuyor, o zaman herkes kendi yoluna” havasına girmesidir. Bunun sonucu muhalefetin önümüzdeki seçime çoklu adayla katılması olur. Bu da iktidarın seçimi kazanmasını kolaylaştırır. 2018 seçiminde olduğu gibi her muhalefet ayrı aday çıkarırsa, Cumhur İttifakı’nın adayı olarak Erdoğan’ın seçimi ilk turda kazanma olasılığı artar. Erdoğan’ın seçimi kazanmak için yaptığı ve yapacağı hamleler küçümsenmemelidir. Muhalefetin önerilerini hayata geçirmekte sakınca görmeyen Erdoğan, 6’lı Masa’nın elindeki projeleri almaktan ve uygulamaktan kaçınmayacaktır. İktidar borçlanarak veya karşılıksız para basarak seçim ekonomisi uyguluyor, uygulamaya devam edecektir. Asgari ücreti iki kez artıran iktidar Aralık ayında asgari ücrete önemli bir artış daha yapabilir. Muhalefetin sık sık gündeme getirdiği Emeklilikte Yaşa Takılanların (EYT) sorununu çözerek, 3 bin 600 ek göstergeyi yaygınlaştırarak bu kesimden oy almayı hedeflediği zaten biliyor. Hükümette konulardaki çalışmalar sürüyor. Memur, kamu işçisi ve emeklilerin maaşlarında da hatırı sayılır bir artış sağlayarak yine bu kesimden kaybettiği desteği geri almayı da deneyecektir. Bu artışları karşılamak üzere Hazine’de kaynak olmadığı bir gerçek. Ancak gelir, döviz, altın, üretim olarak karşılığı olmasa da iktidar Merkez Bankası daha sonra enflasyonu azdıracak olsa da para bastırarak seçime kadar geçinme zorluğu çeken kesimleri rahatlatabilir. Karşılık basılan para birkaç ay sonra enflasyonu fırlatacak olsa da iktidar koltuğunu kaybetmemek için bunu rahatlıkla göze alacaktır. Bütün bu olasılıklar karşısında 6’lı Masayı oluşturan liderlerin ve partilerin iç kavgaya tutuşmak gibi bir lüksleri olmadığını çok iyi kavramaları gerekir.",https://halktv.com.tr/makale/birlikte-hareket-etmenin-onemi-695278
Fikret Bila,100. yılda şeriat hevesleri,31 Ağustos 2022 Çarşamba 01:08,"Türkiye Cumhuriyeti’nin kurulmasını sağlayan 30 Ağustos Zaferi’nin 100. yılı kutlu olsun. Önümüzdeki yıl 29 Ekim’de de Türkiye Cumhuriyeti’nin 100. yılını kutlayacağız. Atatürk’ün kurduğu laik Türkiye Cumhuriyeti üç devrim üzerinde yükselir. Bunlar sırasıyla; saltanatın kaldırılması, cumhuriyetin ilânı ve halifeliğin kaldırılmasıdır. Cumhuriyet tarihi Atatürk’ün üç devrim üzerine yükselttiği laik cumhuriyeti savunanlarla, laiklik karşıtı olan, halifeliği geri getirmek isteyen, Türkiye’yi şeriatla yönetmek isteyen dinci akımların mücadelesi tarihidir. Bu akımların Atatürk ve devrimleriyle derdi; halifeliğin kaldırılması, egemenliğin Saray’dan alınıp halka verilmesi, ümmet yerine millet, kul yerine vatandaşlık hukukunun getirilmesidir. Türkiye’de bugün, yasaklanmış olmasına karşın, açık ve güçlü şekilde faaliyet gösteren tarikat ve cemaatlerin büyük çoğunluğunun hedefi halifeliğin geri getirilmesi ve şeriat yönetimine geçilmesidir. Laik cumhuriyete karşı mücadele 1950 yılından bu yana Türkiye’yi yöneten sağ iktidarlar döneminde başlayan karşı devrim sürecinin özellikle AK Parti iktidarında hız kazanmış olmasıdır. AK Parti’nin, Türkiye Cumhuriyeti’nin laik devlet kadroları yerine laiklik karşıtı cemaat ve tarikat üyeleriyle kadrolaşıp ülkeyi yönetmesiyle Atatürk devrimleri ve laiklik ilkesi aşama aşama tasfiyeye uğramıştır. Bu süreç tarikatların devlet kurumlarında söz ve karar sahibi olmalarını sağladığı gibi yavaş yavaş toplumsal yaşamı düzenleme girişimlerine kadar gelmiştir. Türkiye 100. yıl kutlamalarına hazırlanırken tarikatlar ve cemaatlerin “neyin caiz neyin caiz olmadığına” karar verdiğine, vali ve kaymakamların da bu kararları uyguladıklarına tanık oluyoruz. Tarikat mensupları, sosyal medya üzerinden iptal ettirmek istedikleri festivalleri sayıyorlar. Valiliklere, kaymakamlıklara bu festivallerin “ahlakı bozacağı, aile yapısını zedeleyeceği, eşcinselliği teşvik edeceği, milli ve muhafazakar değerlere aykırı oldukları” gerekçelerle iptal başvurusu yapıyorlar. Cumhuriyetin valisi ve kaymakamı olan ve cumhuriyet değerlerini korumakla görevli bulunan valiler ve kaymakamlar da tarikat üyelerinin başvurularını geri çevirmiyor, festivalleri, konserleri iptal ediyorlar. Bu tablo Türkiye’de mülki idarenin nasıl bir yapıya dönüştüğünü gösteriyor. Bu mekanizmayla, Türkiye’de son 4 ayda, 14 festival ve konser iptal edildi. Bu girişimler laik Türkiye Cumhuriyeti’nin 100. yılına girdiği bir dönemde adım adım yapılan şeriat uygulamalarıdır. Şeriat isteyen tarikatların güçlerini test ettikleri ve kanıtladıkları görülüyor. Kılık kıyafetten söylenecek şarkılara ve sahne alacak şarkıcılara kadar her alanı belirlemeye başlayan tarikatların hayata geçen fetvaları bununla da sınırlı değil. Din alimi edasıyla biri çıkıp “oruç tutmayanlar öldürülebilir” diyebiliyor. Bir diğeri “namaz kılmayanlar sopayla dövülebilir” diyebiliyor. İmam kılıklı biri çıkıp devlet memuru olduğunu unutarak, “çocukların elleri, kolları, göğüsleri çıplak, sonra pedofili suç diyorsunuz, siz pedofiliyi körüklüyorsunuz diye” sapkın bir beyanat verebiliyor. Bir diğeri tarikat televizyonunda, müziğin zinayı çağrıştırdığını, 1,5 yaşındaki çocuğu bile hareketlendirdiğini öne sürerek “yasaklanması gerekir” diye vaaz verebiliyor. İşin üzerinde durulması gereken bir diğer yönü, laiklik karşıtı bu girişimlere Kültür ve Turizm Bakanlığı’ndan, İçişleri Bakanlığı’ndan, Diyanet İşleri Başkanlığı’ndan en küçük olumsuz bir tepki gelmemiş olmasıdır. Bunun nedeni siyasal iktidarın da bunlarla koalisyon içinde olması, Türkiye’yi İstanbul Sözleşmesi’nden çıkılmasında görüldüğü gibi onların bir dediğini iki etmemesidir.",https://halktv.com.tr/makale/100-yilda-seriat-hevesleri-690694
Fikret Bila,HDP'ye yönelik hamleler,09 Kasım 2022 Çarşamba 00:02,"MHP Lideri Devlet Bahçeli’nin, AK Parti’nin HDP’yi ziyaret edip anayasa değişikliği için destek istemesine tepki gösterebileceği beklentisi vardı. Ancak Bahçeli aksine ziyareti “normal ve doğru bir adım” olarak niteledi. Kendisinin “bir daha açılmamak üzere kapatılmalıdır” dediği, iktidar ortağının da “terörist” diye nitelediği HDP’nin desteğine ihtiyaç duyulduğunda Meclis’te grubu bulunan legal bir parti muamelesi gördüğü ortaya çıktı. İktidara göre hemen kapatılması ve milletvekillerinin Meclis’ten çıkarılması gereken HDP şimdi desteği alınması gereken normal bir parti oldu. AK Parti heyetinin HDP’yi ziyaretinden sonra bazı AK Partililer, bu hamleyi gerekli bir adım olarak gördüler, hatta daha ileri giderek “yeniden bir açılım süreci neden olmasın” diyerek çağrı da yaptılar. Bunlar arasında AK Parti yönetiminden Orhan Miroğlu ve AK Parti Milletvekili Mehmet Ali Cevheri de vardı. İktidarın kendisiyle çelişen HDP hamlesi siyasi sonuç verir mi? İktidarla HDP arasında yeniden bir açılım süreci başlar mı? Bu pek mümkün görünmüyor. HDP, başörtüsü konusunda anayasa değişikliğine ve referanduma gerek olmadığını açıkladı. Temel hak ve özgürlüklerin referanduma götürülemeyeceğini vurguladı. Böylece HDP’nin AK Parti’nin anayasa değişikliği teklifine destek vermeyeceği belli oldu. AK Partililerin seslendirdiği “yeniden açılım süreci” çağrısına da HDP’den olumlu bir yanıt gelmedi. AK Parti’nin MHP desteğini gözden çıkarmadan HDP’ye yeniden açılım süreci için işbirliği önermesi mümkün değil. Böyle bir öneri, MHP’nin Cumhur İttifakı’ndan ayrılması ve erken seçim talep etmesiyle sonuçlanır. HDP’nin AK Parti’ye güvenip yeniden açılım sürecine girmesi de mümkün görünmüyor. Hakkında kapanma davası sürerken, eski eş başkanları, milletvekilleri, belediye başkanları cezaevindeyken ve mevcut milletvekilleri hakkında fezlekeler Meclis’e gönderilmişken HDP’nin AK Parti’ye güvenmesi ve işbirliği yapması için siyasi bir neden yok. Dolayısıyla iktidarın HDP hamlelerinin bir siyasi sonuç doğurmasını beklemek gerçekçi olmaz. Böyle bir gelişme Cumhur İttifakı’nın dağılmasına neden olur. AK Parti’nin, CHP’den aldığı başörtüsü pasını anayasa değişikliğine dönüştürmek, 360 veya fazlası bir oyla Meclis’ten geçirmek ve bu konuda yapılacak referandumu da seçim rüzgarı olarak arkasına almak planının hayata geçebilmesi şimdilik çok zor görünüyor. Ancak Cumhurbaşkanı Tayyip Erdoğan ve AK Parti, anayasa değişikliği önerisine kapıları kapatan CHP’nin başörtüsü konusunda samimi olmadığı propagandasını yapacaklardır. HDP’nin konumu ve tutumuna gelince. Kamuoyu yoklamaları cumhurbaşkanlığı seçimi konusunda Cumhur İttifakı ile 6’lı Masa’nın birbirine yakın destek aldıklarını, birinin açık farkla diğerinin önünde olmadığını gösteriyor. Bu tablo da HDP’yi cumhurbaşkanlığı seçimi konusunda belirleyici bir konuma getiriyor. HDP’nin Erdoğan’a karşı 6’lı Masa’nın adayını desteklemesi veya kendi adayını çıkarması cumhurbaşkanlığı seçim sonucunu belirleyecek önemde. HDP de seçmeni de bunun farkında. Nitekim HDP ilkeler konusunda uzlaşma sağlanırsa 6’lı Masa’nın adayını destekleyebileceklerini kamuoyuna duyurdu. İlkeler denilence, kamuoyuna duyuru yapan iki parti var: CHP ve HDP. CHP lideri Kemal Kılıçdaroğlu, 2. Yüzyıla Çağrı adıyla partisinin ilkelerini açıklamıştı. Bunlar arasında “Kürt sorununun çözülmesi” vaadi de vardı ve Kılıçdaroğlu Meclis zemininde bu sorunu çözeceğini ilân etti. Kürt sorununun çözülmesi konusu elbette HDP’nin açıkladığı ilkelerde de var. Bu konuda Kılıçdaroğlu’nun alacağı tutum ve CHP’nin Doğu Masası’nın hazırlamakta olduğu rapor belirleyici olacaktır. Seçim yaklaşırken bu konu da açıklığa kavuşur.",https://halktv.com.tr/makale/hdpye-yonelik-hamleler-701873
Fikret Bila,Samimiyet testi,12 Ağustos 2022 Cuma 00:15,"İktidar samimiyet testinden yine sınıfta kaldı. Cumhurbaşkanı Tayyip Erdoğan “Aleviliğe ve Alevilere karşı değilim, her inanca saygılıyım” mesajı vermek için cemevine ziyarete gitti. Ancak ziyaret öncesinde Hüseyin Gazi Cemevi’nin duvarında asılı olan Hz. Ali, Hacı Bektaş-ı Veli ve Atatürk tabloları devlet yetkililerinin talebi üzerine kaldırıldı. Cemevlerine düzenli saldırıların yoğunlaştığı, bu nedenle iktidara eleştirilerin arttığı günlerde saldırılarla iktidarın bir ilgisi olmadığı mesajını vermek ve Alevilerin gönlünü almak için cemevine ziyaret yapılıyor ancak Hz. Ali’nin önünde fotoğraf vermekten kaçınıyorsanız, ortada bir samimiyet sorunu var demektir. Cemevini ziyaret etmesinde fayda görenler acaba Erdoğan’ın, Hz. Ali’nin, Hacı Bektaş-ı Veli’nin ve Atatürk’ün tabloları önünde fotoğraf vermesinde ne gibi bir sakınca gördüler? Eğer böyle bir fotoğraf Erdoğan açısından sakıncalıysa cemevine niye götürdüler? Hz. Ali’nin, Hacı Bektaş-ı Veli’nin, Atatürk’ün tablolarını duvardan indirip Arapça tabloların asıldığı bir ortam düzenlemesi yapıldıktan sonra bu ziyaretin Aleviler açısından bir anlamı kaldı mı? Aleviler bu mizanseni yutmuş mu oldular? Böyle düzenlenen bir ziyaret sonrasında Erdoğan ve AK Parti hakkındaki fikirleri değişti mi? Hayır. Aksine bu tabloların duvardan indirilmesi Alevi toplumunu incitmiş, rencide etmiştir. Nitekim Alevi derneklerinden gelen tepkiler de bunu gösteriyor. Herhalde cemevinde böyle bir düzenleme yapan AK Parti yetkilileri Alevi vatandaşlarımızı saf yerine koymakta bir sakınca görmediler. “Biz bunu Alevilere yuttururuz, kendi tabanımızı ve tarikatları rahatsız etmemiş oluruz” diye düşünmüş olmalılar. Ancak sonuç hiç de onların düşündüğü gibi olmadı. İktidar cemevi ziyaretinde samimiyet testini geçemedi. Kaş yapayım derken göz çıkardı. Cemevinde ortaya çıkan tablo AK Parti’nin seçim kazanmak için her yolu mubah saymasının yol açtığı büyük bir yol kazasını gösteriyor. Tablolar duvardan indirilmemiş, Erdoğan bu tabloların önünde fotoğraf vermiş olsaydı bile AK Parti kurmaylarının bu ziyaretten beklediği sonuç doğmazdı. Yine samimiyet sorgulaması yapılırdı. AK Parti’nin 20 yıllık iktidarı döneminde Aleviliği ve Alevileri ötekileştirdiği, Suni-Alevi, Türk-Kürt, bizden-onlardan kutuplaştırmasından beslendiği bir sır değil. Erdoğan’ın seçim meydanlarında sık sık CHP lideri Kemal Kılıçdaroğlu’nu “biliyorsunuz Alevi” diyerek yuhalattığı da bilinen bir gerçek. Bu nedenle Erdoğan’ın bir cemevi ziyaretiyle Alevi kesimin desteğini ve oyunu alması mümkün değil. Alevilerin kutsal saydığı sembollere bile tahammül edemeyen iktidarın “birlik- beraberlik” “inançlara saygı” gibi söylemlerle inandırıcı olması da mümkün değil. İktidarın inandırıcılık sorunu sadece inanç alanıyla sınırlı değil. Fakir-fukara edebiyatında, faize yaklaşımında, ihale dağıtımında, sığınmacılar konusunda, dış politikada da samimiyet ve inandırıcılık sorunu yaşıyor. Bu temel sorun da AK Parti’ye oy kaybettiriyor. Bunu önlemek için yapılan ve gerçeğe dayanmayan propaganda, samimiyet taşımayan hamleler sonucu değiştirmiyor.",https://halktv.com.tr/makale/samimiyet-testi-688146
Fikret Bila,Lozan olmasaydı Türkiye de olmazdı,25 Temmuz 2022 Pazartesi 00:15,"Lozan Barış Antlaşması, tartışmaya yer bırakmayacak şekilde diplomasi tarihimizin en büyük zaferidir. Atatürk’ün, cumhuriyeti, 24 Temmuz 1923 tarihinde imzalanan Lozan Antlaşması’ndan kısa bir süre sonra 29 Ekim 1923 tarihinde ilân ettiğini anımsamak bu antlaşmanın ne kadar önemli olduğunu anlatmaya yeter. Başka bir söze bile gerek yoktur. Atatürk, Türkiye Cumhuriyeti’ni Lozan’ın üzerine kurmuştur. Lozan Türkiye Cumhuriyeti’nin tapusu, kurucu belgesi niteliğindedir. Cumhuriyet bu temel üzerinde yükselmiştir. Eğer Atatürk ve İsmet İnönü’nün Lozan Zaferi olmasıydı bugün Türkiye Cumhuriyeti Devleti de olmazdı. Türkler Anadolu’da kalamazdı. Lozan’da İnönü’nün karşısında müzakereci olan ülkelerin devlet adamları Lozan’ın Türkiye için büyük bir zafer, kendileri için ise bir hezimet olduğunu ifade etmekten çekinmemişlerdir. Lozan’ın tarafı olan ülkeler Türkiye’nin bu zaferini ilân etmelerine karşın Türkiye’de özellikle son yıllarda “Lozan zafer mi hezimet mi?” tartışmasının açılması, iktidarın yeni bir tarih yazma niyetinden kaynaklanıyor. Atatürk’ü, Kurtuluş Savaşı’nı, laik Türkiye Cumhuriyeti’ni geri plana itip Osmanlı’yı, Abdülhamit’i, Vahdettin’i öne çıkarıp Lozan’ı da zafer değil hezimet olarak damgalama gayreti “yeni Türkiye yeni tarih” iddiasının bir ürünü. Ancak tarihte ne olup bittiği sır değil. Her şey ortada. Kuşkusuz Lozan’ın ne olduğunu en iyi bilen ve anlatan Atatürk’tür. O’nun Lozan’ı Nutuk’ta nasıl tarif ettiğine Dr. Naim Babürğlu’nun Türkçeleştirdiği haliyle bakalım: “Lozan Antlaşması, Türk milleti aleyhine, asırlardan beri hazırlanmış ve Sevr Antlaşması'yla tamamlandığı zannedilmiş, büyük bir suikastın yıkılışını ifade eden bir belgedir. Osmanlı devrine ait tarihe eşi geçmemiş bir siyasi zafer eseridir."" (Atatürk’ün ifadesi için bkz. Nutuk, 2. Cilt, Milli Eğitim Bakanlığı Devlet Kitapları, s. 767) Lozan, Atatürk’ün Kurtuluş Savaşı sonrasında çizdiği Türkiye Cumhuriyeti’nin hem sınırlarını hem egemenliğini savaştığı ülkelere kabul ettirdiği bir kurucu belgeyken, iktidar tarafından yöneltilen eleştirileri anımsayalım. “Sevr'i gösterip Türkiye'yi Lozan'ı kabul etmeye mecbur etmişlerdir. Lozan'la 12 Ada Yunanistan'a verilmiştir. Bugün Ege'de yaşadığımız sorunların nedeni Lozan'dır. Lozan'ı bize zafer diye yutturdular. Bunun neresi zafer?"" Bu tez tarihin çarpıtılmasıdır ve gerçekle ilgisi yoktur. 12 Ada, Yunanistan’a Lozan’a verilmedi. 1912 yılında Osmanlı tarafından Uşi Antlaşması’yla İtalya’ya verildi. İtayla 12 Ada’yı işgal etmiş ve İkinci Dünya Savaşı’ndan sonra 1947 yılında Yunanistan’a bırakmıştır. 12 Ada’yı Yunanistan’a veren Atatürk, İnönü ve Lozan değildir. Lozan’la sorunu olanlar Türkiye Cumhuriyeti’nin kuruluş felsefesi ve temel nitelikleriyle sorunu olanlardır. Ancak tarihi gerçekleri değiştirmek, yaşanmış tarih yerine yaşanmamış tarih yazmak mümkün değildir.",https://halktv.com.tr/makale/lozan-olmasaydi-turkiye-de-olmazdi-685593
Fikret Bila,Ecevit’in kemikleri sızlıyordur,05 Ağustos 2022 Cuma 00:15,"Türkiye’de siyaset ve devlet yaşamında ""dürüstlük"" denilince akla rahmetli Bülent Ecevit gelir. Siyasete girdikten sonra malvarlığı azalan belki de tek örnektir. Ecevit’in dürüstlüğü sadece mali konularda da değil siyaset ve yönetim anlayışında da temel ilkeydi. ""İnsanca, hakça bir düzen"" derken samimiydi. Başbakanlık yaptığı dönemlerde koalisyonların verdiği olanak ve güç çerçevesinde bu ilkesini de hayata geçirmeye çalışmıştı. Örneklerinden biri Kamu Personeli Seçme Sınavı’dır. (KPSS) Son başbakanlığında, 18.3.2002 tarih ve 2002/3975 sayılı Bakanlar Kurulu Kararı’yla KPSS’yi uygulamaya soktu. Ecevit’in amacı kamuya personel alınırken liyakatin esas alınması, torpil, kayırma, partizanlık yapılmaması, kimsenin hakkının yenilmemesiydi. Kamu personeli olmak isteyenlerin eşit koşullarda yarışmalarının sağlanması, personel alımının şeffaf ve adaletli biçimde gerçekleştirilmesiydi. Kamuya personel alımı için yapılan yazılı ve sözlü sınavlardaki rezalet Ecevit’in kemiklerini sızlatıyordur. KPSS dahil Öğrence Seçme ve Yerleştirme Merkezi (ÖSYM) koordinasyonunda yapılan bütün yazılı sınavlarda sorular çalındı. Şaibe altında olmayan bir sınav yok. FETÖ İddianamesi’nde yer aldığı gibi, Barış Terkoğlu’nun Cumhuriyet’teki köşesinde belgeledi Polis Akademisi Çalıştayı’na sunulan polis raporunda da tüm sınavlarda soruların çalındığı resmi kayıtlara geçmişti. KPSS, ÖSS, ALES, Askeri Liseler, YDS gibi akla gelen bütün sınavlar. Bu sınavlarda soruların verildiği kaç bin kişi kamu personeli oldu? Soru hırsızlığı nedeniyle kaç bin gencin hakkı gaspedildi? Bu memurlardan kaçı saptandı? Kaçının görevine son verildi? Kaçı kendini bugünlere kadar saklayarak yüksek askeri veya sivil makamlara geldi? Kaçı halâ görevde? Bilmiyoruz. Saptanıp kamudan çıkarılan askeri ve sivil memurların yerine kimler atandı? Bu atamalarda liyakat mi sadakat mi dikkate alındı? Bu atamalarda insan kaynakları nelerdi? Devlette FETÖ’nün yerini hangi tarikatlar doldurdu? Bunları da bilmiyoruz. Sınav sorularının verilmediği yüzbinlerce aday arasından hakkıyla soruları doğru yanıtlayıp sınavı kazananların başına “mülakat”ta neler geldiğini ise biliyoruz. Sınavı birincilikle kazansanız bile eğer iktidar yanlısı, tarikat mensubu değilseniz, bu iktidarın kurduğu vakıflardan referansınız yoksa, Atatürk’ü seven, laik, demokrat bir kimliğiniz varsa o mülakatı geçmeniz mümkün değil. Mülakatta, sizi akla ziyan sorularla eliyorlar. Ya sınav sorularını çaldığı için ya partili olduğu için ya Atatürk karşıtı siyasal İslamcı kimlik taşıdığı için ya iktidar vakıflarından referansı olduğu için ya türbanlı olduğu için çok daha düşük puan aldıkları halde diğerleri işe alınıyor. Bu herkesin bildiği bir sır. O kadar ki muhalefet partilerinin ortak vaatlerinin en önemlilerinden birini iktidara geldiklerinde mülakatı kaldırmak oluşturuyor. Tabii bir de şu var. Yandaş zengin etme ihaleleri, üç beş yerden maaş alma, iş takibi, komisyon, rüşvet işleri bir yana… Soru çalma, partizanlık, insan kayırma, mülakatta hak gaspını yapanlar da ağzından “Allah korkusunu, dini, imanı, namazı, niyazı, vicdan”ı düşürmeyen iktidarın dindar adamları.",https://halktv.com.tr/makale/ecevitin-kemikleri-sizliyordur-687123
Fikret Bila,Vahdettin'den günümüze gelirsek,13 Eylül 2022 Salı 23:57,"Atatürk ve laik cumhuriyetin değerini bilen İzmirliler Tarkan konserinde yarattıkları manzara ile iktidara gerekli yanıtı verdi. İktidar İzmir’deki görüntüyü hazmedememiş olacak ki bir Vahdettin tartışması çıkardı İktidar sözcüleri, İzmir Büyükşehir Belediye Başkanı Tunç Soyer’in, konser öncesinde yaptığı konuşmada kullandığı ""100 yıl önceydi. Bu toprakları yönetenler, gaflet, delalet ve hatta hıyanet içindeydi"" cümlesinden “Vahdettin hain değildir, ecdadımıza hain diyemezsiniz” atağına geçtiler. İzmir’deki muhteşem görüntüyü kapatmaya, gündemi değiştirmeye çaba gösterdiler. Soyer’in bu ifadesiyle Padişah Vahdettin ve Damat Ferit’i kastettiği açıktır. Burada tartışılacak bir şey de yoktur. Padişah Vahdettin, Osmanlı’nın başkenti İstanbul’un anahtarını İngiliz komutana eliyle teslim etmiş ve karşısında selam durduktan sonra İngiliz zırhlısına binerek ülkeden kaçmıştır. Bunun neresinden bir kahramanlık çıkaracaksınız? Bunun neresini savunacaksınız? Vahdettin’i bir kahraman gibi göstermek, Mustafa Kemal Atatürk’ün üstüne çıkarmak çabaları boştur. Tarihi gerçekle ilgisi yoktur. Vahdettin’den günümüze gelirsek. Bugün Atatürk ve laik cumhuriyet karşıtlığı yapan, hilafetin geri getirilmesini isteyen, Vahdettin’i, Abdülhamit’i savunan tarikatların kıymeti kendinden menkul şeyhleri lüks içinde yaşıyor. Müritlerinden para topluyor. Ticaret yapıyor. Özel jetlerle seyahat ediyor, havuzlu villalarda oturuyor, lüks jiplere biniyorlar. Müritlerine ve yoksul halka da “Peygamberimiz kilimde yatardı, karnını tam doyurmadı, Allah sizi fakirlikle imtihan ediyor, imtihandan geçerseniz öbür dünyada yeriniz cennette Paygamber katındadır” diye vaaz veriyorlar. Canlı örneğini yeni izledik. Sosyal medya profilinde kendisini “Yetimlerin hizmetkarı Miraç Orbay Hoca” olarak tanıtan Miraç Orbay, özel bir şirkete ait jetle İstanbul’a gelişini çektirdiği videoyu paylaştı. Orbay, paylaşımları esnasında sürekli “özel jetle” seyahat ettiğini vurguluyordu. Orbay videoda, “Hocam ben de seni özledim. Özel jetimi gönderiyorum. Seni aldırıyorum. Allah’ın izniyle şu anda jet hareket halinde. Birazdan uçuşumuz Allah’ın izniyle gerçekleşecek. Bir saat 10 dakika sonra İstanbul Atatürk Havalimanı’nda olacağım. Cuma namazını Allah izin verirse Ayasofya’da kılacağız kardeşlerim” diyordu. İndikten sonra da uçak firmasının reklamını yapıyordu. Örnekleri çoğaltmak mümkün. Ortaya çıkan sonuç şu ki vatandaşa “bir hırka bir lokma ile yaşayın cennete gidersiniz” diyen tarikat şeyhlerinin büyük çoğunluğu tam tersine büyük zenginlik ve lüks içinde yaşıyorlar. Günümüzün bir diğer gerçeği de vatandaşın her geçen gün yaşamını sürdürmekte zorlanması. Bu gerçeği karşın, iktidara ve TÜİK’e sorarsanız her şey güllük gülistanlık. İşsizlik düşmüş, ekonomi büyümüş. Oysa iş ve işçi bulma kurumunun kapısına gitseler, işsizliğin ne boyutta olduğunu görürler. “İşsizlik yok, iş beğenmeyenler var” diyenler, kuyruktaki herhangi birini çevirip sorsalar işsizliğin ne boyutta olduğunu anlarlar. Üniversite mezunu, meslek sahibi birçok gencin “ne iş olsa yaparım” dediğini duyarlar. Ama yapmazlar, gerçeğe gözleri kapalı kulakları tıkalı. Hastanelerde sıra bekleyen, ancak aylar sonrasına randevu alan hastaların yaşadığı dram ortadayken, iktidar sağlık hizmetleriyle övünüyor, doktorlara “5 dakika” muayene süresi vererek, kuyrukların biteceğini, hasta sayısının azalacağını sanıyor. Durum hiç de öyle değil. Gelen son haber, vatandaşın Sağlık Bakanlığı’na bağlı hastanelere hakkının ayda üç randevu başvurusuyla sınırlandığı yönünde. Birgün gazetesinden Sibel Bahçetepe’ye konuşan İzmir Tabip Odası Başkanı Dr. Ergün Demir ile Dr.Güray Kılıç, vatandaşlara “30 günde en fazla 3 randevu alabilirsiniz” mesajları gönderilmeye başladığını, Sağlık Bakanlığı’nın aylık muayene kotası getirdiğini açıkladılar. Bu, “özel hastaneye gidin” demektir. Tabii parası olana. “Ekmek bulamıyorsanız pasta yiyin” demek gibi… İktidarın Vahdettin güzellemesini bırakıp bu sorunlara çözüm bulması gerekiyor.",https://halktv.com.tr/makale/vahdettinden-gunumuze-gelirsek-692765
Fikret Bila,Atatürk'ün farkı,11 Kasım 2022 Cuma 00:05,"Vefatının 84 yıldönümünde milyonlarca vatandaşımız Mustafa Kemal Atatürk’ü andı. Saat 9’u 5 geçe hayat durdu. Yollarda, taşıtlarda, işyerlerinde, evlerde saygı duruşu yapıldı. On binlerce vatandaşımız Anıtkabir’e ve Dolmabahçe Sarayı’na akın etti. Bu 84 yıldır kendiliğinden gösterilen bir sevgi ve saygıdır. Bir zorlama olmadan, vatandaşın içinden gelerek gösterdiği saygı duruşudur. Anıtkabir’i, Dolmabahçe’yi dolduran kalabalıklar, resmi dairelerden, belediyelerden talimatlarla otobüslere doldurulup gönderilen insanlar değildir. Kendi olanaklarıyla Atatürk’e koşan vatandaşlardır. Atatürk’e gösterilen sevgi ve saygının son yıllarda daha da artmasında iktidarın Atatürk’e ve onun devrimlerine karşı tutumunun payı çoktur. Bu tür uygulamalara karşı halk Atatürk’ü unutmadığını ve unutturmayacağını göstermek üzere çocuğunun, torunun elinden tutup Anıtkabir’e koşmaktadır. Atatürk’ü çağdaşı olan liderlerden farklı kılan, bağımsızlığa kavuşturduğu milletini ve kurduğu Türkiye Cumhuriyeti’ni laikliğe, demokrasiye, kadın-erkek eşitliğine, hukukun üstünlüğüne yöneltmesi ve bu amaçla devrimler gerçekleştirmesidir. Türkiye bugün ikinci yüz yılına ayakta girebiliyorsa, bunu Atatürk’ün bu ileri görüşlülüğüne borçludur. Atatürk, Ulusal Kurtuluş Savaşı’nın zafere ulaşmasından sonra isteseydi padişah ve halife olabilirdi. Bir saltanat kurabilirdi. Nitekim Atatürk’e bu önerilmiştir. Böyle bir öneri karşısında Atatürk sert tepki göstermiş ve bunu şahsına ve devrimlerine hakaret saymıştır. Atatürk devrimlerinin özünü laiklik oluşturur. Diğer devrimlerin hayata geçmesi laiklik ilkesinin yol göstericiliğinde gerçekleşmiştir. Laiklik olmasa demokrasi olmaz. Laiklik olmasa hukukun üstünlüğü olmaz. Laiklik olmasa insan hakları olmaz. Laiklik olmasa kadın-erkek eşitliği olmaz. Laiklik olmasa millet ve milliyetçilik olmaz. Bugün Atatürk karşıtlarının önce laikliği hedef almalarının, ortadan kaldırmaya çalışmalarının nedeni de budur. Atatürk’ün, 600 yıl ümmet ve halife sultanın kulu olarak yaşamış bir toplumda en zor hayata geçirdiği ilke laikliktir. Atatürk’ün hilafeti kaldırdıktan sonra laiklik ilkesini anayasaya sokabilmesi için 1937’yi beklemesi gerekmiştir. Laiklik ilkesi Türkiye Cumhuriyeti’nde dini; yasamanın, yürütmenin ve yargının kaynağı olmaktan çıkarmış ve modernleşmenin, sanayileşmenin yolunu açmıştır. Atatürk’ün devleti laikleştirme girişimi, hilafetin kaldırıldığı 3 Mart 1924 günü çıkarılan Şeriye ve Evkaf Vekaleti’ni (bakanlığını) kaldıran yasayla başladı. Bakanlık kaldırıldı yerine Diyanet İşleri Genel Müdürlüğü (sonradan başkanlığı) kuruldu. Bakanlığı kaldırıp Diyanet İşleri Başkanlığı kuran yasa şöyle diyordu: “Türkiye Cumhuriyeti’nde insanlar arası ilişkileri düzenlemek üzere kanun yapmak yetkisi yalnızca TBMM’nindir.” Böylece dine dayalı yasa yapılamayacağı, yasa, kural koyma yetkisinin halife-padişahın iddia ettiği gibi Tanrı’ya değil, ulusal iradeyi temsil eden TBMM’ye ait olduğu ilân edilmiş oldu. Atatürk bunu “Egemenlik kayıtsız şartsız ulusundur,” “Hayatta en hakiki mürşit (yol gösterici) ilimdir” diyerek zaten daha önce duyurmuştu.” (Ahmet Taner Kışlalı, Kemalizm Laiklik ve Demokrasi, 8 Baskı, İmge Yayınları, Ankara, 2007, s. 39) Diyanet İşleri Başkanlığı’nı kuran ve bakanlığı kaldıran yasa bu hükmüyle hukuk yaratma işleminin herhangi bir dini kaynağa dayandırılmasını ortadan kaldırmış oldu. Yasama organı laikleştirildi. (Özer Ozankaya, Atatürk ve Laiklik-Türk Demokrasi Devrimi’nin Temeli, Tekin Yayınevi, Ankara, 1983, s. 223) Şeri mahkemelerin kaldırılması, din adamlarının hüküm kurma tekelinin yok edilmesi, yerlerine çağdaş hukuka uygun mahkemelerin kurulması, savcı ve hakimlerin atanması ile hukuk laikleştirildi. Medeni Kanun, Ceza Kanunu, Borçlar Kanunu,Ticaret Kanunu’nun çıkarılmasıyla hukuk ve şeri mahkemelerin kaldırılmasıyla yargı erki laikleştirildi. Atatürk, hukuku ve yargıyı laikleştirme sürecinde; laik aile hukuku, laik borçlar hukuku, laik ceza hukuku, laik ticaret hukuku ile dini hukuk kaynağı olmaktan çıkardı. (Ozankaya, a.g.e., s. 229) Atatürk’ün ileri görüşlülüğü ve çağdaşı liderlerden farklı budur. O’nu unutulmayan ve unutulmayacak bir lider yapan bu devrimciliğidir.",https://halktv.com.tr/makale/ataturkun-farki-702246
Fikret Bila,Tersine giden Türkiye,21 Ekim 2022 Cuma 00:02,"Türkiye, otobana ters yönden giren sürücünün “bir otomobil ters yöne girdi” anonsunu duyunca, “ne bir otomobili hepsi tersten geliyor” diye itiraz ederek, anonsu üzerine alınmaması gibi dünyanın tersine gitmeye kararlı. Merkez Bankası yine faizi düşürdü. Cumhurbaşkanı Tayyip Erdoğan düşürüleceğini zaten açıklamıştı. Merkez Bankası faizi 150 baz puan daha düşürdü ve politika faizi yüzde 10,5 oldu. Anlaşılıyor ki iktidar faizi yüzde 9’a kadar düşürecek ve “faiz tek haneye indi” diye başarı öyküsü anlatacak! ABD ve Avrupa ülkelerindeki enflasyon, Türkiye’nin “resmi” enflasyonunun onda biri düzeylerinde seyrederken faiz artırdı. Artırmaya devam ediyorlar. Faizi artırarak enflasyonu düşürmeye çalışıyorlar. Türkiye ise dünyanın tersine TÜİK’e göre yüzde 83, ENAG’a göre yüzde 186 enflasyon yaşarken faizi artırmıyor aksine düzenli olarak düşürüyor. İktidarın iddiasına göre faiz düşünce enflasyon da düşer! İddiaya göre öyle de gerçek öyle değil. Türkiye politika faizini düşürdükçe hem enflasyon hem de dolar hızla yükseliyor. İktidarın faizi düşürmeyi başladığı geçen yılın son aylarında 7-8 lira arasında olan benzinin ve motorinin fiyatları bugün 23-27 lira arasında gidip geliyor. Akaryakıt fiyatlarındaki artış bütün ürünlere yansıyor. İthalata dayalı üretilen ürünlerin fiyatları da dövizin fırlamış olması nedeniyle artıyor. Bu politika nedeniyle iğneden ipliğe her ürün her gün daha pahalı hale geliyor. Vatandaş markete girmekten korkar hale geldi. Bakkal, pazar gezerek daha ucuza ihtiyaçlarını almak için büyük çaba gösteriyor. Artık sınırına inmiş olan vatandaşlar ise pazar artıklarından, market artıklarından günlük yemek ihtiyaçlarını karşılamaya çalışıyorlar. İktidarın bu politikası orta sınıfı yoksullaştırdı. Yoksulları açlık sınırına itti. Ama hiç oralı değil. Bu düşük politika faizinden bankalar ve bir avuç zengin faydalanıyor. Merkez Bankası’ndan yüzde 10,5 ile borç alacak bankalar bunu Hazine’ye ve vatandaşı yüzde 35’e, yüzde 40’a satarak oturduğu yerden kârlarına kâr ekliyorlar. Bankaların kârları yüzde 400’lerin üzerinde. İktidar sermayeye çalışmaya devam ediyor. Yoksul kesime de umut dağıtılıyor. Tozpembe bir ekonomi tablosu çiziliyor. Sanki vatandaş ne yaşadığını bilmiyormuş gibi “Avrupa bizi kıskanıyor, bize nasıl başardığımızı soruyorlar” gibi gerçekle ilgisi olmayan bir söylem tutturmuş gidiyor.  Gerçeğe baktığımızda halkın ezici çoğunluğunun günlük geçimini sağlamak peşinde olduğu her gün sokaklardan ekranlara yansıyor. Vatandaş ucuz ekmek kuyruğunda saatlerce bekliyor. Sadece ekmekle veya çay-simitle yapılan hesaplar bile vatandaşın ne büyük sıkıntıda olduğunu gösteriyor. Ortalık rüşvet iddialarından geçilmiyor. İktidar yine oralı değil. AK Parti Milletvekili, eski eşi ve ağabeyi rüşvet mekanizması kurmakla suçlanıyor. Rüşveti Cumhurbaşkanlığı danışmanlarının takip ettikleri iddiası gündeme geliyor. 180 milyon dolarlık rüşvetten söz ediliyor. Cumhurbaşkanı’nın iki danışmasını görevlerinden ayrılmak zorunda kalıyorlar. Ancak iktidar bu gelişmelerle ilgili tek laf etmiyor. Yokmuş gibi davranıyor. Konuyu açıklığa kavuşturmak, derinlemesine soruşturmak, yargıya taşımak varken sadece milletvekilinin eski eşini tutuklatıp, diğerleriyle ilgili harekete geçmiyor, tek bir söz dahi etmiyor. Bu gerçeklere göz kapayan iktidar yoksullaştırdığı halk kesiminin oyunu alabilmek için hamle hazırlığında. Merkez Bankası eksiye düşmüş, Hazine tamtakır haldeyken para basarak yılbaşında asgari ücrette ve diğer ücretlerde artış yaparak göz boyamaya çalışacak. Türk lirasının değerini dibe vurdurmuşken para basarak yapacağı ücret artışlarının fiyatları daha da yukarı çekeceğini bildiği halde “bu etki ortaya çıkmadan seçim yapabilir miyim” hesapları içinde. Ocak 2023’te enflasyon baz etkisi nedeniyle oransal olarak düşeceği için şimdiden “Aralık’tan sonra enflasyon düşecek” propagandası yapıyor. Ocak 2023 geldiğinde de “gördünüz mü düşük faiz enflasyonu da düşürdü, dünya bize gıpta ediyor” propagandasına geçecek. O zamana kadar emeklilikte yaşa takılanların (EYT) sorununu görece çözüp onların da oyunu almaya çalışacak. “Yerli ve milli otomobil” propagandasıyla TOGG piyasaya sürülecek. İktidar 28 Ekim’de açıklayacağı büyük vaatlerle seçimden galip çıkmaya çalışacak. Bu hamleler izlenen ekonomi politikasıyla yerlerde sürünen seçmeni, iş bulma, ev ve araba alma hayali artık suya düşmüş olan gençleri ne kadar etkiler orası belli değil.",https://halktv.com.tr/makale/tersine-giden-turkiye-698818
Fikret Bila,Kılıçdaroğlu'nun etkili hamleleri,25 Ağustos 2022 Perşembe 23:59,"CHP Lideri Kemal Kılıçdaroğlu iktidarı köşeye sıkıştıran, etkili hamleler yapıyor. Kılıçdaroğlu’nun vatandaşa çağrı yapıp, “ben çözeceğim” dediği her konuda iktidar harekete geçiyor. Kılıçdaroğlu’nun dediğini yapıyor. Kılıçdaroğlu iktidardaymış gibi. Her dediği hayata geçiyor. Son örnek; bankalara borcu olan, kredi kartı, elektrik, gaz, su borcunu ödeyemeyen, bu nedenle bankadan kredi almak zorunda kalan vatandaşlara yaptığı çağrı. Kılıçdaroğlu, vatandaşlara “Bankalar alacaklarını Varlık Şirketleri’ne satıyorlar, onlar da avukatlarla kapınıza dayanacaklar, sakın borcunuzu ödemeyin” diye seslendi. Gerekçesini de şöyle açıladı: ""Bu borçlarınız nedeniyle avukatlar tarafından aranacaksınız. Tehdit edecekler. Bunlar tefecilerdir, bunlar mafyadır. Bunlar engerekler ve çiyanlardır. Bunlar aşınıza ve ekmeğinize göz koyanlardır. Sakın ödemeyin, seçimlerden sonra onlarla ben konuşacağım ben.” Kılıçdaroğlu’nun bu açıklamasından birkaç saat sonra, icralık olan 6 milyon vatandaşın borcunun devlet tarafından üstlenileceği, bu amaçla çalışma yapıldığı açıklandı. Kılıçdaroğlu vurduğu yerden yine ses getirdi. İktidar, Kılıçdaroğlu’nun dediğini yapmış oldu. Tıpkı üniversite öğrencilerin kredi borçlarının faizinin silinmesi gibi. Elektrik faturalarından TRT payının kaldırılması gibi. Emeklilikte Yaşa Takılanlar’ın (EYT) sorunu çözmek için ilgili bakanlığın çalışmaya başlaması gibi. Asgari ücrete iki kez zam yapılması gibi. Şimdi de borcunu ödeyemeyen vatandaşın borçlarını devletin üstleneceğini açıklaması gibi. Bu durum muhalefetin iktidara gelmeden iktidar gibi işlev gördüğünü ortaya koyuyor. AK Parti, iktidarı kaybetmemek, seçimleri bir daha kazanmak için muhalefet ne derse yapıyor. Böylece eriyen oylarını toparlayacağını düşünüyor. Bu sonuç başta Kılıçdaroğlu ve İYİ Parti Lideri Meral Akşener olmak üzere 6’lı masanın başarısıdır. Muhalefet liderleri halkın gerçek sorunlarını biliyor ve çözüm önererek gündemde tutuyorlar. Önerileri de hayata geçiyor. İktidar, daha önce “yerli ve milli değiller, zillet ittifakı, hain, terörist destekçisi” diyerek muhatap almayıp her fırsatta parçalamaya çalıştığı muhalefetin önerilerine dört elle sarılmış durumda. Sanki roller değişmiş, iktidarla muhalefet yer değiştirmiş gibi. Kılıçdaroğlu’nun iktidarı istediği gibi yönlendiren bir konuma gelmiş olması cumhurbaşkanlığı adaylığını da güçlendiriyor. Son dönemde gösterdiği yüksek performans ve etkili çıkışları 6’lı Masa’nın ortak adayı olması olasılığını çok güçlendirdi. İYİ Parti Lideri Meral Akşener, “adaylık konusu benim için kapalı, aday olmayacağım” vurgusu yaparak konuyu kapattı. Ardından, “Kılıçdaroğlu’nun adaylığı önünde bir engel yok” dedi. Ayrı günlerde Saadet Partisi Lideri Temel Karamollaoğlu da Kılıçdaroğlu’nun adaylığının “yüksek ihtimal” olduğunu söyledi. Bu açıklamalar Kılıçdaroğlu’nun adaylığının en güçlü olasılık olduğunu gösteriyor ki bu da sürpriz olmaz. Hakkıdır. 6’lı Masa’nın, ortak aday olarak Kılıçdaroğlu’nu göstermesi siyasetin olağan akışına da uygun olur.",https://halktv.com.tr/makale/kilicdaroglunun-etkili-hamleleri-690028
Fikret Bila,Atatürk'ü reddetmek!,31 Ekim 2022 Pazartesi 00:01,"Türkiye Cumhuriyeti’nin 99. yaşı büyük coşkuyla kutlandı.  Bu coşku son yıllarda olduğu gibi AK Parti iktidarının yönettiği resmi devlet törenlerinde değil halkın yaptığı kutlamalarda vardı.  Anıtkabir yine doldu taştı. Hep bir ağızdan marşlar söylendi. Arkası görünmeyen büyük yürüyüşlerle Atatürk ve 29 Ekim, Türkiye’nin her yerinde geniş kitleler tarafından kutlandı.  29 Ekim; İstanbul, Ankara, İzmir, Adana, Mersin, Hatay gibi CHP’li belediye başkanlarının yönettiği illerde de hafızalarda iz bırakacak büyüklük ve coşku içinde yaşandı.  Halkın son yıllarda 29 Ekim Cumhuriyet Bayramı ile diğer milli bayramları eskisinden daha özenli şekilde kutlamasının en önemli nedeni AK Parti iktidarının Atatürk’e karşı tutumudur.  İktidar, Atatürk’ün ders kitaplarındaki yerini küçültmeye, O’nu belleklerden silmeye, Çanakkale Savaşı’nda yer vermemeye yönelerek “Yeni Türkiye” inşa etmeye büyük gayret gösterdi. Bu konuda da çok önemli bir mesafe aldı.  Laiklik ilkesinin gereklerini yerine getirmeyerek, bu ilkeyi fiilen rafa kaldırdı.  Diyanet İşleri Başkanlığı’nı, iktidarın her yaptığına dinen onay veren ve her türlü törende yen alan bir kuruma dönüştürdü. Ayasofya’nın açılışında dolaylı olarak Atatürk’e dokunan “lanet” okumaları bile yapıldı.  Atatürk’ü ağzına almayan, almak istemeyen, zorunlu bir iki örnek dışında “Mustafa Kemal” demeyi tercih eden bir iktidar var.  Bunun temel nedeni Atatürk’ün saltanatı ve hilafeti kaldırarak laik bir cumhuriyet kurması ve çağdaş, modern bir Türkiye inşa etmiş olmasıdır.  Bugünkü iktidar böyle bir Türkiye’nin yerine dini referanslarla yönetilen bir “Yeni Türkiye” koymaya çalışıyor.  Dünyada “Ilımlı İslam” diye tanımlansa da bunun uygulamada mümkün olmadığı, doğrudan İslamcı bir devlet ve toplum yapısı oluşturulmaya çalışıldığı biliniyor.  Atatürksüz Türkiye Cumhuriyeti hayali yeni değil.  Soğuk savaş döneminin sona ermesinden sonra ABD emperyalizminin de “Atatürk’ü ve laikliği” reddetmiş bir Türkiye istediği gerçeği göz ardı edilmeyecek kadar önem taşıyor.  ABD’nin Büyük Ortadoğu Projesi (BOP) olarak bilinen bu projesinin en önemli amacı Arap dünyasında laik yönetimlerin yıkılması ve yerlerine Türkiye’nin örnek olacağı “Ilımlı İslam Modeli”nin kurulması.  AK Parti yönetimi ABD’nin bu projesinin eş başkanlığını kabul etti ve bu projeyi elinden geldiği kadar destekledi.  Ancak proje başarıya ulaşamadı.  Buna karşın iktidar Atatürk’e karşı mesafeli durmaya, O’nu silikleştirip yerine Vahdettin’i, İkinci Abdülhamit’i parlatmaya devam ediyor.  Türkiye’nin, Rusya’nın Lenin’i reddetmesi gibi Atatürk’ü reddetmesini, laikliği terk etmesini işleyen tezin sahibi ABD’li yazar Samuel P. Huntington’dır.  Bu tezi ve önerisinde de yalnız değildir. Türkiye’nin Atatürk’ü ve laik yapısını terk edip İslam ülkesine dönüşmesini isteyenlerden biri de Fethullah Gülen'e yeşil kart için referans olan CIA'nın istasyon şefi Graham Fuller’dir. Huntington ve Fuller’in neden “Atatürksüz bir Türkiye” istediklerini detayıyla kavramak için Prof. Dr. Bülent Şener’in, 21. Yüzyıl Ensitüsü’nün sitesinde yayımlanan “Bölünmüş ve Kararsız Ülke: Huntington’un Türkiye Paradigması ve Erdoğan Catonizmi Üzerine Düşünceler” başlıklı incelemesi okunabilir.  Huntington’un tezi ve önerisi, Türkiye’nin İslam dünyasına liderlik yapacak bir devlet olması bunun için laikliği, Atatürk’ü reddederek Güney Afrika rolünü üstlenmesi.  Huntington, “Türkiye, Güney Afrika olmalıdır” önerisini şöyle izah ediyor:  “Türkiye’nin Müslüman ülkeler arasında benzersiz bir yeri vardır. Türkiye’nin sonuçta bir ‘Güney Afrika’ rolü kotarması hiç de mantık dışı değildir: Güney Afrika’nın ırk ayrımcılığını ilga etmesi gibi, [Türkiye de] kendine yabancı olduğu gerekçesiyle laikliği kaldırıp, kendi medeniyet kümesinde bir parya konumundan çıkarak bu medeniyetin lideri haline gelebilir. Güney Afrika, Hıristiyanlıkta Batı’nın iyi ve kötü yanlarını ve ırk ayrımcılığını yaşayıp gördükten sonra, Afrika’ya liderlik etme vasfını özellikle kazandı. Laiklik ve demokraside Batı’nın iyi ve kötü yanlarını yaşayıp görmüş olan Türkiye de en az onun kadar, İslam’a liderlik etme vasfını kazanmış olabilir. Ama bunu yapabilmek için Atatürk’ün mirasını, Rusya’nın Lenin’in mirasını reddedişinden daha eksiksiz bir şekilde reddetmek zorunda kalacaktır. Böyle bir hamle aynı zamanda, Atatürk kalibresinde bir lideri, Türkiye’yi bölünmüş ülke olmaktan çıkarıp, çekirdek bir devlet haline getirmek için gerekli siyasal ve dinsel meşruluğu kendisinde toplamış olan bir lideri gerektirir. (Samuel P. Huntington, Medeniyetler Çatışması ve Dünya Düzeninin Yeniden Kurulması, 2. bs., Çev. Mehmet Turhan, Cem Soydemir, Yusuf Eradam, Okuyan Us Yayınları, İstanbul, Haziran 2002, s. 263-264)”  Huntington’un ve Fuller’in önerileri iktidarın iddialarına ve hedeflerine çok uzak değil.  Ancak bu önerilerin Türkiye’de halk nezdinde bir karşılığı olmadığı, iktidar Atatürk’ten uzaklaştıkça halkın Atatürk’e ve laiklik ilkesine daha çok sahip çıktığı gerçeği var.  Bu projenin Arap Baharı’yla birlikte tarihe gömüldüğü ve milletin Atatürk’ü reddetmediği, aksine sahiplendiği 29 Ekim kutlamalarında bir kez daha bütün dünyaya gösterilmiş oldu.",https://halktv.com.tr/makale/ataturku-reddetmek-700352
Fikret Bila,Kılıçdaroğlu: Erdoğan samimi değil,06 Ekim 2022 Perşembe 19:00,"CHP Lideri Kemal Kılıçdaroğlu’nun başörtüsüne de güvence olması amacıyla TBMM’ye verdiği yasa teklifi gündem oldu. Kılıçdaroğlu’nun imzasını da taşıyan teklif kamu kurumunda çalışan kadınların, mesleklerinin gereği olan cübbe, önlük, üniforma ve benzerleri dışında kıyafet giymek ya da giymemek gibi temel hak ve özgürlükleri ihlal edecek biçimde herhangi bir zorlamaya tabi tutulamayacağı hükmünü taşıyordu. Cumhurbaşkanı Tayyip Erdoğan ise Kılıçdaroğlu’nun bu teklifine ertesi gün yanıt verdi. Kılıçdaroğlu’nu samimiyetsizlikle suçlayan Erdoğan, “Eğer samimiyseniz, o zaman bu güvenceyi gelin anayasaya koyalım” yanıtını verdi. Erdoğan “arkadaşlarıma buradan talimat veriyorum, anayasa değişikliğini hazırlasınlar” dedi. Adalet Bakanı Bekir Bozdağ da, “hazırlığımızı tamamladık, Pazartesi günü Sayın Cumhurbaşkanımıza sunacağız” açıklaması yaptı. Başörtüsüne de yasal güvence verin yasa teklifi ve Erdoğan’ın karşı hamlesi nedeniyle Kılıçdaroğlu’na eleştiriler yöneltildi. Kılıçdaroğlu, dün CHP Genel Merkezi’nde gerçekleştirdiğim görüşmede konuyla ilgili sorularımı yanıtladı. Kılıçdaroğlu’na yönelttiğim sorular ve yanıtları şöyle: “BEN SAMİMİYİM” -Yasa teklifiniz gündem oldu. ""Başörtüsüne yasal güvence sağlayalım"" açıklamanızın ardından yasa teklifini verdiniz. “Gündemde böyle bir konu yokken Kılıçdaroğlu neden bu teklifi yaptı. Gündemde yüksek enflasyon, iktidara yönelik rüşvet iddiaları, sosyal medyaya sansür yasası vardı. Bu konular dururken, sorun olmayan başörütüsü-türban gibi bir konuda teklif verilmesi gündemi değiştirdi, Erdoğan’a koz verdi, Erdoğan’a pas verdi, o da gole çevirdi, niye 4 Ekim Medeni Kanun'un kabulüne denk getirildi"" gibi eleştirilere ne diyorsunuz? -Önce şunu söyleyeyim biz kadının kılık-kıyafetinin siyasetin konusu olmaktan, üzerinde siyaset yapılan alan olmaktan çıkarılmasını istiyoruz. Siyasi olarak istismar edilmesini istemiyoruz. Bu görüşümüz yeni de değil. Daha 1935 yılında CHP’nin bu görüşü ortaya çıkmıştır. 16 Mayıs 1935 tarihinde yapılan ve toplantıda “Kadının çarşafı yasaklansın mı, yasaklanmasın mı” konusu 4 saat tartışılmış ve “kadın kıyafetine karışılmasın” kararı çıkmıştır. Biz de bu görüşteyiz. Kadının kıyafetine karışılmasın. Ne giyeceğine kadın karar versin. Bu bizim yeni bir görüşümüz değil. Aniden gündeme getirdiğimiz bir konu da değil. Bizim verdiğimiz teklif sadece başörtüsüyle de ilgili değil. 'Hakim de avukatın etek boyuna karışmasın, uyarı yapmasın,' teklifidir aynı zamanda. Hatırlarsınız bir zamanlar Erdoğan, Kadıköy’de “kadınlara bakıyorum” diyordu ve kıyafetlerini eleştiriyordu. Ben de “kadınları mı gözetliyorsun” diye eleştirmiştim. Bana tazminat davası açmıştı. Ben görüşümü açıklarken, yasa teklifini verirken herhangi bir siyasi hesap yapmadım. Özel bir gün seçmedim. Gündem hesabı da yapmadım. Çok önemli gördüğümüz bir yarayı kesin olarak kapatmak için yaptım. Bildiğiniz gibi ben genel başkanlık görevine seçildikten sonra başörtüsünü üniversitelerde serbest bırakan yönetmelik düzenlemelerine itiraz etmedim. Böylece katkı da vermiş oldum. Kamuda da itiraz etmedim. Oy hesabıyla da yapmadım. Samimi düşüncemi açıkladım ve ona uygun yasa teklifini verdim. Teklifimizin de arkasındayım. “ERDOĞAN SAMİMİ DEĞİL” -Cumhurbaşkanı Erdoğan sizin yasa teklifinize karşılık, “anayasaya koyalım” teklifinde bulundu. Böyle bir karşı teklif bekliyor muydunuz? İktidarın anayasa hükmü teklifi gelince tavrınız ne olacak? -Erdoğan bu konuda samimi değil. Yıllarca kadının kılık-kıyafeti üzerinden siyaset yaptı, istismar, etti, oy topladı. Erdoğan, konuşmasında hem “ortada bir sorun yok, o sorun çözüldü, yasa yapmaya, anayasada düzenleme yapmaya ihtiyaç yok, diyor; hem gelin anayasaya koyalım diyor. Samimi değil. Madem ortada sorun yok niye anayasaya koyalım diyorsun? Sorun varsa, niye yok diyorsun? Kendisiyle çelişiyor, bu da samimi olmadığını gösteriyor. Alevi vatandaşlarımız da dahil getirecekleri metinde bir başka plan yoksa, bizim hak ve özgürlük anlayışımıza uygunsa ona göre tutum alırız, değilse başka tutum alırız. Önyargıyla bir şey söylemek istemem. “ÇARŞAF ÜSTÜ CÜBBE” -Teklifinizin yasalaşması halinde kamuda çalışan kadınlar arasından çarşafla gelip üzerine cübbesini giyip yargıç kürsüsüne çıkan veya takke ve şalvarla gelip üzerine cübbe giyecekler olabileceği eleştirisi yapıldı. Bu eleştiriye ne diyorsunuz? -Bunlar çok uç örnekler. Ciddiye alınacak düzeyde bu tür girişimler olacağını sanmıyorum. “BAŞÖRTÜLÜ YARGIÇ OLUR MU?” -Bir diğer eleştiri konusu, bazı mesleklerde siyasi veya dini simgelerin kullanılamayacağı konusu. Örneğin yargıçlıkta, savcılıkta, subaylıkta, polislikte türbanın olmaması gerektiği savunuluyor. Siz bu konuda bir sakınca görmüyor musunuz? - Hayır. Bir sorun olacağını sanmıyorum. Yargıç hukukun gereğini yapıyorsa, hukukun üstünlüğüne göre doğru karar veriyorsa başörtülü olmasının bir sakıncası olmaz. Diğer meslekler için de öyle; görevini hakkıyla yerine getiriyorsa, o görevi yapacak liyakate sahipse sorun yok, demektir. “ARTIK CHP BAŞINIZI AÇTIRACAK PROPAGANDASI YAPAMAZLAR” -İktidarın “CHP gelirse başörtünüzü açtıracak. Türbanlıları işten atacak. Kazanımlarınızı kaybetmek istemiyorsanız AK Parti’ye oy verin"" propagandası yapılacağı böyle bir yasa teklifi getirerek, bunu önlemek istediğiniz de söylendi. Teklifi yaparken böyle bir amaç güdüyor muydunuz? - Elbette onu düşünerek yaptım. Kapalı kapılar arkasında bunu söylemeye başlamışlardı. İşte CHP gelirse başınızı açmanız için sizi zorlayacak, kamudan atacak, kazanımlarınızı kaybedeceksiniz, diye konuşmaya başlamışlardı. Şimdi artık böyle istismar edecekleri, kara propaganda yapacakları bir imkan kalmadı ellerinde. İşte “endişeli muhafazakarlar var, bu propaganda onlar üzerinde etkili oluyor” deniliyordu. Aksini söyleyenler de oldu. Asıl “endişeli modernler baskı altında, onlara kılık kıyafet baskısı yapılıyor, onlara güvence lazım” eleştirileri geldi. Evet. Bizim yasa teklifimiz hem endişeli muhafazakarlar hem endişeli modernler için güvencedir. İki taraftan kadınlar için güvence sağlıyor. ""İRANLI KADINLAR HAKLIDIR"" -Yasa teklifini yapmanız bir başka zamanlama açısından da eleştiriliyor. İran’da kadınlar başlarını açabilmek için canlarını veriyor. “Tam böyle bir ortamda CHP kadınların başını örtmesi için kanun teklifi getiriyor” eleştirisi yapılıyor. Bu eleştiriye ne diyorsunuz ? İranlı kadınların mücadelesini nasıl görüyorsunuz? -Hemen söyleyelim İranlı kadınlar haklıdır. Bunda en ufak bir tereddütümüz yok. Haklı mücadelelerini destekliyoruz. Kadın dünyanın her yerinde ne giyeceğine kendisi karar vermelidir. Şunu da vurgulamak gerekir ki Atatürk sayesinde Türkiye bu konuları 100 sene önce aşmıştır. Türkiye bu konuda kıyaslanamayacak bir yerdedir.",https://halktv.com.tr/makale/kilicdaroglu-erdogan-samimi-degil-696448
Fikret Bila,İktidar için her yol mübah,07 Kasım 2022 Pazartesi 00:01,"AK Parti iktidarda kalabilmek için her yolu mübah sayan bir parti.  Kendisiyle çelişkiye düşmek, dün beyaz dediğine bugün siyah demek AK Parti için önemli değil.  Yeter ki iktidarda kalabilsin.  AK Parti’nin iktidar için her yolu mübah sayan politikasının son örneğini Halkların Demokrasi Partisi’ne (HDP) yaptığı ziyaret oluşturdu.  AK Parti, ittifak ortağı MHP Lideri Devlet Bahçeli’nin istediği üzerine HDP hakkında kapatma davası açtırdı.  Yargıtay Başsavcılığı, siyasetten gelen talep üzerine kapatma davasını o kadar alelacele açtı ki iddianamede suçlananlar arasında vefat etmiş HDP’liler vardı.  AK Parti, HDP konusunda MHP gibi düşünüyor.  Öyle düşünmeseydi, parti kapatmaya karşı bir parti olmasına karşın, HDP hakkında kapatma davası açtırmazdı.  AK Parti’ye göre HDP demek PKK demek.  HDP eşittir PKK.  CHP eşittir HDP eşittir PKK.  CHP, CHPKK’ya dönüştü.  Millet İttifakı da eşittir HDP, eşittir PKK.  6’lı Masa’nın 7. ortağı HDP. 6’lı Masa’nın altında HDP saklanıyor.  HDP, PKK’nın siyasi uzantısı.  Bu nedenle kapatılmalı, HDP milletvekilleri Meclis’ten çıkarılmalı.  Bütün bunları olmamış, bütün bunları söylememiş gibi aynı AK Parti, Adalet Bakanı Bekir Bozdağ’ın başkanlığında bir heyetle Meclis’te HDP’yi ziyaret ediyor.  Bozdağ’ın heyetinde Genel Başkan Yardımcısı Ali İhsan Yavuz ve Grup Başkanvekili Mustafa Elitaş var.  HDP heyetinde ise HDP Grup Başkanvekilleri Meral Danış Beştaş ve Saruhan Oluç ile HDP Sözcüsü Ebru Günay var.  Daha da ilginç olanı HDP heyetindeki milletvekillerinin dokunulmazlıklarının kaldırılması ve yargılanmaları için düzenlenen fezlekede Adalet Bakanı Bekir Bozdağ’ın imzası var.  Bu tablo şu soruları haklı kılıyor.  Madem HDP terörist, niye ziyaret ediyorsunuz?  Madem HDP hakkında kapatma davası açtınız, HDP’yi meşru görmüyorsunuz, terör örgütünün uzantısı olarak görüyorsunuz, niye ziyaret ediyorsunuz?  HDP milletvekillerinin Meclis’ten atılması ve yargılanmaları gerektiğine inanıyorsanız, niye HDP milletvekillerinin desteğini istiyorsunuz?  Bu soruların tek yanıtı var.  Şu anda AK Parti’nin işine öyle geliyor da ondan.  AK Parti için işine gelince öyle veya böyle davranmanın bir önemi yok.  Yeter ki işi görülsün.  HDP ziyareti de böyle bir ziyaret.  Eğer HDP, AK Parti’nin başörtüsü için hazırladığı anayasa değişikliğine destek verirse ne güzel olur anlayışı.  AK Parti HDP’nin de desteğini alarak başörtüsü konusunu referanduma götürürse çok daha güzel olur.  Başörtüsü üzerinden yaratacağı kutuplaşmayla seçimi kazanma şansı artar.  AK Parti, böyle önemli bir çıkar karşısında, terörist dediği, kapatma davası açtırdığı HDP’yi ziyaret etmekte bir mahsur görmeyen bir parti.  Yeter ki amacına ulaşsın, iktidar da kalsın.  Bunun için her yol mübah!",https://halktv.com.tr/makale/iktidar-icin-her-yol-mubah-701540
Fikret Bila,Devletin halleri,29 Temmuz 2022 Cuma 00:15,"Son günlerde “parti-devlet” görüntüleri artmaya başladı. İktidardaki parti, devlet değildir. Seçimlerde halktan aldığı yetkiyle devleti anayasa ve yasalar çerçevesinde, anayasal kurumlarla birlikte yönetir. Demokrasilerde siyasal iktidar anayasal kurumların, parti de devletin yerine geçmez. İktidar partisi ve devlet iki ayrı kurumdur. Ancak Türkiye’de kamu kurumları ve yöneticileri öyle görüntüler veriyorlar ki partiyle devlet aynı kurummuş gibi bir tablo ortaya çıkıyor. Son çarpıcı örneğini Tunceli’nde gördük. Tunceli AK Parti İl Başkanı bir karakolu ziyaret ediyor. Karakol komutanı il başkanını askeri törenle karşılıyor. İl başkanı tören mangasını selamlıyor. Komutan tekmil de veriyor mu? Onu bilmiyoruz. Bu görüntü ancak demokrasiden çok uzaklaşmış parti-devletlerde görülebilir. Türkiye gibi anayasasında “demokratik hukuk” devleti yazan bir ülkede olmaması gerekir. Türk Silahlı Kuvvetleri iktidar partisinin ordusu değildir. Milletin, devletin ordusudur. Bu nedenle kimleri askeri törenle karşılayacağı bellidir. Cumhurbaşkanı, eski sistemde başbakan, ilgili bakan ve valiler, yabancı devlet adamları, yabancı genelkurmay başkanları gibi devleti temsil eden kişiler askeri törenle karşılanır. Bir partinin il başkanı askeri bir kurumu ziyaret edemez mi? Elbette edebilir ama askeri törenle karşılanmaz. Bir il başkanı iktidar partisinden olsa askeri birimlerin amiri, komutanı değildir. Bu açık kural bütün subay ve astsubaylar tarafından da partilerin il başkanları tarafından da bilinir. Buna karşın Tunceli’de böyle bir görüntünün ortaya çıkmasında karakol komutanının da il başkanının da sakınca görmemesi çok garip. Kamuoyundan yoğun ve ciddi bir tepki gelmesinden sonra Tunceli Valisi soruşturma açtı ve karakol komutanının görevden alındığı açıklandı. Demokratik hukuk devletinden uzaklaştığımız konusunda bu ilk ve tek örnek de değil. Aynı günlerde Fatsa’da kaynak suyunu korumak için protesto yapan köylüye jandarma müdahale ediyor. “Zor kullanacağım, görüntü almayın” diye bağırıyor. Vatandaş “basın özgürlüğü var” diye itiraz ediyor. Komutan “şu anda basın özgürlüğü yok” diye karşılık veriyor. Vatandaş yine “kanun nerede, hangi kanuna göre diye” itirazını sürdürüyor. Jandarma komutanı “kanunu aşağıda gösteririz” diye vatandaşı tehdit ediyor. Vatandaşın hakkı hukuku yok mu? Anayasaya göre var ve anayasal güvence altında. Basın özgürlüğü yok mu? Anayasaya göre var ve anayasal güvence altında. Ama hepsi artık kağıt üstünde. Devlet-parti birbirine karışmış. Anayasa, yasa, hak, hukuk dinleyen yok. Türkiye demokratik hukuk devleti olmaktan hızla uzaklaşıyor.",https://halktv.com.tr/makale/devletin-halleri-686165
Fikret Bila,Savcı sayısına değil eyleme bakalım,18 Kasım 2022 Cuma 00:05,"İstanbul’da, İstiklâl caddesinde gerçekleştirilen terör eylemi, 6 vatandaşımızın hayatını kaybetmesi, 81’inin yaralanması, hamaset yüklü nutuklarla geçiştirilecek bir olay değil.  İktidar bu vahşi terör eylemini hemen Türkiye’nin güçlenmesini istemeyen dış güçlere, ülkemizi, özellikle ekonomimizi kıskananlara bağlamadan önce sorumluluğunu hatırlamalı.  İçişleri Bakanı Süleyman Soylu’ya bakarsanız terör bitirildi, Türkiye’de PKK’lı terörist kalmadı, sayıları 100 civarında, onları da ayakkabı numaralarına kadar biliyoruz, kıpırdayamıyorlar bile…  Peki o halde son günlerde terör eylemleri nasıl artıyor?  Bir polisevine elini kolunu sallayarak teröristler nasıl geliyor ve polisimizi şehit edebiliyor?  Polisimizin şehit olmasını önlemek yerine iktidar bu terör saldırısını CHP’nin fi tarihinde yayınladığı tutuklu gazeteciler listesi üzerinden CHP’ye bağlamaya çalışıyor.  Böylece bu terör eylemlerinde hiç sorumluluğu olmadığı konusunda halkı inandırdığını mı sanıyor?  Halk sormuyor mu ayakkabı numaralarını bildiğiniz teröristler gündüz vakti İstanbul’un en işlek caddesinde nasıl bomba patlatabiliyor?  Hani güvenlik önlemleri, hani her sokakta her binada kameralar, hani İstiklal caddesinde güvenliği sağlamakla övünülen sivil polisler?  İktidar şöyle konuşabiliyor: “CHP’ye kötü bir haberimiz var, iki terörist etkisiz hale getirildi!”  Türk siyaseti, cumhuriyet tarihi boyunca böyle bir üsluba sahip olmamıştır. Bu bir ilktir. Terörle mücadelede hiçbir sağ iktidar cumhuriyetin kurucusu, Atatürk’ün partisi CHP’ye böyle hitap etmemiştir.  Terör örgütü ve lideriyle masaya oturan CHP değil, AK Parti iktidarıdır.  Bu gerçek bilindiği halde “CHP’ye kötü haberimiz var terörist etkisiz hale getirdik” demek devlet anlayışıyla bağdaşmaz.  Demek ki sonuçta Türkiye’de eylemi yapabilecek teröristler var. Terör bitirilmemiş.  İstiklâl caddesinde terör eyleminden sonra Soylu, ABD’yi sorumlu tutan bir tavra girdi. ABD’nin taziye mesajlarını kabul etmiyoruz, dedi. ABD’yi işaret etti. Ancak Cumhurbaşkanı Tayyip Erdoğan, ABD Başkanı Biden’la konuştu ve böyle bir imada bulunmadı. Taziyeyi kabul etti.  İstiklal caddesinde bomba patlatan terörist Alham Albashır’ın tam olarak kim olduğunu anlaşılamadı. Suriyeli denildi. PKK’lı Arap denildi. Eritreli denildi. Filistinli diyen bile oldu.  PKK eylemi üstlenmedi.  Olayla ilgili 30’a yakın gözaltı yapıldı.  Bombayı patlatan da yakalandı.  Ancak, hangi örgüt adına ne için bu eylemi yaptığı henüz açığa çıkarılmadı.  İktidarı destekleyen medya organları teröristin yakalanması haberini verirken, iktidarı başarılı göstermek için “Zanlıları 29 savcı sorgulayacak” diye sunuyor. “Savcı katında önlem alındı” diye duyuruyor.  29 değil isterse 129 savcı sorgulasın!  Burada önemli olan savcı sayısı değil, terör eylemenin aydınlatılması, sorumluların yargıya teslim edilmesi.  Ve tabii bu terör eylemlerinin önüne geçilmesi.  Türkiye son zamanlarda yol geçen hanına döndü. Sınırlarımızdan onlarca, yüzlerce Afgan, Pakistanlı, Suriyeli geçiyor. Bazılarını jandarma kortej yapıp götürüyor. Bazıları bir kasabada kamyonet kasasından iniyor.  Kimin kim olduğu belli değil?  Bombayı patlatan Albashır Türkiye’ye Afrin’den, kaçak yoldan girmiş biri. İstanbul’a kadar gelmiş. Karşılanmış, eve ve işe yerleştirilmiş. Taksi kullanmış. Gayet rahat günlük hayatını sürdürmüş.  Albashır tek örnek değil kuşkusuz.  Büyük kentlerde artık Ortadoğu, Asya kökenli yabancılardan geçilmiyor. Suriyeli Araplara her türlü devlet desteği, vergi muafiyeti, sağlık hizmeti mevcut.  İktidar Türkiye’yi bu hale getirdi.  Bu terör eylemi vesilesiyle başını ellerinin arasına alıp iyi bir düşünmeli:  “Ben iktidar olarak ne yapıyorum” diye.",https://halktv.com.tr/makale/savci-sayisina-degil-eyleme-bakalim-703268
Fikret Bila,"İktidar TSK’yla meşguldü, adalarla değil",08 Eylül 2022 Perşembe 23:31,"Cumhurbaşkanı Tayyip Erdoğan bir süre önce Suriye için dillendirdiği “Bir gece ansızın gelebiliriz” mesajını şimdi Yunanistan için veriyor. Bir şarkı sözü olan “Bir gece ansızın gelebilirim” mesajının Kıbrıs Barış Harekâtı öncesine ait bir öyküsü vardır. Kıbrıs Türkleri, Rumlardan gördükleri zulüm karşısında Türk Silahlı Kuvvetleri’nin (TSK) Ada’ya çıkmasını beklerlerdi. Bunu bilen Rumlar da Türkleri sinirlendirmek için radyolarından “bekledim de gelmedin” şarkısını çalarlardı. Türkler de radyolarından “Bir gece ansızın gelebilirim” şarkısıyla karşılık verirlerdi. TSK, 20 Temmuz 1974 gecesi sabaha doğru ansızın Kıbrıs Barış Harekatı’nı yaparak Rumların zulmüne son verdi ve KKTC böyle kuruldu. Şimdi Erdoğan’ın seslendirdiği bu şarkı sözünün anlamı budur. Erdoğan, Yunanistan’a neden hatırlatıyor? Nedeni Yunanistan’ın 20 yıldır Ege’de kendine ait olmayan adaları ve kayalıkları işgal etmiş olması. Şimdi bu adalarda Yunanistan ve Avrupa Birliği bayrakları dalgalanıyor. Çoğunda da Yunanistan askeri bulunuyor. Bunlar arasında İzmir’in burnunun dibinde Türk karasuları içinde yer alan bir ada da var. Milli Savunma Bakanlığı Eski Genel Sekreteri, emekli kurmay albay Ümit Yalım 2004 yılından beri Yunanistan’ın adaları işgal ettiğini söylüyor. Haritalar, görüntüler yayınlıyor. Yazılar yazıyor. Televizyon programlarında anlatıyor. Ama iktidar 20 yıldır uyarıları dikkate almadı. Yunanistan’ın, bir gece ansızın değil gündüz gözüyle ve yıllarca adaları işgal etmesine seyirci kaldı. İktidar Yunanistan’a ilk kez 2004 yılında İzmir’in karşısındaki adayı işgal ettiğinde neden müdahale etmedi? Etmedi çünkü, o tarihte AB’ye girebilmek için Kıbrıs’ta ödün vermekle meşguldü. Şiddetle Annan Planı’nı destekliyordu. Rauf Denktaş’ı etkisiz kılmak için elinden geleni yapıyordu. Yunanistan’ı hoş tutmaya çalışıyordu. Eski Türkiye’nin dış politikasını beğenmiyordu. Kıbrıs davasını ayak bağı olarak görüyordu. Bu nedenle Yunanistan’ın adaları işgaline de itiraz etmiyordu. Annan Planı’nı Türk tarafı kabul etti ama Rumlar reddetti. AK Parti iktidarının Kıbrıs politikası çöktü. Kıbrıs Rum Kesimi AB’ye tam üye oldu. Türkiye dışında kaldı. Yunanistan 2007 yılına gelindiğinde de adaları işgale devam ediyordu. Peki Türkiye hâlâ neden müdahale etmiyordu? Etmiyordu çünkü, iktidar o tarihte TSK’yı tasfiye etmekle meşguldü, adalarla değil. TSK’nın demokrasiye ve Atatürk ilkelerine bağlı komutanları bir bir cezaevine giriyordu. Genelkurmay Başkanı İlker Başbuğ’u bile “terörist” olmakla suçlayıp iki yıl cezaevinde yatırdı. Meşguliyeti Ege’deki adalar değildi. Sonradan FETÖ dediği cemaatle iş kotarmaktı. TSK’da önemli komutanlıklara getirilen FETÖ’cü komutanlar da 15 Temmuz 2016’da askeri darbe yapmaya, iktidarı ele geçirip, laik Türkiye Cumhuriyeti devletini yıkmaya kalkıştılar. İktidar “kandırıldık” deyip işin içinden sıyrıldı. Peki iktidar 2021 yılına kadar adaları işgal etmeye devam eden Yunanistan’a o yıllarda niye müdahale etmedi? Etmedi çünkü, 2011 yılından beri Suriye’de Esad’ı devirmeye çalışmakla meşguldü. Eski Türkiye’nin dış politikasını terk etmiş Müslüman Kardeşler’in peşine takılmış, komşu ülkelerde onları iktidara getirmek için çaba harcıyordu. Bütün dikkatini bu işe vermişti. Bu uğurda Türkiye Doğu Akdeniz’de yalnız kalmış, bu fırsatı değerlendiren Yunanistan İsrail’le, Mısır’la, İtalya’yla işbirliğini geliştirmiş, güçlenmişti. Türkiye Suriye’de de istediği sonucu alamadı. Şimdi seçim sürecine girildiği için milliyetçi duyguları kabartacak bir kahramanlık arıyor. Bakalım bulabilecek mi?",https://halktv.com.tr/makale/iktidar-tskyla-mesguldu-adalarla-degil-692010
Fikret Bila,Duvara çarpan bir politika daha,14 Ağustos 2022 Pazar 23:39,"İktidarın Suriye politikası da duvara çarptı ve çöktü. Suriye iç savaşının başladığı 2011 yılından bu yana Beşar Esad rejiminin devrilmesi ve yerine Müslüman Kardeşler çizgisinde radikal İslamcı bir yönetim kurulması için çaba gösteren AK Parti iktidarı bu hedefine ulaşamayacağını geç de olsa anlamış görünüyor. Son günlerde, Suriye’de izlediği bu politikadan da dönme sinyalleri vermeye başladı. Daha önce birçok konuda yaptığı gibi. AK Parti iktidarı artık “katil Esed”i devirmekten” söz etmiyor, “Şam yönetimiyle muhaliflerini barıştırmaktan” söz ediyor. Sanki Suriye iç savaşında tarafsız kalmış bir Türkiye varmış gibi. Esad’a karşı radikal İslamcı, silahlı muhalefet gruplarını desteklememiş gibi. Esad’ı devirsin diye Özgür Suriye Ordusu (ÖSO) adı altında bir ordu kurdurup donatmamış gibi! Şimdi bu politikadan dönüp, “arabulucu, tarafsız, barıştırıcı ülke” rolü oynamaya çalışıyor, Bakalım Esad AK Parti iktidarının bu dönüşüne ne yanıt verecek? Ankara “Esad yönetimiyle muhaliflerin barışması” görüşünü açıkladığı anda büyütüp beslediği radikal İslamcı gruplar protesto gösterisi yapmaya başladılar. TSK’nın kontrol ettiği bölgelerde Türk bayrağı yaktılar, Türk askerini taşladılar. “Bu cihattır, devrimdir. Cihatta, devrimde düşmanla barış olmaz, ilke olur” diyerek savaş naraları attılar. Ankara’nın politika değişikliği sinyali karşısında “Türkler yallah yallah” diye pankart açtılar. Eski Türkiye’nin Atatürk’ün belirlediği “yurtta barış dünyada barış” ilkesini pasif bulan, Dışişleri’nin eğitimli, liyakatli, deneyimli diplomatlarını “monşer” diyerek aşağılayan, devreden çıkaran ve yerlerine diplomasi eğitimi ve deneyimi olmayan İslamcıları getiren iktidar proaktif dış politika ile yeni Osmancılık oynamaya başlamıştı. Atatürk’ün “Arap ülkelerinin iç sorunlarına karışmayın” vasiyetini de bir tarafa bırakarak Suriye iç savaşı patlak verir vermez “Emevi camiinde namaz kılacağız” sloganıyla ortaya atladılar. Sonuç ne oldu? ABD, Suriye’nin doğusundaki petrole el koydu ve bu bölgede bir PKK devleti kurup, koruması altına aldı. Türkiye, “beka sorunudur” dediği halde ABD’nin bir PKK devleti kurmasına engel olabildi mi? Hayır. Bu oluşuma müdahalede bulanabiliyor mu? Hayır. Rusya da Suriye’nin batısındaki kaynakları kontrol ediyor ve kıyı şeridine yerleşmiş, sıcak denize inmiş durumda. Rus uçağını düşüren Türkiye, Rusya’nın Suriye’de yerleşmesine karşı bir müdahalede bulunabiliyor mu? Hayır. Putin’e karşı tavır alabiliyor mu? Hayır. Üzerine 2,5 milyar dolar verip S-400 aldı. S-400’leri kullanabiliyor mu? Hayır. Üstelik S-400 aldığı için ABD Türkiye’yi F-35 projesinden çıkardı? Buna karşı bir tavır alabildi mi? Hayır. Savaş uçağını düşürdüğü Rusya’nın 33 erimizi göz göre göre şehit etmesine tepki verebildi mi? Hayır. Türkiye’nin Suriye politikasından sağladığı bir ulusal kazanç var mı? Türkiye’ye soktuğu milyonlarca sığınmacı ve radikal İslamcı ile Suriye sınırına yığdığı toplam 9 milyon Suriyeli’ye milyarlar akıtıyor. Milyarlarca dolar harcadı, harcamaya devam ediyor. Hatay’da, Kilis’te neredeyse Türk nüfustan daha fazla Suriyeli var. Bölgenin demografik yapısı Araplar lehine değişiyor. Hatay Büyükşehir Belediye Başkanı Lütfi Savaş aylardır Suriyelilerin doğum artış hızına da dikkati çekerek “Hatay elden gidecek” diye uyarıp duruyor ancak iktidarın kılı kıpırdamıyor. Türkiye’ye sokulan milyonlarca Suriyeli, Afgan, Pakistanlının kim oldukları bilinmiyor? Genç erkeklerden oluşan kafileler gelmeye devam ediyor? Bu politikanın ileride Türkiye’nin başına büyük sorunlar açacağı çok açık görülüyor. Buna karşın iktidar bu grupları Türkiye’ye sokmayı, Türkiye’nin bazı yerleşim bölgelerini Araplaştırmayı sürdürüyor? İzlediği yanlış politikayla Suriye iç savaşında Suriye’den sonra en fazla kaybı veren ve zarara uğrayan Türkiye. Böyle bir politika ile Türkiye’nin bölgede ağırlığı olan, sözü dinlenen, barış getiren bir ülke olması mümkün mü? Elbette değil.",https://halktv.com.tr/makale/duvara-carpan-bir-politika-daha-688472
Fikret Bila,Kim ne kaybeder?,27 Temmuz 2022 Çarşamba 00:15,"AK Parti son günlerde tabanına “iktidardan gidersek kazanımlarımızı kaybederiz” mesajı veriyor. Bu mesajlar muhafazakar kesime veriliyor. AK Parti’nin amacı “biz seçimi kaybedersek siz de manevi kazanımlarınızı kaybedersiniz” düşüncesini yerleştirmek. Tabanına, “inanç ve ibadet özgürlüğünüzü kaybedersiniz, türban serbestliğini kaybederseniz, türbanlı çocuklarınız üniversiteye gidemez, memur olamaz” endişesi salarak erimeyi önlemeye çalışıyor. “Endişeli muhafazakarlar” yaratmaya çalışıyorlar. Ancak iktidarın bu yaklaşımı gerçeği yansıtmıyor. Üniversitelerde türban serbestliği CHP Lideri Kemal Kılıçdaroğlu’nun desteğiyle geldi. “Kılık, kıyafet üniversiteye gitmeye engel olmamalı, biz kimsenin kılığıyla kıyafetiyle ilgili değiliz” diyen ve AK Parti’nin türban serbestliği girişimine engel olmayan, aksine destek olan Kılıçdaroğlu’ydu. Bu nedenle iktidar değişikliğinde Kılıçdaroğlu’nun türban yasağı getirmesi, insanların kılık kıyafetiyle uğraşması, evde veya camide ibadete karışması söz konusu bile değil. Boşuna böyle bir endişe yaratılıyor, korku salınıyor. AK Parti seçimlerde iktidardan giderse, endişe duyulan, manevi değerler, inanç ve ibadet özgürlüğünün kaybedilmesi değil. Endişe edilen iktidarın maddi nimetlerini kaybetmek. İşte gerçek korkuları bu. AK Parti iktidardan giderse maddi çıkara göre işleyen çark kırılacak ve kolay yoldan zenginleşenler bu olanaklarını kaybedecekler. İstedikleri gibi ihale dağıtıp, yandaş zengin yatamayacaklar. Hazine kaynakları beş on zengin müteahhide tahsis edilemeyecek. Bu yolla kazandıkları milyarların hesabı sorulacak. Din kisvesi altında ticaret yapanlar bu olanağı kaybedecek, Bir uzmanlığı olmadığı halde sırf partili diye üç beş yerden aldıkları maaşları kaybedecekler. Memuriyete girişte yazılı sınavı büyük başarıyla kazananları mülakatta eleyip yandaşlarını işe alamayacaklar. Tarikatlar her istediklerini yaptıramayacaklar. Kadını ikinci sınıf sayamayacaklar. İstanbul Sözleşmesi yeniden yürürlüğe girdiğinde kadına istedikleri gibi şiddet uygulayamayacaklar. Yalılarda, villalarda, lüks arabalarda sürdürdükleri şatafatlı yaşamı kaybetmekten endişe ediyorlar. İbadet edememekten, namaz kılamamaktan, üniversiteye, camiye gidememekten, Hacı olamamaktan değil. 128 milyar doların nereye gittiğinin ortaya çıkmasından endişe ediyorlar. Yapılacak mali denetimlerle haksız zenginleşmenin hesabının sorulmasından ve hesap verememekten korkuyorlar. Bunu söyleyemedikleri için “kazanımlarımızı kaybederiz” diyerek konuyu inanç alınan çekmeye çalışıyorlar. “Kazanımlarımızı kaybederiz” derken kaybetmekten korktukları bu iktidar döneminde yaptıkları dünyalıklar, öbür dünyayla hiç ilgili değil.",https://halktv.com.tr/makale/kim-ne-kaybeder-685875
Fikret Bila,Siyasal konut projesi,18 Eylül 2022 Pazar 23:59,"İktidar, yarattığı ekonomik kriz, yolsuzluk ve rüşvet iddialarıyla kaybettiği oyları geri alabilmek ve önümüzdeki seçimi de kazanabilmek için hamle üstüne hamle yapıyor. CHP Lideri Kemal Kılıçdaroğlu ve İYİ Parti Lideri Meral Akşener’in ekonomik ve sosyal sorunlarla ilgili gündeme getirdikleri çözüm önerilerini bir bir hayata geçiren iktidar, son olarak “yüzyılın projesi” dediği sosyal konut projesini açıkladı. Açıklamayı bizzat Cumhurbaşkanı Tayyip Erdoğan yaptı. Erdoğan, 81 ili ve ilçeleri kapsayacak şekilde, 2023-2028 yılları arasında tamamlanacak, toplam 500 bin konut, 250 bin arsa ve 50 bin iş yeri yapılacağını ilân etti. İlk etapta 250 bin konut, 250 bin arsa ve 10 bin iş yeri yapılacak. Projenin zamanlaması çok dikkat çekici. Normal zamanında yapılacak bir seçime 10 ay gibi bir süre kalmışken, evsiz vatandaş bu sosyal konutlardan edinebilmek için başvuracak, temel Aralık ayında atılacak, ilk evler iki yıl içinde tamamlanacak. İlk etap evlerin teslim edilmesi 2023 seçimlerinden sonraya kalıyor. Bu durumda projenin evsiz vatandaşa mesajı şu: “2023 seçiminde AK Parti’ye oy vermezsen, evi alamazsın!” Bu durumda söz konusu proje “sosyal konut projesi” değil “siyasal konut projesi” oluyor. İlk yıllarında iktidarın kent yoksullarına “ver oyu al kömürü,” “ver oyu al makarnayı” politikası şimdi “al evi” düzeyine çıkarılmış durumda. Projenin bir seçim yatırım olduğuna kuşku yok. Bu nedenle siyasal yönü sosyal yönünün çok üzerinde.- Projenin başlangıçta söylenmeyen sonradan yavaş yavaş ortaya çıkan koşullarına bakıldığında ev sahibi olmayan yoksul kesimleri ev sahibi yapmaya yönelik sosyal bir proje olduğunu da söylemek mümkün değil. Sosyal devlet evsiz vatandaşlarını ev sahibi yapacaksa bunu devlet olanaklarıyla yapar ve vatandaşa mali yük getirmez. Oysa bu proje koşullarına baktığınızda yoksul kesime konut sağlayacak bir proje değil. Belli bir düzeyin üzerinde geliri olanların altından kalkabilecekleri bir proje. Konutların fiyatları ve aylık taksitleri şöyle: 2+1 konut: 608 bin lira (2 bin 280 lira taksit, 240 ay vade) 3+1 konut: 850 bin lira (3 bin 187 lira taksit, 240 ay vade) 608 bin liralık evler için 60 bin lira, 850 bin liralık evler için de 85 bin lira peşinat yatırmak gerekiyor. Ay sonunu zor getiren, ucuz ekmek kuyruğunda saatlerce bekleyen, pazar artıklarından sebze, meyve toplayan, açlık sınırında yaşamını sürdürmeye çalışan yoksul kesimin bu paraları ödemesi mümkün değil. Asgari ücretle çalışanların toplam çalışanlar içindeki payı yüzde 48’e yükselmiş durumda. Çalışanların neredeyse yarısı asgari ücretle çalışıyor. Asgari ücret alan bir vatandaşın 5 bin 500 lirayla bu projeye girmesi neredeyse olanaksız. Evi olmayan asgari ücretle kirasını ödeyecek, 2 bin 280 lira taksit ödeyecek ve 60 bin lira peşinat verecek ve kalan parayla geçinecek! Bu mümkün değil. Geçinemeyen yoksullarla, asgari ücretlilerin altından kalkamayacağı bu projeye sosyal proje demek mümkün değil. Ayrıca ev fiyatları ve taksitlerin sabit olmaması da çok ciddi bir sorun. Taksitler ve ev fiyatları memur maaşlarına yapılan artış kadar artacak. Bu koşula göre uzmanların yaptığı hesap şöyle: “Peşinat tutarı 85 bin liralık Aralık 2022 taksit tutarı: 3 bin187 lira. 2023 yılının ilk 6 ayında ödediğiniz taksit tutarı: 23 bin 904 lira. 2023 yılının ikinci 6 ayında ödeyeceğiniz taksit tutarı: 29 bin 880 lira. Toplam ödenen tutar: 141 bin 971 lira. Evi satın aldığınız fiyat: 850 bin lira. Buna göre TOKİ'ye kalan borcunuz ve 2024 yılı ocak ayında, üzerine memur zammı kadar yeniden zam yapılacak olan konut ana borcunuz: 1 milyon 130 bin 572 lira.” Ödedikçe artan bir borç. Yirmi yılda hangi miktara çıkar, onu hesaplamak dahi mümkün değil. Ayrıca TOKİ’nin sicili de çok güven vermiyor. 2019 yerel seçimlerinden önce de iktidar 100 bin sosyal konut müjdesi vermişti. Bu evlerin ne kadarının yapıldığı henüz belli değil. Ama daha temeli atılmamış olanlar var. Örneğin CHP milletvekili Ali Mahir Başarır’ın verdiği bilgiye göre, 2019 yılı Aralık ayında Muğla’da kurası çekilen, başvuru parası alınan TOKİ evlerinin temelini atmak şöyle dursun, yapılacağı arazi bile belli değil! Böyle örnekler çok.",https://halktv.com.tr/makale/siyasal-konut-projesi-693543
Fikret Bila,Sansür yasası,04 Ekim 2022 Salı 22:53,"İktidar üç ay önce geri çektiği sansür yasasını dün yeniden Meclis’e getirdi. Yasayı geri çekmesinde; muhalefet partilerinin, basın meslek kuruluşlarının, sivil topum örgütlerinin, sosyal medyanın gösterdiği sert tepkinin etkisi büyüktü. Yeni yasama yılı açılır açılmaz iktidarın Meclis Genel Kurulu’na getirdiği ilk yasa teklifi üç ay önce çektiği sansür düzenlemesi oldu. Bu kez de muhalefet partileri, basın meslek örgütleri Meclis’te sert tepki gösterdiler. CHP milletvekilleri Genel Kurul’da pankart açarak, basın meslek örgütleri adına da Parlamento Muhabirleri Derneği Başkanı Kemal Aktaş, Meclis’in basın kapısında açıklama yaparak yasa teklifini protesto ettiler. İktidarın Basın Kanunu ve Bazı Kanunlarda Değişiklik Yapılmasına İlişkin Kanun Teklifi adı altında getirdiği düzenleme, sosyal medyayı karartmayı, toplumsal muhalefeti ve muhalif vatandaşı susturmayı amaçlıyor. Bu adım tıpkı en kıdemli yargıç yerine kur’a ile seçilecek yargıcın seçim kurulu başkanı olması düzenlemesi ile iktidara yakın yargıçların seçim kurulu başkanı olmaları için zemin hazırlamak gibi seçim sandığını kuşatma adımlarından biri. İktidar istiyor ki seçime giderken halk gerçekleri öğrenmesin. Yazılı, görsel basında, sosyal medyada iktidar aleyhine haber çıkmasın, kimse eleştiride bulunmasın, iktidar ne söylüyorsa halk sadece onu dinlesin, onu izlesin, onu okusun. Böylece oluşacak dikensiz gül bahçesinde iktidarın çizdiği pembe tablo içinde iktidar önümüzdeki seçimleri de kazansın. Böyle bir düzenleme demokratik hukuk devletlerinde olmaz, otoriter rejimlerde olur. Yasa teklifinde Türk Ceza Kanunu’nun 127’nci maddesine eklenmesi istenen hüküm şöyle: “Halk arasında endişe, korku veya panik yaratmak saikiyle, ülkenin iç ve dış güvenliği, kamu düzeni ve genel sağlığı ile ilgili, gerçeğe aykırı bir bilgiyi, kamu barışını bozmaya elverişli şekilde alenen yayan kimse, bir yıldan üç yıla kadar hapis cezasıyla cezalandırılır.” Bunun anlamı, iktidarın işine gelmeyen haberi yapan, sosyal medyada paylaşan kişilerin 1 yıldan 3 yıla kadar hapis cezası alacak olmasıdır. Habere veya sosyal medya mesajına erişim engellenecek. İktidarın istemediği hiçbir bilgi veya yorum sosyal medyada yer almayacak. Vatandaş susturulacak. Bilginin veya haberin gerçeğe aykırı olduğuna kim karar verecek? Buna iktidarın atadığı bir kurul karar verecek. İktidar, beğenmediği haberi, bilgiyi, paylaşımı bu hüküm içinde değerlendirerek dilediği kişiye bir yıldan üç yıla kadar hapis cezası verilmesini sağlayabilir. Böyle bir teklifin yasalaşması insanları ürküteceği için zaten var olan otosansürü daha da yaygınlaştırır ki bu da iktidarın hedefleri arasındadır. Neresinden bakarsanız bakın böyle bir teklifin yasalaşması anayasaya aykırılık oluşturduğu gibi demokratik kurulları da rafa kaldırmak anlamına gelir. İktidar zaten özgür gazetecilik yapmaya çalışan basın yayın kuruluşlarını ve gazetecileri büyük baskı altında tutuyor. Kendi kontrolü altında propaganda aracı haline getirdiği medya organları dışında kalan televizyon ve gazeteleri susturmaya çalışıyor. Televizyonlara RTÜK, gazetelere Basın İlân Kurumu eliyle ceza yağdırıyor, Bunu yaparken de anayasa ve yasaları hiç dikkate almıyor. Bu kurumlar, siyasi iktidarın işine gelmeyen haber yapan basın yayın organlarını batırmaya, yayın yapamaz hale getirmeye çalışıyorlar. Düşünün ki Ana Muhalefet Lideri Kemal Kılıçdaroğlu’nun video demecini yayımladığı için Halk Tv’ye, Tele1’e ağır ceza kesebiliyor. KRT’yi de atlamıyor. Basın İlân Kurumu, Evrensel gazetesinin ilân hakkını iptal ediyor. Birgün’e, Cumhuriyet’e, Yeni Asya’ya resmi ilân vermiyor. İktidar yanlısı televizyon ve gazetelere ise ilân yağıyor. İfade ve basın özgürlüğü anayasanın güvencesi altındadır. Anayasa “basın hürdür sansür edilemez” hükmünü taşıyor. Anayasanın ilgili hükümleri dururken böyle bir yasa çıkarmak anayasayı askıya almak demektir. Sansür yasaları ancak otoriter rejimlerde görülür. Demokratik, laik, hukuk devletlerinde yeri yoktur.",https://halktv.com.tr/makale/sansur-yasasi-696036
Fikret Bila,İYİ Parti doğru yolda,26 Ekim 2022 Çarşamba 00:05,"Meral Akşener liderliğindeki İYİ Parti 5 yaşında. İktidarın yoğun baskısı altında geçen bu süreçte Akşener liderliğini, İYİ Parti de rüştünü ispatladı. MHP’den ayrılan bir kadro ile yola çıkan Akşener, daha geniş bir ufuk çizerek partisini siyasi yelpazede merkez sağa oturtmayı hedefledi. Akşener ve İYİ Parti’nin bu hedef doğrultusunda önemli bir mesafe aldığı gözleniyor. Akşener’in merkez sağı hedeflemesi doğru bir yoldur. Bugün Türk siyasetindeki en önemli boşluk merkez sağdadır. Akşener bu gerçeği gördüğü için yaptığı önemli dokunuşlarla partisinin vitrinini merkez sağa hitap edecek ve bu kesimden destek görecek isimlerle yeniledi. MHP ve Büyük Birlik Partisi kökenli isimleri geri plana çekerken, merkez sağda kabul görecek isimleri ön plana çıkardı. Son olarak Prof. Dr. Kürşad Zorlu’nun parti sözcüsü olarak görevlendirilmesi de bu tercihi gösteriyor. İYİ Parti bu yapılanması ve konumuyla AK Parti’den memnun olmayan siyasetçilerin ve seçmenin daha kolay gidebilecekleri bir adres oluşturmuş oldu. Merkez sağda güçlü bir partinin bulunması Türk siyasetinin geleceği açısından büyük önem taşıyor. Türkiye’de bir iktidar değişikliği yaşanacak, cumhuriyet ve demokrasi onarılacaksa bunun en geniş tabanlı merkez sol-merkez sağ koalisyonuyla gerçekleşmesi en sağlam ve en kolay yoldur. AK Parti’nin 20 yıldır tek başına iktidar olmasındaki en önemli faktör dağılan merkez sağ oyları toplayabilmiş olmasıdır. 2002 seçimleri ve sonraki süreçte ANAP ve DYP’nin siyasette fiilen yok olmalarıyla, merkez sağdaki seçmenin çok önemli bir kesimi AK Parti’ye destek vermeye başladı. Bugün da AK Parti’yi ayakta tutan en önemli destek merkez sağın sağladığı destektir. AK Parti, başlangıçta çekirdek kadrosu Necmettin Erbakan’ın Milli Görüş çizgisinden gelen ve yolda bu gömleği çıkaran ancak siyasi İslamcı hedeflerden vazgeçmeyen bir partiydi. Bünyesinde siyasi yelpazenin her kesiminden siyasetçi ve seçmen barındırıyordu. Ancak, Erdoğan’ın beraber yola çıktığı kadroyu tasfiye edip tek lider olarak partinin başına geçmesinden sonra AK Parti, sert bir siyasal İslamcı partiye dönüştü. Müslüman Kardeşler çizgisini açıktan benimseyerek yol almaya başladı. Bu süreçte laik cumhuriyetin kurumlarını, değerlerini ve demokratik yönetim mekanizmasını önemli ölçüde tahrip etti. Yerine yasama, yargı, idare ve medya denetiminden uzak bir tek adam rejimi kurdu. Cumhurbaşkanı hükümet sistemi adı verilen bu rejim sürecinde Türkiye bütün alanlarda geri gitti. Temel hak ve özgürlükler, özellikle ifade ve basın özgürlüğü, hukukun üstünlüğü, hukuk güvencesi, adil yargılama hakkı alanlarında demokratik ülkeler liginden düştü. Dünyada benzeri olmaya bir sansür yasası çıkararak özgürlüklerin iyice kısıtlanacağının işaretini verdi. Milli gelir, kişi başına üşen milli gelir, cari açık, bütçe açığı, reel büyüme, yüksek enflasyon, yüksek işsizlik alanlarında da çok hızlı bir gerileme yaşadı, yaşamaya devam ediyor. Milyar liralarla, milyon dolarlarla ifade edilen rüşvet iddiaları ayyuka çıktı. İhale dağıtımında yandaşlık esas alınırken, yolsuzluk, hırsızlık, mala çökme, cinayet iddiaları gündeme oturdu. Son olarak AK Parti’den ve milletvekilliğinden ayrılarak İYİ Parti’ye geçen Eşref Fakıbaba bu iddiaları tekrarladı. Ancak hiçbir iddia gerektiği gibi soruşturulmadı, üstü kapatıldı. Türkiye’nin bu düzeni değiştirmesi, tek adam yönetiminden yeniden parlamenter sisteme dönmesi, ifade ve basın özgürlüğünün sağlanması, bağımsız yargının oluşturulması, demokrasinin temeli olan kuvvetler ayrılığı ilkesinin yeniden hayata geçirilmesi, rüşvet, yolsuzluk iddialarının gereği gibi soruşturulması, cumhuriyet ve demokrasi kurum ve değerlerinin yeniden inşa edilmesi ancak iktidar değişikliği ile mümkün olabilir. Bunun koşullarından biri cumhuriyet değerleri, çoğulcu demokrasi, laiklik ve Atatürk’le sorunu olmayan merkez sağın AK Parti’den ayrılması ve merkez sağ bir partide buluşmasıdır. Bugünkü koşullarda buna en yakın parti olarak İYİ Parti görünüyor. Bu nedenle Akşener’in partisinin rotasını merkez sağa çevirmiş olması gerçekçi bir tercihtir. Türkiye’de cumhuriyetin ve demokrasinin yeniden inşa edilmesi ancak iskeletini CHP ve İYİ Parti’nin oluşturacağı, 6’lı masadaki diğer liderler ve partilerin de yer alacağı en geniş tabana ve uzlaşmaya dayalı bir koalisyon hükümetiyle başarılabilir.",https://halktv.com.tr/makale/iyi-parti-dogru-yolda-699615
Fikret Bila,Kılıçdaroğlu: Şehit üzerinden kumpas kuruyorlar,30 Eylül 2022 Cuma 12:30,"CHP Lideri Kemal Kılıçdaroğlu, Mersin Mezitli’de polis memuru Sedat Gezer’in şehit olduğu PKK saldırısından sonra iktidarın CHP’yi suçlamasına çok sert tepki gösterdi. Kılıçdaroğlu, görüşmemizde, “Ortada teröristlerle kahramanca çatışan ve onları polisevine sokmayan kahraman bir şehidimiz var ama iktidar bu olay üzerinden CHP’ye ve bana kumpas kurmakla meşgul” ifadesini kullandı. Kılıçdaroğlu şu değerlendirmeyi yaptı: “Şehit kanı üzerinden kumpas kuran bir Saray ve onun fotoromancısı var. Kumpas kurulan ben utanıyorum, bunlar utanmıyor. Şehidi bile kendilerine rant malzemesi yapmaktan çekinmiyorlar. CHP ve bana kumpas kurmayı, yandaş gazetelere, televizyonlara manşet atmayı şehitten daha çok önemsiyorlar. Bu utanmazlık, vicdansızlık, akılsızlıktır.” Kılıçdaroğlu, iktidarın seçime kadar bu tür kumpaslara devam edeceğini belirterek şöyle konuştu: “Bu kumpas tam bir rezalettir. Seçime kadar buna benzer rezaletler yapacaklarını biliyorum. Biz hazırlıklıyız. Bu rezaletlerle beni sindireceklerini sanıyorlarsa yanılıyorlar. Biz sinmeyiz. Eğer geri adım atacağımı sanıyorlarsa yine yanılıyorlar. Bir adım geri gitmeyeceğim. İktidara hodri meydan diyorum. Elinizden geleni ardınıza koymayın. Ne beni ne CHP’yi ne milleti sindiremezsiniz. CHP bu cumhuriyeti kurmuş, yurtseverlerin partisidir. CHP’yi terörle ilişkilendirmek için kurulacak bu gibi bütün kumpasları boşa çıkarmasını biliriz. DNA raporları ellerindeyken yalan söyleyip kumpas kuruyorlar. Taksiciyi şahit gösteriyorlar. Peki devlet nerede? Devlet ne yapıyor? Gerçekten ben utanıyorum, bunlar utanmıyorlar.” Mersin'in Mezitli ilçesinde bulunan polisevine 26 Eylül Pazartesi günü akşamı terör saldırısı düzenlenmişti. Saldırıda polis memuru Sedat Gezer şehit olmuştu. Saldırı sonrası saldırganlardan birinin kimliğinin Dilşah Ercan olduğu belirtilmişti. Saldırının hemen ardından Dilşah Ercan'ın isminin CHP'nin raporunda 'gazeteci' olarak yer aldığına ilişkin iddialar sosyal medyada gündem olmuştu. CHP Grup Başkanvekili Özgür Özel, Meclis'te düzenlediği basın açıklamasında iddialara ilişkin olarak ""CHP’nin; 2012 yılında yapmış olduğu, 2013 yılında kamuoyu ile paylaştığı; o dönem bütün siyasi partilere yolladığımız, halen daha da referans bir kaynak olarak gösterilen Tutuklu Gazeteciler Raporu’nun bir sayfasından CHP’ye hesap sormaya çalışan, iftira atan hadsizler var"" ifadelerini kullanmıştı. Kılıçdaroğlu da sosyal medya hesabından, ""Bile bile yalan söylediniz"" diye tepki göstermişti. Son yaşanan gelişme ile Mersin'deki terör saldırısını PKK üstlendi. Yapılan açıklamada saldırıyı gerçekleştirenin Dilşah Ercan olmadığı belirtildi.",https://halktv.com.tr/makale/kilicdaroglu-sehit-uzerinden-kumpas-kuruyorlar-695357
Fikret Bila,Laik yaşam tarzına müdahale,05 Eylül 2022 Pazartesi 00:34,"Zafer Bayramı’ndan sonra Türkiye Cumhuriyeti’nin temelini oluşturan Sivas Kongresi’nin 103. yıldönümünü de kutladık. Sivas Kongresi, ulusal ve laik Türkiye Cumhuriyeti’nin kurulması yolundaki son kongredir. Sivas Kongresi’nde, milli sınırlar içinde; ulusal birliğin kurulması, gücün halktan alınması, halkla birlikte ulusal kurtuluş savaşının verilmesi, bu savaşın toplumun her kesiminden gelen temsilcilerin seçtiği heyetle, Mustafa Kemal Atatürk’ün liderliğinde yürütülmesi karar altına alınmıştır. Atatürk, Sivas Kongresi’ni Anadolu ve Rumeli Müdafa-i Hukuk Cemiyeti’nin kurulması nedeniyle CHP’nin de birinci kurultayı olarak kabul eder. Atatürk’ün kafasında, nasıl bir Türkiye kuracağı çoktan bellidir. Henüz Erzurum Kongresi’ne giderken, 8 Temmuz 1919’da Mazhar Müfit Kansu’ya; ulusal, laik, demokratik bir devlet kuracağını not ettirmiştir. Atatürk’ün, hilafeti kaldırıp laik bir cumhuriyet kurması, o günden beri, Atatürk’e ve CHP’ye karşı İslamcı akımın hareket ve dayanak noktası oldu. Bu akımlar bugün itibariyle AK Parti eliyle 20 yıldır iktidardadır. Devletin laik yapısı büyük ölçüde tahrip edilmiştir. Bu dönemde laiklik ilkesi başta olmak üzere Atatürk devrimlerini hedef alan karşı devrim sürecinin etkili şekilde yol aldığı bir gerçektir. Devlet bürokrasinin laik yapısının dinci bir yapıya dönüştürülmesinden sonra son dönemde laik toplusal yaşama müdahale hamlelerinin de arttığı gözleniyor. Sarıklı bir takım adamların kafelerde oturan gençlere nutuk atmaları, onlara yaşam tarzı tavsiye etmeleri, aynı adamların pavyonlara girerek eğlenen insanlara “tebliğde” bulunmalarına kadar vardı. Sarıklı bu gruplar laik yaşam tarzının nasıl “günahlar” içerdiğini anlatıp dine göre yaşamaları gerektiğini salık veriyorlar. Gerici adamların sokak ortasında veya bir parkta kıyafetinden dolayı kadınlara saldırmaları arttı. İktidarın da kendileri gibi düşündüğüne yaslanarak, bu saldırılarını emniyette, savcılıkta, mahkemede savunuyorlar, ifadeleri alınıp serbest bırakılıyorlar. Sosyal medyadan, laik, bilimin yolunda ilerleyen ve halkı bilinçlendirmeye çalışan bilim kadınlarına tehdit ve saldırılar da arttı. Bu saldırgan tipler, cezasızlık rahatlığı içinde toplumda dolaşmaya ve tehdit savurmaya devam ediyorlar. Son örneklerinden birini, korona salgınına karşı vatandaşı bilgilendiren tıp profesörü Esin Davutoğlu Şenol’a yöneltilen tehdit oluşturuyor. Yaşadığı binaya kadar girip ölümle tehdit edildi. Sosyal medyadan tehdit etmeye devam ediyorlar. Sanatçıların konserlerine arka arkaya yasaklar geliyor. Son olarak Aleyna Tilki’nin Çorum konseri, “gençlerin dini ve ahlaki değer yargılarını olumsuz etkileyebileceği” gerekçesiyle iptal edildi. Konserin gençlerin dini ve ahlaki değer yargılarını olumsuz etkileyeceğine kim karar veriyor? Sırtını iktidara dayamış tarikat mensupları karar veriyor. Devletin değil iktidarın memuru gibi hareket eden vali ve kaymakamlar karar veriyor. Son dönemde, aralarında Niyazi Koyuncu, Metin Kemal Kahraman, Burhan Şeşen, Melek Mosso ve İlkayAkkaya’nın da bulunduğu çok sayıda sanatçının konserleri, iktidara yakın yayın organları tarafından hedef gösterilmesi üzerine, valilikler tarafından verilen kararlarla yasaklandı. Artık vatandaşın, özellikle gençlerin nasıl eğleneceklerine, hangi sanatçıların konserine gidip hangilerine gitmeyeceklerine valilikler, kaymakamlıklar karar veriyor. Sanatçıların konserlerine neden yasak geliyor? Gerekçe gençleri korumak, ahlak ve değer yargılarını sakınmak! Demokratik, laik bir ülkede buna karar verecek olan iktidar değildir, Gençler hangi sanatçının konserine gideceklerine kendileri karar verirler. Beğeniyorlarsa giderler beğenmiyorlarsa gitmezler. İstedikleri kafede oturur, istedikleri yerde eğlenebilirler. “Kültürel hegomonya kuramadık” diye yakınan iktidarın bunları belirlemeye kalkması yaşam tarzına müdahaledir. Laiklik ilkesini kaldırıp, toplumsal yaşamın merkezine dini yerleştirme girişimidir.",https://halktv.com.tr/makale/laik-yasam-tarzina-mudahale-691316
Fikret Bila,Ekonomik ve diplomatik bataklık,22 Ağustos 2022 Pazartesi 00:23,"İktidar Türkiye’yi ekonomi ve dış politika alanında derin bir bataklığa soktu. Bu bataklıktan çıkmak için çırpındıkça daha da batıyor. Söylediklerine kendisi de inanmıyor ama hem halkın hem de komşu ülkelerin inanmasını bekliyor. Sürekli ekonomi politikasıyla övünüyor. Batı ülkelerinin “faiz sebep enflasyon sonuç” garabetine dayalı Türk modeline özendiklerini, “nasıl yapıyorsunuz” diye sorduklarını hatta kıskandıklarını söylüyor. Oysa gerçekte dünya Türkiye’nin aldığı ekonomik kararlara gülüyor. Özenmiyor, kıskanmıyor. Yanlış yaptığını biliyor. Enflasyon inandırıcı olmayan resmi rakama göre bile yüzde 80 düzeyindeyken, faiz indiren başka bir ülke yok. Enflasyon yüzde 80 oranındayken faiz oranını yüzde 13’e kadar düşüren bir örnek daha bulmak mümkün değil. Eksi yüzde 67 faizle doların ve enflasyonun düşmesini beklemekle dünyanın düz olduğunu savunmak arasında bir fark yok. Türkiye’den çok daha güçlü, sağlam ekonomilere, milyarlarca dolar rezerve sahip ülkeler bile enflasyonun yukarı doğru hareketlenmesi karşısında faiz artırıp erkenden önlemlerini aldılar. Bu ülkelerin tamamının ekonomiyi bilmedikleri, bir tek AK Parti iktidarının bildiğini öne sürmek kendini kaldırmaktan başka anlam taşımaz. İktidarın belirlediği “düşük faiz, yüksek kur, yüksek enflasyon” politikasının yoksul halktan bir avuç zengine servet aktarmaktan başka amacı yok. Kur Korumalı Mevduat (KKM) uygulaması, tasarruf sahibi zenginlerin doların artışından zarar görmemeleri için aradaki farkın yoksul vatandaşın vergisinden ödenmesi sistemi. Dünyada milli parasını yabancı bir paraya endeksleyen başka bir ülke de yok. Hükümet milli parasına güvenmiyorsa vatandaş nasıl güvensin? Milli paranızı dolara endekslerseniz her şeyin hesabı dolarla yapılır. Faizi enflasyonun çok altında tutarsanız tasarruf sahipleri dolar alıp tasarrufunu korumaya çalışır? Politika faizini düşük tutarsanız, vatandaş değil bankalar ve büyük şirketler kazanır? Milli parasını dolara bağlamış bir iktidar sonra çıkıp “biz yerli ve milliyiz” propagandası yaparsa bu inandırıcı olmaz. Hazine kaynaklarını çarçur eder, iktidarınızı ve çevresini zenginleştirmek için kullanır ve sıfırı tüketirseniz yabancı ülkelere el avuç açmak zorunda kalırsınız? Arka kapıdan Merkez Bankası’nın dolarlarını satar, rezervi eksi 55 milyar dolara kadar düşürürseniz yabancı ülkelerden borç bulamazsınız. Karaparacılara göz yumarsınız. Bir yandan serbest piyasa şampiyonluğu yapıp diğer yandan ihracatçının dövizine el koyar, bankaların faizlerini sınırlamaya kalkarsanız içerideki parayı da yurtdışına kaçırırsınız. Bu anlayışla ülkeyi soktuğunuz ekonomik bataklıktan çıkaramazsınız. Dış politikaya gelince. Dış politikayı da iç politika için yaparsanız tıkanırsınız. Kahramanlık öyküsü yaratmak, olduğundan güçlü gözükmek, bölge ve hatta dünya lideri imajı çizmek için gücünüzden fazla ileri giderseniz duvara çarparsınız. Komşularınızda İhvan’ı iktidara getirmek için çaba gösterirseniz yalnız kalırsınız sonra daha önce ettiğiniz hamaset yüklü sözlerden geri dönmek zorunda kalırsınız. Suriye’de iç savaş çıkar çıkmaz Esad’ı düşman ilân eder ve devrilsin diye radikal İslamcı grupları desteklerseniz bugün bu politikayla başınıza sadece bela aldığınız gerçeğiyle yüz yüze gelirsiniz. Suriye iç savaşı çıktığında “Üç saatte Şam’a, 5 saatte Atina’ya gireriz. En kısa zamanda Suriye’ye gireriz. Emevi camiinde de namazımızı kılarız. Devlet terörü estiren zalim Esed’in hükümranlığına son vermek için Suriye'ye girdik"" dedikten sonra, “Şam’la muhalifleri uzlaştıralım. Bizim Esed’i yenmek yenmemek gibi bir derdimiz yok” derseniz buna kimseyi inandıramazsınız. Bu anlayışla ülkeyi soktuğunuz Ortadoğu bataklığından da çıkaramazsınız.",https://halktv.com.tr/makale/ekonomik-ve-diplomatik-bataklik-689398
Fikret Bila,"Yolsuzluk, rüşvet ve yoksullukla mücadele mi?",12 Ekim 2022 Çarşamba 00:01,"Cumhurbaşkanı Tayyip Erdoğan, TÜGVA’nın 5. Genel Kurulu’nda seçim vaadi sayılacak bir konuşma yaptı. Şöyle dedi: “Yolsuzlukların olmadığı, rüşvetin olmadığı, Allah’ın izniyle yoksulluğun olmayacağı bir Türkiye’yi biz hallederiz. Şu an itibarıyla onun hazırlığı içindeyiz.” Erdoğan, yolsuzluk, rüşvet ve yoksulluğun olmadığı bir Türkiye için hazırlık içinde olduklarını açıkladığına göre demek ki şu anda “yolsuzluk, rüşvet, yoksulluk var” demektir. Bu durumda da bu açıklama “Peki 20 yıldır ne yapıyordunuz” sorusunu hak ediyor. “Yolsuzlukla, yoksullukla, yasaklarla mücadele edeceğiz” diye iktidara gelen ve 20 yıldır Türkiye’yi tek başına yöneten AK Parti; yoksuzlukla, rüşvetle, yoksullukla mücadele etmemiş. Ayrıca da her gün yasak üstüne yasak getirmeyi de sürdürüyor. AK Parti’nin iktidarında yolsuzluk, rüşvet iddiaları ayyuka çıktığı gibi yoksulluk da yaygınlaştı ve derinleşti. Ucu iktidara ulaşan hiçbir yolsuzluk ve rüşvet iddiası hak ettiği gibi soruşturulmadı ve hak ettiği gibi yargı kararına bağlanmadı. Hepsinin üstü örtüldü. İktidar, ilgisi ve bilgisi yokmuş gibi davrandı. İktidar bugün de aynı tavrını sürdürüyor. Birkaç örnek anımsatalım. İktidara yönelik en büyük yolsuzluk ve rüşvet iddialarını Reza Zarrab gündeme getirdi. ABD’de yargılanması sırasında itirafçı oldu. Türkiye’de hangi bakanlara ne kadar rüşvet verdiğini da açıkladı. 17-25 Aralık 2013 olaylarında dört bakan rüşvet almakla suçlandı. Dördü de istifa etmek zorunda kaldı. Erdoğan Bayraktar dışında diğer bakanlar iddialarla ilgili açıklama yapmadılar. Haklarında rüşvet iddiaları olan Egemen Bağış, Muammer Güler ve Zafer Çağlayan köşelerine çekildiler. Egemen Bağış büyükelçi olarak atandı. İktidar haklarında rüşvet iddiası bulunan bakanların Yüce Divan’a sevkedilmesini önledi. İçlerinden sadece Erdoğan Bayraktar, Yüce Divan’a gitmek ve yargılanmak istediğini söyledi. Erdoğan’a “beni hırsızların arasına attınız” diyerek diğer üç bakanı suçladı. Üç bakandan ses çıkmadığı gibi Erdoğan da Bayraktar’a yanıt vermedi. İçişleri Bakanı Süleyman Soylu televizyon canlı yayınında “benden önceki bakanın çocukları gibi benim çocuklarımın evinden para sayma makineleri çıkmadı” diyerek açıkça Muammer Güler’i suçladı. Soylu’ya da yanıt veren olmadı. Hazineden döviz garantili havaalanları, köprü, otoyol ihaleleri ve inşaatları için Sayıştay raporlarına dayalı birçok usulsüzlük, yolsuzluk, kayırma, Hazine zararı gündeme getirildi. Sayıştay raporlarındaki saptamalarla ilgili bir inceleme, soruşturma, yargılama yapılmadı. Kütahya Zafer Havaalanı’yla ilgili gerçekleri CHP Milletvekili Deniz Yavuzyılmaz belgeleriyle açıkladı, iktidar kılını kıpırdatmadı. Havaalanını yapan şirkete yüzde 99 oranında hatalı tahminle garanti verildiği ortaya çıktı. 2012 yılında yapılan Zafer Havaalanı için 2021 yılına kadar 9 milyon 903 bin 710 yolcu garantisi verildi. Bu sürede ise havaalanını ancak 326 bin 332 yolcunun kullandığı saptandı. Aradaki fark için Hazine’den 51 milyon euro ödendiği belirtildi. Yavuzyılmaz bu şekilde devam ederse havaalanının müteahhitine 2044 yılına kadar Hazine’den ödenecek garanti tutarının toplam 238 milyar lira olacağını da açıkladı. Yavuzyılmaz bu gerçeği resmi belgelerle açıkladığı halde harekete geçen olmadı. İktidar bir açıklama dahi yapmadı. Bir bakan, kendi bakanlığına, kendi şirketinden milyonlarca liralık mal sattı. Bakanlıktan ayrılmak zorunda kaldı. Herhangi bir soruşturma açılmadı. Bakan “teşekkür” edilerek uğurlandı. Son olarak Sedat Peker’in gündeme getirdiği Sermaye Piyasası Kurulu işlemleriyle ilgili yolsuzluk ve rüşvet iddiaları da ortada duruyor. Suçlanan isimlerden biri AK Parti Milletvekili Zehra Taşkesenlioğlu, diğeri ağabeyi eski SPK Başkanı Ali Fuat Taşkesenlioğlu, bir diğeri de Zehra Hanım’ın eski eşi Ünsal Ban. Sadece Ban tutuklandı. Rüşvet iddiaları Cumhurbaşkanı’nın iki danışmanına kadar uzandı. Rüşvet isteyen danışmanın yazışmaları kamuoyuna yansıdı. Cumhurbaşkanı’nın iddialara muhatap olan danışmanları Serkan Taranoğlu ve Korkmaz Karaca görevlerinden ayrılmak zorunda kaldılar. Konu böyle kapandı. İktidardan bu konuda da bir ses çıkmadı. Şimdi bu iktidarın “yolsuzluğun, rüşvetin, yoksulluğun” olmayacağı bir Türkiye vaadine kim nasıl inanacak?",https://halktv.com.tr/makale/yolsuzluk-rusvet-ve-yoksullukla-mucadele-mi-697307
Fikret Bila,Halife değil cumhurbaşkanı seçeceğiz,07 Eylül 2022 Çarşamba 00:14,"CHP Lideri Kemal Kılıçdaroğlu, “6’lı masa uygun görürse cumhurbaşkanlığı adaylığına hazırım” dedi. Adaylığı konusunda bugüne kadar yaptığı açıklamalardan daha net bir ifade kullandı. Son dönemde konuşmalarında, “çözeceğim, yapacağım, hesabını soracağım, söz veriyorum” gibi birinci tekil formda konuşarak adaylık sinyallerini zaten veriyordu. Kılıçdaroğlu’nun adaylığına CHP içindeki bir kesim de dahil olmak üzere itiraz ediliyor. “Erdoğan’a karşı kazanamaz” deniliyor. Gerekçe olarak Alevi olması gösteriliyor. Cumhurbaşkanı seçimiyle inancın ne ilgisi var? Türkiye laik bir ülke değil mi? Biz halife değil cumhurbaşkanı seçeceğiz. Laik bir ülkede kimsenin inancı, mezhebi kimseyi ilgilendirmez. İnanç Allah’la kişi arasında, kişinin vicdanında bir konudur. Cumhurbaşkanı seçeceğimize göre dikkate alınması gereken ölçü adayın cumhurbaşkanlığı yapacak liyakate sahip olup olmadığıdır. Kılıçdaroğlu cumhurbaşkanı olmak için hukukun aradığı özelliklere ve liyakate sahip mi? Sahip. Üniversite mezunu mu? Mezunu. Dürüst bir insan mı? Evet, dürüst bir insan. Hırsızlığı, yolsuzluğu var mı? Yok. Eşini, çocuklarını, kardeşini nüfuzunu kullanarak zenginleştirmiş mi? Hayır. Eşine dostuna ballı ihaleler vermiş mi? Hayır, vermemiş. Devleti biliyor mu? Evet, biliyor. Çeyrek asırı bulan devlet memuriyetinde düzgün bir sicile sahip mi? Sahip. Memuriyetinde çıkar peşinde koşmuş mu? İhale kovalamış mı? Rüşvet almış mı? Hayır. Aksine Maliye Bakanlığı Hesap Uzmanı olarak hırsızı, yolsuzu, vergi kaçakçısını kovalamış, devlet gelirlerini artırmış, yetimin hakkını yedirmemiş bir denetim elemanı. Çocuklarına şirket kurdurup CHP’li belediyelerden iş verdirmiş mi? Hayır. Aksine çocuklarına “belediyenin kapısından girmeyi bırakın önünden geçmeyeceksiniz” demiş. Oğlunu askere göndermiş mi? Göndermiş. Alçakgönüllü, devletini, milletini, vatanını seven biri mi? Evet. O halde neden cumhurbaşkanı adayı olmasın, neden seçilemesin? Bugünkü koşullarında, Türkiye’de demokrasiyi ve cumhuriyeti yeniden inşa edebilecek en güvenilir isimlerden biri Kılıçdaroğlu. 21. yüzyılda artık Türkiye’nin de mezhep ayırımcılığını, etnik köken ayırımcılığını aşmış olması gerekir. Kılıçdaroğlu dini, mezhebi değerlerle siyaset yapmıyor. Aksine buna karşı. Dinin siyasetin merkezine yerleştirilmesine karşı çıkıyor. Dini değerlerle siyaseti AK Parti yapıyor. Devletin laik niteliğini silikleştirip, laik kadroları tasfiye edip, yerine dini değerleri koyan, Diyanet’i siyasi ve toplumsal yaşamın merkezine yerleştiren, toplumu dindar-dinsiz, Suni-Alevi, Türk-Kürt diye kutuplaştıran da AK Parti. Ayrıca çok dindar görünmenin, Sunni olmanın dürüst olmanın göstergesi olmadığı da belli. Görüntünün dürüstlükle bir ilgisi yok. Diğer taraftan cumhurbaşkanlığı seçimini halife seçimine dönüştürmek isteyenler yok mu? Var. Hilafeti geri getirmek ve Cumhurbaşkanı Erdoğan’ı halife etmek isteyenler de var. Ayasofya, cami olarak açıldığında “şimdi değilse ne zaman, sen değilsen kim?” diye yazılar da yazıldı. “Tarikatlardan oy alamaz” diye Kılıçdaroğlu’nun adaylığına karşı çıkıyorlar. Kılıçdaroğlu yerine başka bir CHP’li veya başka bir muhalefet adayı çıksa da tarikatlardan oy alamaz. Tarikatların çoğunluğu Erdoğan ve AK Parti ile işbirliği içinde. Konser, festival iptalleri dahil istediklerini iktidara yaptıracak güçteler. “Sosyolojik gerçek” diye işi yumuşatmaya çalışmak anlamlı değil. Tarikatların büyük çoğunluğu laik cumhuriyet yerine din devleti kurmak isteyen, laik cumhurbaşkanı yerine Halife Sultan hayal eden ve yine büyük çoğunluğu dünya nimetleriyle meşgul, ticaretin tam göbeğinde, siyasal hedefi olan örgütler. Bu gerçekler ortadayken Kılıçdaroğlu’nun adaylığına Alevi olduğu gerekçesiyle karşı çıkmak yanlış bir tutumdur.",https://halktv.com.tr/makale/halife-degil-cumhurbaskani-sececegiz-691645
Fikret Bila,İktidarın kurduğu düzen çatırdıyor,03 Ağustos 2022 Çarşamba 00:15,"Bütün sağ popülist iktidarlar gibi AK Parti de aşırı sağcı, dinci, kadını yok sayan, işçiyi ezen, yandaşlarına servet aktaran, sermayeden yana bir düzen kurdu. Dünyadaki örneklerinde olduğu gibi iktidara geldikten sonra, hızlı karar alma, sorunları hızlı çözüme kavuşturma bahanesiyle demokratik sistemin denge-denetleme kurumlarını devre dışına çıkardı. “Güçlü lider, tek yetkili lider” etrafında yeni bir devlet mekanizması oluşturdu. Kuvvetler ayrılığını fiilen ortadan kaldırarak, yargıyı kontrolü altına alarak, bazı anayasal kurumları ve bürokrasinin önemli bir bölümünü siyasal amaçları için çalışan bir araca dönüştürerek parti-devlet sistemi kurdu. Bu sistemde partinin nerede başlayıp nerede bittiği, devletin nerede başlayıp nerede bittiği artık belli değil. Sağ popülizmin tipik örneği olan AK Parti düzeninin belirgin özelliği dinci ve etnik bir politika izlemesi, kendisine oy vermeyen kesimleri düşmanlaştırması, eğitimli, meslek sahibi, aydın insanları “elit” diye damgalayıp hedef göstermesidir. Eğitimsiz, yoksul geniş halk kitlelerini dini ve etnik değerlerle; vatan, millet, bayrak, ezan söylemiyle avutup meşgul eden iktidar, kendinden ve yandaşlarından yana dönen bir çark kurdu. Bu çark döndükçe kamu kaynakları, sorgusuz sualsiz, denetimsiz, hesapsız bir şekilde yandaşlara akıyor. Milyar dolarlar belli başlı kişilere ve şirketlere akıtılıyor, Hazineden on yıllarca sürecek döviz garantileri veriliyor. İktidarın kurduğu bu düzen ülke kaynaklarını bitirdi. Türkiye’yi birkaç milyon dolar bulabilmek için el avuç açar hale getirdi. Bu çarkı döndürmek için bilerek isteyerek izlediği, yanlışlığı defalarca kanıtlanmış “düşük faiz, yüksek kur” politikası dövizi ve enflasyonu 4-5 kat artırdı. Hayata pahalılığını baş edilemez düzeye çıkardı, Yoksulluk, işsizlik, iflaslar, kepenk kapatmalar çığ gibi büyüdü ve vatandaş bu düzene itiraz etmeye, sesini yükseltmeye, AK Parti’ye verdiği desteği çekmeye başladı. İktidarın ekonomiyi iflasın eşiğine getirmiş olması artık her kesimin gördüğü bir gerçek. İktidarın kurduğu servet aktarma düzeni çatırdıyor. Ekonomi düzen tutmuyor. İktidar telaş içinde sağa sola koşturuyor, zihni sinir projelerle yarattığı döviz krizini çözmeye çalışıyor, Çözemiyor. “Düşük faiz yüksek kurla doları ucuzlatacağım” diyor, dolar daha da tırmanıyor. “Kur Korumalı Mevduat’la dövizi indiririm” diyor, 6 ay sonra dolar yine eski düzeyine yükseliyor. “Düşük faiz, yüksek kurla enflasyonu düşüreceğim” diyor enflasyon tarihi rekor kırıyor. “Serbest piyasanın güvencesi biziz diyor” sonra ihracatçı firmaların dövizlerin yüzde 40’nı Merkez Bankası’na bozdurmalarını şart koşuyor. Bu da yetmiyor Merkez Bankası yetkilisi şirketleri arayıp “elinizdeki dövizi bozun” diye baskı yapıyor. Merkez Bankası Başkanı “yüzde 40 faizli bile kredi alamıyoruz” diyen sanayiciyi “alma o zaman” diye azarlıyor. Bu da yetmiyor bir de “stokçuluk”la suçluyor. Sanayici yaptıklarının stokçuluk değil üretimi sürdürmek için tedarik önlemi olduğunu söylüyor. Başkan kabul etmiyor. “Kredi alıp döviz satın alıyorsunuz, hepsini biliyoruz, hepinizin listesi elimizde” diye tehdit ediyor. Bütün bunlar iktidarın kurduğu düzeni sürdüremediğinin, sistemin çözmekte olduğunun göstergeleridir. AK Parti iktidara tutunabilmek için her yolu deniyor ama sonuç alamıyor. Vatandaşa dini söylemler üzerinden “şükredin” diyor, AK Partili esnaf “elim kırılsaydı da oy vermeseydim, bir daha vermem” diyor. Kendi lüks yaşamından zerre ödün vermeyen iktidar vatandaşa “iki kilo yerine yarım kilo et alın” tavsiyesinde bulunuyor, vatandaş ucuz ekmek kuyruğunda “aylardır çocuklarıma et alamadım” diyor. Muhalefetin çözüm önerilerini küçümsüyor. Reddediyor. Hakaret ediyor. Bir süre sonra muhalefetin önerilerini yapmaya başlıyor. “Biz daha önce düşünmüştük, muhalefet dediği için yapıyor değiliz” diye savunmaya geçiyor. Bakanlar, iktidar milletvekilleri esnaf ziyaretine gidemiyor. Vatandaşla karşılaştığı her ortamda ağır eleştirilerle karşılaşıyor. Uzaya gitme projeleri, dış politika başarıları anlatan bakana, “ekmek 4 lira oldu, nasıl olacak diye” hayatın gerçeklerini hatırlatıyor. Buna karşın muhalefet liderlerinin esnaf ziyaretleri bile kısa sürede mitinge dönüşüyor. İktidarın kalesi olarak bilinen illerde bile muhalefet liderlerine büyük ilgi gösteriliyor. İktidar ise bu illerde bile istediği kalabalıkları toplayamıyor. Vatandaş iktidara değil muhalefete ilgi gösteriyor. İktidarın gündeme saptırma, ekonomik krizi unutturma çabaları sonuç vermiyor. Vatandaş yaşadığı gerçeği biliyor.",https://halktv.com.tr/makale/iktidarin-kurdugu-duzen-catirdiyor-686825
Fikret Bila,Yeni Türkiye'nin yeni devleti,07 Ağustos 2022 Pazar 23:59,"Ak Parti iktidarının “o eskidendi, o eski Türkiye artık yok, yeni Türkiye var” dediği yapı, Soğuk Savaş sonrasında oluşmaya başlayan tek kişinin bütün yetkileri topladığı sağ popülist rejimlerin ortak özelliklerini taşıyor. Ortak özelliklerden birisi çok önemli devlet kurumları, o kurumları yönetebilecek liyakate sahip uzmanlar tarafından değil, iktidara kusursuz biat eden, tek yetkili liderin dediğini gözü kapalı yerine getiren çıkar-biat ilişkisiyle çalışan liyakatsiz kişiler tarafından yönetilmesi. Bir diğer ortak özellikle devletin tepesinden aşağıya doğru kamu kaynaklarının iktidarın himayesindeki iş dünyası, yeni bürokrasi arasında dağıtılması ve kaynakların bir kısmının iktidara sadakatin sağlanması için taban oluşturulmasında kullanılması. Siyasal mekanizma aracılığıyla yüklü miktarlarda ihaleler ile mevcut iş dünyasının veya yeni yaratılmış ayrıcalıklı iş dünyasının iktidarın kontrolüne bağlanması ve kamu kaynağı paylaşımının siyasi amaçlar ve yeni bürokrasinin zenginleşmesi için de kullanılması. Kayırmacılıkla kendine bağlı ayrıcalıklı bir bürokrasi oluşturulması. Bu yolla oluşturulan yandaş şirket ve iş insanlarına büyük miktarlarda vergi muafiyeti tanınması ve iktidarla maddi çıkar işbirliğinin güçlendirilmesi. Bu yolla yazar, bilim insanı John Keane’nin Putin’in eski danışmanı Illarionou’ya atfen aktardığı gibi ihale verilen şirket için kârın özelleştirilmesi, maliyetin ise kamulaştırılması. Diğer ifade edilen kârın yandaş şirkete verilmesi, iş için katlanılması gereken maliyetin ise devlete yüklenmesi. Muhaliflerin korkutulması, kolluk kuvvetlerinin tarafsızlığının ortadan kaldırılarak iktidarın aracı haline getirilmesi, yargı vesayetinden şikayet edilerek yargının bağımsızlığının örselenmesi ve kontrol altına alınması. Televizyon, radyo, gazete ve sosyal medyanın kontrol altına alınması ve iktidarın propaganda aygıtına dönüştürülmesi. Posth-truht (gerçek ötesi- gerçek olmayan) Propaganda ve muhalefeti suçlama söyleminin medya mekanizmasıyla halka sürekli aktarılması ve eğitimi yüksek olmayan kesimlerin ikna edilmesi. İşsizlik, yüksek enflasyon, gelir dağılım adaletsizliği, yoksulluğun artması karşısında iktidarın sorumlu olmadığını kabul ettirmek için çeşitli bahaneler bulunması. Küresel kriz, istikrarı bozmaya çalışan iç bozguncular, dış düşmanlar, onların işbirlikçisi hain muhalifler propagandası ile kitleleri ikna kampanyalarının sürdürülmesi. Türkiye’deki uygulamalara bakıldığında 21. yüzyıl yeni sağ popülizminin bu artık özellikleri çok yabancı gelmiyor. Kamu kaynakları üzerinden zenginleşme, biat eden sermaye ve iş dünyası, çıkar-biat ilişkisiyle çalışan yeni bürokrasi, doğal kaynaklarının yağmalanması, iktidar partisinin devletle özdeşleşmesi, tek elden yönetilen ve güven kaybeden bir devlet yapısı ortaya çıkarıyor. Örneklerine bakalım. Sondan başlarsak eski Türkiye’de en çok güvenilen kurumların başında gelen ÖSYM’deki sınav skandalları nedeniyle güvenilmez bir kurum haline gelmiş olması. Yıllarca bu kurumun yönettiği sınavlarda soruların çalındığı ve hakkın gasp edildiğinin anlaşılması. Bu kurumun yaptığı sınavlarda ağzınızla kuş tutsanız bile mülakatta elenmeniz. ÖSYM’nin KPSS soru çalınması konusunda yakalanması nedeniyle kurumun başına getirilen yeni başkanın tarikat liderine övgüler düzen biri olması. Yine Türkiye’nin güvenilir kurumlarından olan Türkiye İstatistik Kurumu’nun (TÜİK) açıkladığı enflasyon rakamlarına artık kimsenin inanmaması. Kurumun siyasi otoritenin beklediği gibi enflasyon rakamı açıkladığı yargısının kamuoyunda yerleşmesi. Asıl görevi enflasyonla mücadele olan ve bağımsız olması gereken Merkez Bankası’nın ekonomi bilimliyle uzaktan yakından ilgisi olmayan akla ziyan açıklamalarla yüksek enflasyonu izah etmeye çalışması. Diyanet İşleri Başkanlığı’nın güncel siyasi konularda sürekli fetva vererek iktidarı destekleme çabalarını yoğunlaştırması. TÜBİTAK’a, Darphane Müdürlüğü’ne konuyla ilgili eğitimi olmayan hayvanat bahçesi müdürünün atanması. İmamlık görevi yapan, sonradan Zekat Fonu Örneği konulu tez çalışmasıyla doktora derecesi alan birinin Kara Harp Okulu Dekanlığı Savunma Araştırmaları Bölümü'ne öğretim üyesi olarak atanması. Bugün “Yeni Türkiye” diye sunulan yapıya bakıldığında, eski Türkiye’nin çok gerisinde bir Türkiye oluşturulduğu çok açık görülüyor.",https://halktv.com.tr/makale/yeni-turkiyenin-yeni-devleti-687534
Fikret Bila,Laik Cumhuriyet karşıtlığı,24 Ekim 2022 Pazartesi 00:05,"Atatürk devrimlerine, dolayısıyla laik cumhuriyete karşı olanların kullandığı bir söylem de “bir gecede cahil kaldık” yakınmasıdır. Bu yakınmaya AK Parti Grup Başkan Vekili Mahir Ünal da katılmış. Ünal’ın değerlendirmesi şöyle: “Maalesef bir kültür devrimi olarak Cumhuriyet bizim lügatimizi, alfabemizi, dilimizi, hasılı bütün düşünme setlerimizi yok etmiştir. Bugün konuştuğumuz Türkçe’yle düşünce üretemeyiz.” Bu yakınmada bulunanlara göre Atatürk harf devrimi ile alfabeyi değiştirince Osmanlı’nın akıl, bilim, düşünce mirası boşa çıkmış! Bu yakınma neresinden tutsanız elinizde kalacak, gerçekle ilgisi olmayan bir yaklaşım. Atatürk ve laik cumhuriyet karşıtlığından da başka bir şey değil. Neresinden başlayalım? O Osmanlı ki bu matbaayı bu topraklara 300 sene sokmamış bir Osmanlı. Matbaa gelirse, kitaplar yazılırsa, halk uyanırsa, Saltanat sallanırsa diye direnmiş bir Osmanlı. 600 yıllık iktidarında hatırı sayılır bir düşünce insanı yetiştirmemiş bir Osmanlı. Naim Babüroğlu’nun da vurguladığı gibi Türkiye Cumhuriyeti kurulduğunda, okuma-yazma oranı erkeklerde yüzde 7, kadınlarda binde 4’tü. Harf Devrimi sayesinde okuma yazma oranı hızla arttı. 1950’ye gelindiği okur-yazar oranı yüzde 32’ye ulaşmıştı. Osmanlı’da okur-yazar olanlar, Saray çevresi ve bürokratlardan oluşan bir seçkin zümreydi. Osmanlıca diye özgün bir dil de yoktu. Arap ve Fars dillerinin karmasından oluşan, okuması da konuşması da zor bir dildi. Ayrıca Anadolu insanı bu dili anlamaz, Türkçe konuşurdu. Saray ve çevresi ise Türklere de Türkçeye de tepeden bakardı. Prof. Dr. Hakkı Uyar’ın dediği gibi “Toplumun yüzde 95’nin bilmediği bir alfabeyi değiştirmek de bizi cahil bırakmaz. Kayda değer tarihsel metinlerin hepsi günümüz Türkçesine çevrilmiştir, dönemin uzmanları olarak bizler zaten gereken aktarımları yapmaktayız. Yapılan demagoji ve Cumhuriyet Devrimi’ne, Atatürk’ün yaptıklarına karşı hazımsızlıktan ibarettir.” Uyar’ın teşhisi yerli yerindedir. Türkiye’yi çağdaş uygarlık yoluna, aydınlanma yoluna sokan, akıl ve bilime dayalı laik eğitime kavuşturan Atatürk devrimleridir. Atatürk, saltanatı ve hilafeti kaldırıp cumhuriyeti ilân ettikten sonra bu üç devrimin içini hukuksal ve kültürel devrimlerle güçlendirmiştir. Hukuksal ve kültürel devrimler laik ve demokratik bir siyasi ve sosyal yaşamı oluşturmayı hedeflemiştir. Karşı Devrim kitabımda (Kırmızıkedi Yayınları, 2022, s. 36-37) da yer verdiğim bu devrimler şunlardır: 3 Mart 1924 tarihinde Halifeliğin kaldırıldığı gün, Tevhidi Tedrisat Kanunu (Öğrenim Birliği Kanunu) çıkarıldı. Dine göre yapılan eğitime son verildi, eğitim kurumları tek ilke ve kurum altında toplanmış, laik, akıl ve bilime dayalı eğitime geçildi. Öğrenim Birliği Kanunu ulusal eğitim anlayışını getirdi. Bütün eğitim, Eğitim Bakanlığı’nın yetkisine bırakıldı. Medreseler kapatıldı. Medreseler yerine imam hatip okulları ve İstanbul Üniversitesi’nde İlahiyat Fakültesi açıldı. Yine aynı gün Şeriye ve Evkaf Vekaleti kaldırıldı ve bu bakanlık yerine Diyanet İşleri Başkanlığı kuruldu. Erkanı Harbiye Vekaleti kaldırılarak yerine Genelkurmay Başkanlığı kuruldu. Böylece asker ve din adamları siyasetin dışına çıkarıldı. Tamamlayıcı hukuksal ve kültürel devrimler süreci Halifeliğin kaldırılmasından sonra 8 Nisan 1924 tarihine şeriat mahkemelerinin kaldırılmasıyla devam etti. 25 Kasım 1925 tarihinde fes giyilmesini yasaklayan ve şapka giyilmesini düzenleyen kanun çıkarıldı. 30 Kasım 1925 tarihinde tekke, zaviye ve türbeler kapatıldı. Bu yasayla tarikatlar kapatıldı, ancak faaliyetlerini gizli olarak sürdürdüler. Bugün iktidara ortak konumdalar. 17 Şubat 1926 tarihinde İsviçre’den alınan Medeni Kanun çıkarıldı. 4 Ekim 1926 tarihinde Medeni Kanun’la birlikte, Ticaret Kanunu, Borçlar Kanunu ve Ceza Kanunu yürürlüğe girdi. Medeni Kanunu’nun yürürlüğe girmesinin en önemli yönü kadın erkek eşitliğini büyük ölçüde sağlamış olmasıdır. Medeni Kanun’dan önce kadın ikinci sınıf görülürdü. Erkekler dört kadınla evlenebilirdi. Erkek ‘boş ol’ dediğinde kadın boşanmış olurdu. Mirasta erkekler tam hisse alırken kadınlar yarım hisse alırdı. Ancak iki kadının tanıklığı bir erkeğin tanıklığına eşit sayılırdı. Medeni hukuka geçilmesiyle birlikte din adamları hukuk uygulama ve adalet sağlama yetkilerini kaybettiler. Kişi, aile ve iş ilişkilerine çağdaş bir düzen getirildi. 9 Ağustos 1928 tarihinde harf devrimi yapılacağı açıklandı. 1 Kasım 1928 tarihinde Harf Kanunu çıkarıldı. Türkçe alfabeye geçildi. Halka yeni yazıyı öğretmek için Millet Mektepleri açıldı. Osmanlı’da çok alfabe vardı Neredeyse her toplum başka bir alfabe kullanıyordu. Anadolu’da Ortodoks kesim Türkçeyi Grek alfabesiyle yazıyordu. Ermeniler Türkçeyi Ermeni alfabesiyle kaleme alıyorlardı. Müslüman toplum ise Arap alfabesi kullanıyordu. Türkçe alfabe çoklu alfabeyi ortadan kaldırdı, okuma-yazma kolaylığı getirdi, dil sadeleşti. “Bir gecede cahil kaldık” diyenlerin asıl dertleri bu devrimler ve bu devrimlerin üzerinde yükselen laik cumhuriyettir.",https://halktv.com.tr/makale/laik-cumhuriyet-karsitligi-699274
Fikret Bila,Sadece bir konser değildi,12 Eylül 2022 Pazartesi 00:03,"İzmir’in kurtuluşunun 100. yıldönümünde Tarkan’ın konserinden yansıyan manzara sadece bir konser görüntüsü değildi. Gündoğan meydanından yükselen ışık, yüzbinlerle ifade edilen muhteşem kalabalık aynı zamanda iktidara yöneltilmiş bir direnç, bir itiraz ve dayatmalara karşı bir meydan okumaydı. Önce bu görkemli şöleni düzenleyen İzmir Büyükşehir Belediye Başkanı Tunç Soyer’i, iktidarın Türkiye’yi sürüklemeye çalıştığı karanlığa karşı Atatürk’ün ışığıyla dimdik duran, şarkılarıyla, sosyal medya mesajlarıyla laik Cumhuriyet’e sahip çıkan Tarkan’ı kutlamak gerekiyor. Böyle muhteşem bir konseri para almadan gerçekleştirmesi de olayın bir konserden ibaret olmadığını gösteriyor. Konserde takdir edilmesi gereken biri de kuşkusuz CHP Lideri Kemal Kılıçdaroğlu’ydu. Görkemli kalabalığı siyasi bir zemin ve araç olarak görmedi. Kürsüye çıkmadı, kimseyi gölgelemedi, rol almadı. Ailesiyle birlikte mütevazı bir konuk olarak konseri dinledi. Kılıçdaroğlu’nun bu olgun tutumu da takdir gördü. Gelelim konserin siyasi anlamına. İki milyon kişinin katıldığı ifade edilen bu konserin ilk siyasi mesajı halkın Türkiye’ye giydirilmek istenen siyasal İslam kimliğini ve dayatılan yaşam tarzını kabul etmeyeceğidir. Bu konser, iktidarın tarihten ve ders kitaplarından Atatürk’ü silme çabalarına karşı devasa bir karşı duruştur. Atatürk’e sahip çıkmadır. O’nu bu halkın gönlünden silmenin, saçtığı ışığı karartmanın, açtığı yolu kapatmanın mümkün olmayacağını Türkiye’ye ve dünyaya haykırmaktır. Atatürk’ün devrimlerini, ilkelerini, laik Cumhuriyeti, aydınlanmayı, modernleşmeyi, kadın erkek eşitliğini, insan haklarını sahiplenmedir. İktidarın Kurtuluş Savaşı’nı yok sayma, küçümseme, Atatürk’e karşı Vahdettin’i, Abdülhamid’i kahramanlaştırma, 15 Temmuz’u 29 Ekim gibi gösterme, tarihini kendine göre yeniden yazma, “keşke Yunan kazansaydı” diyecek kadar şuursuzluk örneği verenlere arka çıkma çabalarını silip atmaktır. Kurucu öndere, kurtuluşa ve kuruluşa birlikte sahip çıkmaktır. Bu konser; festivallerin ve konserlerin, tarikatların talebiyle iptal edilmesine, sanatçıların cezaevine atılmasına çok güçlü bir tepkidir. Gelelim Belediye Başkanı Tunç Soyer’in konuşmasına. Soyer çok güzel bir konuşma yaptı. Bu konuşmadan iktidar rahatsız oldu. İktidar sözcüleri Soyer’i hedef alan çıkışlar yaptılar. Oysa Soyer, Kurtuluş Savaşı’nın sadece işgal ordularına karşı değil aynı zamanda İngilizlere teslim olmuş saltanat sahiplerine karşı verildiğini anımsattı. Soyer’in şu sözlerinin başka anlamı yoktur: “100 yıl önce bu toprakları yönetenler gaflet delalet ve hatta hıyanet içindeydi. Gençleri kadınları çocukları hiç düşünmediler. Sadece saraylarındaki saltanatı korumak için tüm milleti ateşe attılar.” Bu sözlerde bir yanlışlık yok. Kurtuluş Savaşı sadece işgal ordularına karşı verilmemiştir. Kurtuluş Savaşı aynı zamanda ülkenin anahtarını İngilizlere teslim eden Padişah ve yandaşlarına karşı da verilmiştir. Saltanat ve hilafet isteyenlere, bu amaçla İngiliz destekli isyan çıkaranlara karşı da verilmiştir. İngilizlere yaranmak isteyen Padişah Vahdettin’e ve Damat Ferit’e, Mustafa Kemal ve arkadaşlarına yönelik idam fermanlarıyla, ihanet ordularıyla, Anzavur, Şeyh Sait gibi isyanlara karşı da verilmiş bir kurtuluş ve kuruluş savaşıdır. İzmir’deki Tarkan konseri göstermiştir ki, iktidar Atatürk’ü ve laik cumhuriyeti yok saydıkça O’na olan sevgi ve bağlılık daha da artmaktadır. İktidar artık bu gerçeği görmelidir.",https://halktv.com.tr/makale/sadece-bir-konser-degildi-692418
Fikret Bila,Sükût ikrardan gelir,29 Ağustos 2022 Pazartesi 00:55,"Sedat Peker’in açıklamalarının hepsi doğru çıkıyor. Bugüne kadar yalanlanan bir açıklaması olmadı. Peker son olarak bir rüşvet çarkı iddiasını gündeme getirdi. Rüşvetle ilgili yazışmaları yayımladı. Kendisinden rüşvet istenen iş kadını Mine Tozlu Sineren, Halk TV canlı yayınında Peker’in iddialarını doğruladı. Bir hukuk devletinde yargı hemen harekete geçer. Kendisinden rüşvet isteneni de rüşvet vereni de rüşvet aldığı iddia edilenleri de kapsayacak bir soruşturma açar. Ancak Türkiye’de öyle olmuyor. Sedat Peker’in daha önce gündeme getirdiği ve belgelediği birçok iddia için yargı kılını kıpırdatmadı. Bu satırlar kaleme alındığında son rüşvet iddiasıyla ilgili olarak yargı yine harekete geçmemişti. Bu konuyla ilgili olarak en sık sorulan soru “cesur bir savcı yok mu, bir tane bile mu yok” sorusuydu. Bu iktidar, savcıların resen soruşturma başlatma yetkisini aldı. Bu yetkiyi sadece başsavcılara verdi. Şu ana kadar başsavcılardan harekete geçen olmadı. Nedeni belli. Siyasileri ilgilendiren veya iktidar aleyhine sonuç verecek konularda yargı siyasi otoritenin nasıl bir tavır alacağını bekliyor. Eğer siyasi otorite dava açılmasını istiyorsa açılıyor, istemiyorsa açılmıyor. Kimlerin cezaevine girmesini istiyorsa onlar cezaevine gönderiliyor, kimlerin cezaevinden çıkmasını istiyorsa onlar çıkarılıyor. Bu tablo yargının bağımsızlığını ve tarafsızlığını kaybettiğini gösteriyor. Anayasasında yazmasına rağmen kuvvetler ayrılığı ilkesinin Türkiye’de çalışmadığını kanıtlıyor. Sedat Peker, eski Sermaye Piyasası Kurulu (SPK) Başkanı Ali Fuat Taşkesenlioğlu, Cumhurbaşkanı Danışmanı Serkan Taranoğlu ve Türkiye Odalar Borsalar Birliği Deniz Meclisi Üyesi Salih Orakçı’nın rüşvet ağı içinde olduklarını öne sürerken, yazışmaları da ifşa etti. Kendisinden rüşvet istenen iş kadını Sineren, Halk TV’de şöyle konuştu: “Sermaye artırma başvurusu yapınca Zehra Taşkesenlioğlu'na yönlendirildik. Orada Serkan Taranoğlu ile tanıştırıldık. Taranoğlu rüşvet istedi, ben vermedim. Sistemi kurmuşlar.” Zehra Taşkesenlioğlu, AK Parti Erzurum Milletvekili ve eski SPK Başkanı Ali Fuat Taşkesenlioğlu’nun kız kardeşi. Sineren konuşmasını şöyle sürdürdü: ""SPK başkanıyla görüşmek için talep ettiğim her görüşmeyi reddedip malum rüşvet kanalına yönlendirdiler. Hangi şirketin sermaye artırımı 8 ay bekletildi? Rüşvet vermedim diye yatırımcılar cezalandırıldı."" Sineren, Halk TV canlı yayınında, Sedat Peker'in Cumhurbaşkanı Danışmanı Serkan Taranoğlu'nun kendisinden rüşvet istediğine ilişkin WhatsApp yazışmalarını da doğruladı. Adı geçenlerden Ali Fuat Taşkesenlioğlu dışında kimse açıklama yapmadı. Taşkesenlioğlu, iddiaları reddetti, suç duyurusunda bulunacağını açıkladı. Ancak Sedat Peker, yeni açıklamalar yaptı ve bir video yayınladı. Videoda Zehra Taşkesenlioğlu’nun eşiyle bu konu nedeniyle tartıştığı görülüyor. İktidardan ise çıt çıkmıyor. Böyle demokratik hukuk devleti olur mu? “Sükût ikrardan gelir” diye bir sözümüz var. “Cevap verilmesi karşısında susuluyorsa bu durum iddiaları kabul etmek” anlamına geliyor.",https://halktv.com.tr/makale/sukut-ikrardan-gelir-690407
Fikret Bila,Alevi açılımı boş çıktı,10 Ekim 2022 Pazartesi 00:05,"Cumhurbaşkanı Tayyip Erdoğan, Alevileri de kapsayacak bir hak ve özgürlükler adımı atacaklarını açıklamıştı. Alevilerle ilgili adımı şöyle duyurdu: “Kültür ve Turizm Bakanlığımız bünyesinde kuracağımız Alevi Bektaşi Kültür ve Cemevi Başkanlığı muhtarlıklara, belediyelere, derneklere, federasyonlara bağlı cemevlerinin tamamının yönetimini yürütecektir.” Alevilerin beklentileri açısından boş bir adım, Alevi dernekleri ve cemevlerinin bakanlığa bağlanmak gibi bir talepleri olmadı. Alevi Bektaşi derneklerinin ve cemevlerinin Turizm ve Kültür Bakanlığı’nda bir daire başkanlığına bağlanması iktidarın cemevlerini ibadethane olarak görmediğini bir kez daha ortaya koydu. Oysa Aleviler, Aleviliğin inanç, cemevlerinin de ibadethane olarak kabul edilmesini istiyor. Alevilik, bir turistik ve kültürel faaliyet değil ki Turizm ve Kültür Bakanlığı’nda bir daire başkanlığına bağlansın. Böyle bir girişim Alevilerin beklentisini karşılamadığı gibi aksine tepkilerine yol açan bir adım olur. Nitekim şimdiden bazı Alevi Bektaşi derneklerinden sert tepkiler geldi. Cemevlerinin Kültür ve Turizm Bakanlığı’nda kurulacak bir daire başkanlığına bağlanması, iktidarın devlet eliyle Alevileri kontrol etmesi, baskı altına alması, yönlendirmesi, bazı dernek ve cemevlerini iktidara çekmesi gibi birçok açıdan sakıncalı görülüyor. Söz konusu Daire Başkanlığı’nda bazı dernek ve cemevi önde gelenlerinin, inanç önderlerinin kadroya alınıp maaş bağlanması da söz konusu olacak. Böyle bir teklifi kabul edecek dernek başkanı veya cemevi yöneticisi veya dedeler olabilir. Bu ancak Alevi dernekleri ve cemevlerinin bölünmesi sonucunu doğurur. Cumhurbaşkanı Erdoğan, son dönemde cemevi ziyaetleri yapıyor, cemevi açılışlarına katılıyor, böylece bu kesimin sempatisini ve oyunu kazanmaya çalışıyor. Ancak cemevlerini Kültür ve Turizm Bakanlığı’na bağlayarak bu sempatiyi oluşturması ve oy desteği alması mümkün değil. İktidarın yıllardır “cemevi cümbüş evi” diyerek Aleviler aleyhine propaganda yaptığı, Alevi karşıtlığı üzerinden kutuplaştırıcı bir politika izlediği biliniyor. İktidarın, Aleviliği dinden sapma olarak gören, Alevilere yapılan saldırıları destekleyen, hatta kışkırtıcılık yapan tarikat ve cemaatlerle fiilen bir koalisyon içinde olduğu da sır değil. Bakanlıkların bu tarikatlar arasında bölündüğü, birçok bürokratik üst düzey görevlere atananların tarikat mensubu oldukları da bir gerçek. Böyle bir uygulama içinde olan iktidarın şimdi de Alevi Bektaşi Kültür ve Cemevi Başkanlığı’nın muhtarlıklara, belediyelere, derneklere, federasyonlara bağlı cemevlerinin tamamının yönetimi yürütecek olması Alevilerin sorunlarını çözmeyecek aksine daha ağırlaştıracaktır. Bu bürokratik yapının cemevlerini kontrolü altına almaya çalışacağı, müfettişler göndererek denetleyeceği açıktır. Bu ülkede Aleviler en çok katliama uğramış kesimdir. Sivas Madımak Oteli katliamı henüz belleklerde tazedir. Bu katliamın tarikatlar eliyle yapılan kışkırtmalar sonucunda gerçekleştiği de gerçektir. Tıpkı 12 Eylül 1980 öncesindeki Sivas, Kahramanmaraş, Çorum katliamları gibi. O dönemde yaygın olan Alevilerin evlerini işaretleme faaliyetleri bugünlerde de yeniden ortaya çıkmıştır. Bu katliamların üstü örtülmüş, adil bir yargılama olmamış, yaptıkları katillerin yanına kalmıştır. İktidarı boyunca din ve dince kutsal sayılan değerler üzerinden siyaset yapan, Alevi karşıtlığıyla oy toplayan, FETÖ’yle, diğer tarikatlar ve cemaatlerle birlikte ülkeyi yöneten ve bir askeri darbe girişimine kadar getiren siyasal İslamcı bir iktidarın Aleviliği inanç, cemevlerini ibadethane olarak tanımasını beklemek hayalci bir tutumdur. Nitekim iktidar bu konuda da şaşırtmamış, Aleviliği bir inanç olarak değil kültürel bir faaliyet olarak ilân etmiştir. Elbette buna itibar edecek bazı Alevi Bektaşi dernekleri ve cemevleri çıkabilir ancak bu Alevilerin sorunun çözüldüğü veya çözüleceği anlamına gelmez.",https://halktv.com.tr/makale/alevi-acilimi-bos-cikti-696916
Fikret Bila,Kılıçdaroğlu: Akşener’le aramızda bir sorun yok,15 Eylül 2022 Perşembe 17:41,"İktidara yakın medyada sürekli olarak 6’lı Masa’da çatlak olduğu iddiası gündeme getiriliyor. Son günlerde ise CHP Lideri Kemal Kılıçdaroğlu’yla İYİ Parti lideri Meral Akşener arasında sorun olduğu iddiası öne çıkarılıyor. Akşener’in, Kılıçdaroğlu’nun cumhurbaşkanlığı adaylığına karşı olduğu vurgulanıyor. Akşener’in Ankara Büyükşehir Belediye Başkanı Mansur Yavaş’ın aday oymasını istediği öne sürülüyordu. İktidara yakın çevreler bu iddiaları “İYİ Parti Millet İttifakı’ndan ayrılabilir”e kadar götürdü. Kılıçdaroğlu ile Akşener’in veya 6’lı Masa’daki diğer liderlerin arasında bir sonun var mı? CHP lideri Kılıçdaroğlu’na dünkü görüşmemizde, “Sayın Akeşener’le veya diğer liderlerle aranızda bir sorun var mı?” diye sordum. “Hayır” diye yanıt verdi, “Sayın Akşener’le ve diğer liderlerle aramızda bir sorun yok. Ama yaratmak isteyeler var. Saray’ın beslemesi olanlar sürekli sorun varmış gibi yazıp, çizip, konuşuyorlar. Hayır bizim aramızda sorun yok. 6’lı Masa’da bir çatlak yok. Sayın Akşener de bunu söyledi. Zaten bizim birbirimizle kavga etmek lüksümüz de yok. Ülkenin temel sorunlarını çözmek, Türkiye’ye güçlendirilmiş parlamenter sisteme taşımak konusunda kararlıyız. Ülkede yaşamsal sorunlar var. Demokrasi sorunu var. Ekonomi sorunu var. Adalet sorunu var. Bu sorunlar 85 milyonu ilgilendiren sorunlar. Biz 6 lider olarak bu soruları çözmeyi ortak hedef olarak görüyoruz. Bu hedefe kilitlenmiş durumdayız.” Kılıçdaroğlu’na, 6’lı Masa’da ortak cumhurbaşkanı adayının kim olacağı konusunun konuşulup konuşulmadığını da sordum. Bu soruma da “Hayır” yanıtını verdi, “Cumhurbaşkanlığı adayı konusunda isim konuşulmadı. Ancak cumhurbaşkanı adayının taşıması gereken özellikler konuşuldu. Bizde bunu zaten kamuoyuna açıkladık. Cumhurbaşkanı adayının hangi niteliklere sahip olması gerektiğini duyurduk ama isim hiç konuşmadık. Daha önce de ifade ettiğim gibi cumhurbaşkanı adayının kim olacağını 6’lı Masa kararlaştıracak.” Kılıçdaroğlu, görüşmemizde RTÜK’ün Halk TV’ye verdiği cezalara da çok sert tepki gösterdi. Bu ceza kararına imza atan RTÜK üyelerinin yetkilerini yasa çerçevesinde değil, yasayı aşarak kullandıklarına vurgu yaptı. Kılıçdaroğlu, “Ülkede anayasa askıda. Yasalar uygulanmıyor. Çok ciddi bir demokrasi sorunu var” dedikten sonra RTÜK hakkında şu değerlendirmeyi yaptı: “RTÜK artık bir ceza infaz kurumuna dönüştü. Basın İlân kurumu da öyle. İktidar RTÜK ve Basın İlân kurumuyla özgür basını susturmak istiyor. RTÜK yayı yasaklarıyla, para cezalarıyla Halk TV’yi susturmak istiyor. Basın İlân Kurumu ilân ambargosuyla özgür gazetecilik yapan gazeteleri susturmak istiyor. Bu ambargoyu özellikle Evensel, Yeni Asya gibi gazetelere uyguluyor. Bu kabul edilemez.” Kılıçdaroğlu, Türkiye’de demokrasilerde olması gerektiği gibi, Avrupa Birliği ülkelerinde olduğu gibi medyanın özgür olması, denetim görevini yerine getirmesi gerektiğini vurguladı. Halk TV’nin bu görevi yerine getirdiği için hedef olduğunu söyledi. Halk TV’yle ilgili şu yorumu yaptı: “Halk TV geniş kitlelerin televizyonu. Halkı doğru bilgilendiriyor. Bu nedenle iktidar Halk TV’yi susturmak istiyor. Bunu RTÜK eliyle yapıyor. RTÜK Başkanı zaten Erdoğan’ın talimatlarını hemen yerine getiririz, demişti. Ancak bunan Halk TV zarar görmez. Demokrasi kaybeder, yasakçı, sansürcü iktidar kaybeder. Yasakların iktidara hiçbir yararı olmaz. RTÜK üyeleri yetkilerini yasa içinde kullanmak zorundadır. Bu konuda bütün kamu görevlilerini daha önce de uyarmıştım. Bu cezalara imza atanlar yetkilerini yasa çerçevesinde kullanmıyorlar. Saray’dan aldıkları talimatı uyguluyorlar. Bu iktidar kendi hatalarını, yanlışlarını örtmek için özgür medyayı susturmak istiyor. Buun için ceza yağdırıyorlar.” Kılıçdaroğlu, demokrasilerde özgür medyadan aslında iktidarların yararlandığını da vurguladı. Kılıçdaroğlu, şu değerlendirmeyi yaptı: “Demokrasilerde özgür medya yapılan hataları, yanlışları, olumsuzları gündeme taşır. İktidarda bunları görür ve yanlışlarını düzeltmeye çalışır. Ama Türkiye’de iktidar özgür medyayı susturarak keyfi yönetimini sürdürmek istiyor” Kılıçdaroğlu, iktidarın ne yaparsa yapsın, sandıkta gideceğini de vurguladı.",https://halktv.com.tr/makale/kilicdaroglu-aksenerle-aramizda-bir-sorun-yok-693092
Fikret Bila,Kılıçdaroğlu: Akşener’le aramızda bir kriz yok,01 Ekim 2022 Cumartesi 10:18,"CHP Lideri Kemal Kılıçdaroğlu’nun PKK’nın Mersin Mezitli’de gerçekleştirdiği ve bir polisi şehit ettiği saldırı sonrasında iktidarın CHP’yi suçlamasına verdiği sert yanıtları dün aktarmıştım. Kılıçdaroğlu, iktidarı şehit kanı üzerinden kumpas kurmakla suçlamıştı. Bugün Kılıçdaroğlu’nun bir başka tartışma konusundaki görüşlerini aktarayım. Kılıçdaroğlu’na görüşmemizde İYİ Parti Lideri Meral Akşener’in, “6’lı masa noter değildir. Bizim CHP’ye bir borcumuz yok. 31 Mart seçimlerinde ödedik. Hatta alacaklıyız” sözlerini anımsattım. Bu sözlerin “Akşener, Kılıçdaroğlu’nun adaylığına karşı” biçiminde yorumlandığını anımsatarak, Akşener’le önceki gün gerçekleştirdiği görüşmesinin nasıl geçtiğini, bu konuyu konuşup konuşmadıklarını sordum. Yanıtı şu oldu: “Bu konu açılmadı. Gayet sıcak, gayet samimi, çok verimli bir görüşme oldu. Bir sorun yok. Yandaş medya bir kriz varmış gibi yansıtıyor ama bir kriz yok. Biz ortak çalışmalarımızı sürdürüyoruz. Meral Hanım, soru sorulunca daha önce mutabakata vardığımız ilkeleri söyledi. Tabii bunu gazeteciler kriz diye yansıtıyor. Gazetecilere bir şey demeye hakkımız yok, kendi anlayışlarına göre yansıtıyorlar. Ancak bizim aramızda en küçük bir sorun yok. Adaylık konusunu da konuşmadık. Bunun acelesi yok. Önce ülke sorunlarını nasıl çözeceğimiz konusunu berraklaştırmamız gerekiyor. Nasıl bir yol haritası izleyeceğiz: Bu konuyu çalışıp netleştirmemiz gerekiyor. Daha önce de söylediğimiz gibi cumhurbaşkanı adayını 6’lı Masa belirleyecek. Henüz seçim takvimi bile belli değil. Seçim takvimi belli olunca 6’lı Masa olarak toplanacağız ve adayımızı belirleyeceğiz.” Kılıçdaroğlu, 2 Ekim Pazar günü liderler arasında yapılacak ikinci tur görüşmelerinin ilkine ev sahipliği yapacak. Toplantı öncesi diğer liderleri ziyaret ederek gündemde yer alacak konuları görüştüğünü belirten Kılıçdaroğlu, toplantıda yol haritası ve ortak program üzerinde çalışacaklarını, toplantı sonrası yayınlanacak ortak bildiri konusunda da çalışmaların sürdüğünü vurguladı. Kılıçdaroğlu, 6’lı Masa’da kriz yaratmak isteyenlerin boşuna uğraştıklarını da belirterek şu değerlendirmeyi yaptı: “Biz 6 lider sorumluluğumuzun bilincindeyiz. Ülkeyi iktidarın getirdiği bu durumdan birlikte çıkaracağız. Bu bizim tarihi sorumluluğumuzdur. Bu sorumluluk duygusu ve bilinciyle hareket ediyoruz, etmeye devam edeceğiz.” Kılıçdaroğlu’na seçimi kazanmaları halinde yeni cumhurbaşkanının yürütme yetkisini nasıl kullanacağını sordum. Bu konuda DEVA Partisi Lideri Ali Babacan’ın ve Yardımcısı Mustafa Yeneroğlu’nun yeni cumhurbaşkanının bu yetkisini diğer liderlerin de yer alacağı “Cumhurbaşkanı Kabinesi” ile mutabakat içinde kullanması gerektiğini savunduğunu anımsatarak, bu konuyu görüşüp görüşmedikleri sorusunu yönelttim. Şu yanıtı verdi: “Bu konuyu henüz görüşmedik. Bu öneriyi de 6’lı Masa olarak görüşüp karara bağlarız. Geçiş sürecinde nasıl bir yol haritası izleneceği, alınması gereken acil önlemleri, uygulanacak temel politikaları, yetki kullanımı gibi konuları ortak biçimde zaten çalışıyoruz. Sorumluluğumuzun farkındayız. Bütün konular ele alınacak ve bir karara bağlanacak.” Kılıçdaroğlu’nun sözlerinden anlaşılıyor ki, İYİ Parti Lideri Akşener’in sözleri iktidarın beklediğinin aksine iki lider arasında veya 6’lı Masa’da bir soruna, bir krize yol açmamış. CHP cephesinde Akşener’in “Bizim CHP’yi borcumuz yok. 31 Mart seçimlerinde ödedik. Hatta alacaklıyız” sözleri de bir tepkiye neden olmuş gibi görünmüyor. CHP yönetimi, “Sayın Kılıçdaroğlu da CHP yöneticileri de zaten İYİ Parti bize borçlu, diye bir ifade hiç kullanmadık. CHP’nin İYİ Parti’nin seçime girmesini garanti etmek için milletvekili vermesi demokrasi için atılmış bir adamdı. Bir borç-alacak ilişkisi değildi” yorumunu yapıyorlar. Bu ifadeler gösteriyor ki 6’lı Masa, güçlendirilmiş parlamenter sisteme nasıl geçileceği, nasıl bir geçiş dönemi olacağı, nasıl bir ortak program uygulanacağını, hangi temel politikaların uygulanacağı üzerinde çalışıyor ve mesafe almış görünüyor. Ortak aday konusunda ise aceleleri yok. Seçim tarihinin ilân edilmesini bekliyorlar. Kılıçdaroğlu: Şehit üzerinden kumpas kuruyorlar",https://halktv.com.tr/makale/kilicdaroglu-aksenerle-aramizda-bir-kriz-yok-695473
Fikret Bila,Ne değişti?,23 Kasım 2022 Çarşamba 00:02,"Cumhurbaşkanı Tayyip Erdoğan on yıldır Mısır Devlet Başkanı Sisi’yi tanımıyordu. Bir askeri darbeyle Mısır’da iktidarı eline alan Sisi’yle asla bir araya gelmeyeceğini her fırsatta vurguluyordu. Erdoğan, Sisi’nin “darbeci, zalim ve katil” olduğunu da söylüyordu. Bu sert ve kararlı tutumuna karşın Erdoğan, Katar’da dünya futbol şampiyonasının ilk gününde Sisi’yle tokalaştı ve samimi bir fotoğraf verdi. Katar’a gitmeden önce, Endonezya gezisinden döndükten sonra, yine on yıldır tanımadığı Suriye Devlet Başkanı Esad’la görüşebileceğini, 2023 seçimlerinden sonra Suriye ile “silbaştan” ilişki kurulabileceğini söyledi. Erdoğan, Suriye içsavaşı çıktıktan sonra Esad’ı da “zalim ve katil” ilân etmişti. 2013 yılında iktidar, Esad’ın günlerinin sayılı olduğunu, birkaç hafta içinde devrileceğini de duyurmuştu. İktidar mensupları kısa sürede Emevi camiinde namaz kılmaya gideceklerini de ilân etmişlerdi. Esad devrilmedi. İçlerinden bazılarını Türkiye’nin de desteklediği İslamcı radikal gruplar Esad’la savaşı kaybettiler ve Türkiye sınırında, İdlip’te toplandılar. Şimdi Erdoğan, Sisi gibi Esad’la silbaştan ilişkiden söz edebiliyor. Bu durumda sormak gerekir: Ne değişti? Ne değişti de Cumhurbaşkanı Erdoğan, Sisi ve Esad’la ilişkileri normalleştirmek istiyor? Sisi hâlâ darbeci değil mi? Zalim değil mi? Sisi Mısır iç politikasında veya Türkiye’ye yaklaşımında olumlu yönde bir politika değişikliğine mi gitti? Bu soruların tümünün yanıtı “hayır”dır. Elbette Türkiye’nin komşularıyla iyi ilişkiler içinde olması esas olmalıdır. Mısır’la da Suriye’yle de, İsrail’le de, Irak’la da, İran’la da. Ancak AK Parti iktidarı bunu esas almadı. Atatürk’ün “yurtta barış, dünyada barış” ilkesini pasif bulduğunu açıkladı ve pro-aktif dış politikaya geçeceğini ilan etti. Bu politikasının sonucunda Suriye, Mısır ve İsrail ilişkilerini bozdu. Sonuçta bölgede yalnız kalan Türkiye oldu. Hatta bu durumu iktidar “değerli yalnızlık” diyerek olumlu bir durummuş gibi kamuoyuna aktardı. Şimdi ise Sisi’yle ve Esad’la iyi ilişkiler kurmak istiyor. Tabii burada geçen on senede Türkiye’nin ödediği bedeli anımsatmak ve “madem on sene sonra barışılacaktı, on yıldır neden ağır bir maliyet ödendi” sorusunu da sormak gerekir. Türkiye’nin Sisi’yi reddetmesinden sonra Türkiye Doğu Akdeniz’deki doğal kaynak arama-çıkarma faaliyetlerinin dışında kaldı. Mısır, Güney Kıbrıs ve Yunanistan arasında Türkiye’ye karşı işbirliği gelişti. Mısır’la ticaret ilişki kesildi. Mısır, Güney Kıbrıs, Yunanistan, Akdeniz’de ortak askeri tatbikat yaptılar. Türkiye Akdeniz’de doğal gaz ve petrol aramalarına başlamıştı, bunu durdurmak zorunda kaldı. Arama gemileri limanlara çekildi. Suriye’de Esad karşıtı güçleri destekleyen, Müslüman Kardeşler çizgisinde bir iktidar oluşmasını arzu eden Türkiye bir sonuç alamadı. ABD, Suriye’nin kuzeyine yerleşti, petrol kaynaklarına el koydu ve PKK’ya bir devletçik kurdu. Binlerce TIR silah ve mühimmat verdi. PKK-YPG’lileri askeri olarak eğitti, mezuniyet törenlerine ABD’li generaller katıldı. Rusya da Suriye’nin güneyine yerleşti. Suriye hava sahasını kontrolüne aldı. Güneydeki doğal kaynakları işletmeye başladı. Türkiye ise milyonlarca Suriyeliyi ülkeye aldı. Yüzbinlercesinin Türkiye-Suriye sınırının Suriye tarafında bakımlarını üstlenerek milyonlarca dolar harcamaya başladı. Aynı şekilde Türkiye’deki Suriyeliler için yılda 60 milyar dolar harcandığı duyuruldu. Türkiye’deki Suriyelilere maddi yardım yapılıyor bedava sağlık hizmeti veriliyor, işyeri açanlardan vergi alınmıyor. Suriye nüfusunun neredeyse yarısına Türkiye bakıyor. Bu harcamalar Türkiye ekonomisindeki krizi besleyen önemli bir faktör haline geldi. İktidarın şu haklı soruya yanıt vermesi gerekiyor: “Madem sonuçta barışacaktık, on yıldır bu faturayı niye ödedik?”",https://halktv.com.tr/makale/ne-degisti-704083
Fikret Bila,Aynı gemide miyiz?,24 Ağustos 2022 Çarşamba 00:53,"Cumhurbaşkanı Tayyip Erdoğan, “Hepimiz aynı Türkiye gemisinin içindeyiz. Bu gemi hızla yol alırsa kazanan hepimiz olacağız. Bu gemi, güvenlik gibi ekonomi üzerinden açılan deliklerden su alarak batarsa hepimiz boğulacağız” dedi. Erdoğan ayrıca, artık kimsenin parasının değerinden endişe ederek dövize ve altına yönelmesi için neden kalmadığını belirterek, vatandaşları Türk Lirası’na dönmeye davet etti. Döviz ve altın almanın ekonomi gemisinde delik açmak anlamına geleceğini söyledi. Muhalefetten ilk itiraz Erdoğan’ın “aynı gemideyiz” sözlerine geldi. Aynı itirazın sosyal medyada toplumun değişik kesimlerinden de geldiği gözlendi. “Aynı gemide miyiz” sorusu haklı bir sorudur. İktidar mensupları ve iktidara yakın çevrelerin ekonomik olarak tuzu kuru. Bu çevre içinde yer alanların zenginleştiği bir sır değil. Sadece kamuoyuna yansıyan haberler izlense AK Parti iktidarında siyasi veya bürokratik olarak üst düzey görev yapanların ve ailelerinin iş dünyasına girdikleri, sermaye sahibi haline geldikleri veya “huzur hakkı” adı altında devletin veya özel sektörün çeşitli kurumlarından yüksek tutarlarda üç-beş maaş aldıkları biliniyor. Halkın büyük çoğunluğunun ise su almakta olan kırık dökük bir gemiye doldurulduğu da bir gerçek. Ancak bu batmakta olan gemide iktidar mensupları ve iktidarın iş verdiği çevreler yok. Hazineden döviz garantili milyarlarca dolar ve euro’luk ihale alan, milyarlarca liralık vergi muafiyeti olan, milyarlarca liralık teşvik alanlarla, çocuğuna dondurma alamayan, kirasını ödeyemeyen, dolmuşa binerken bile hesap yapan vatandaş aynı gemide olabilir mi? Akşama kadar ucuz ekmek kuyruğunda bekleyen, yağı, şekeri daha nerede bulabilirim diye market market gezen, elektrik faturası yükselmesin diye akşamları televizyon ışığında oturan emekliyle, yalılarda, villalarda oturup birkaç milyonluk arabalarla gezenler, “her şeyi alıyoruz, sepetleri dolduruyoruz, döke saça yiyoruz” diyen AK Parti il yöneticileriyle aynı gemide olabilir mi? Olamaz. O nedenle vatandaştan gelen “aynı gemide değiliz” itirazı haklı bir itirazdır. “Döviz, altın almayın, Türk Lirası’nda kalın” tavsiyesine yapılan itirazların da haklı nedenleri var. Geçinmekte zorlanan, maaş gününü borç harç getiren vatandaşın zaten altın, döviz alması mümkün değil. Biraz tasarrufu olan vatandaş için ise Türk Lirası’nda kalmanın bir getirisi, bir cazibe yok. Resmi rakamlara göre enflasyon yüzde 80. Vatandaşın parasını koruyabilmesi için en az yüzde 80 oranında bir getiriye sahip olması lazım. Ancak iktidarın belirlediği politika faizi yüzde 13, bankaların tasarrufa verdikleri faiz ise yüzde 17 civarında. Bu durumda vatandaş parasını Türk Lirası’nda tutarsa, tasarrufu enflasyon karşısında güneş görmüş kar gibi eriyor. Bu nedenle de döviz, altın alarak tasarrufunu korumaya çalışıyor. Kaldı ki iktidar, tasarrufunu kur korumalı mevduat hesabına yatıranların aldığı yüzde 17 oranındaki faizin enflasyon karşısında az olduğunu bildiği için dolar kurundaki artışı esas alarak aradaki farkı devletin kesesinden ödüyor. Eğer dolara, altına yatırım yapmak için bir neden kalmadıysa, iktidar kur korumalı mevduat hesabını neden dövizdeki artışa bağlanmış durumda? Türk Lirası’na güvenmek gerekiyorsa iktidar neden milli paramızı dolara endeksledi? Türk Lirası’na dönmek gerekiyorsa köprü geçişleri neden dolarla hesaplanıyor? Altyapı ihalelerinin verildiği belli şirketlere neden döviz veya dövize endeksli ödemeler yapılıyor? Bu ödemeler neden Türk Lirası’na çevrilmiyor? İktidar vatandaşa “liraya dönün” çağrısı yapmadan önce kendisinin liraya dönmesi gerekir. Ancak dönmüyor. Mütaahhitlere dolar üzerinden ödeme yapılıyor, Hazine’den dolar garantisi veriliyor, köprü geçişleri dolar üzerinden fiyatlandırıyor. Kur korumalı mevduat dolar garantisi altında. Bu durumda, “aynı gemideyiz,” “altın, döviz almayın lirada kalın” çağrılarına yapılan itirazlar haklılık kazanıyor.",https://halktv.com.tr/makale/ayni-gemide-miyiz-1-689733
Fikret Bila,Haberden gazeteci sorumludur,19 Ekim 2022 Çarşamba 00:02,"Sansür yasası yürürlüğe girdi. Cumhurbaşkanlığı İletişim Başkanlığı da yasa henüz yürürlüğe girmeden, Meclis’ten geçer geçmez başladığı “dezenformasyon bülteni” yayınlamayı sürdürüyor. “Bu bir yalan haberdir” damgasıyla seçtiği bazı haberlerin “yalan” olduğunu ilân ediyor. Hangi haberin doğru, hangi haberin yalan olduğu nasıl belirleniyor bilmiyoruz. Ancak iktidarın işine gelmeyen haberlerin “yalan haber” damgası yiyeceği ve gerekli görülürse haberi yazan veya yayanın 1 yıldan 3 yıla kadar hapis cezası alacağını tahmin etmek zor değil. Bu durum sosyal medyada çıkan haber, mesaj veya yorumlar için de geçerli. Bu mesajları beğenen veya paylaşanlar da aynı riski taşıyor. Demokratik ülkelerde böyle bir sisteme yer olmayacağını tekrarlayarak devam edelim. Haberden gazeteci sorumludur. Haberi bulur, doğrulatır ve çalıştığı kuruma verir. Haberi doğrulattıktan sonra yayınlatmak gazetecinin sorumluluğundadır. Demokrasilerde bir kamu kurumunun haberleri “doğru”, “yanlış” diye sınıflandırmak gibi bir görevi yoktur. Eğer haber yanlışsa, mevcut sistem düzeltmek için gerekli mekanizmaya sahiptir. Yanlış haberin muhatabı önce düzeltme gönderir. Gazetecilik etiği bu düzeltmeyi yayımlamayı gerektirir. Düzeltme yanlışsa karşı bilgi ve belgeleri de yayımlayabilir. Eğer düzeltme yayımlanmamışsa, bu kez tekzip kurumu devreye gider. İlgili kişi veya kurum mahkemeye başvurur. Tekzip kararı aldırır. Yayın organları tekzip kararını yayımlamak zorundadır. Ayrıca haberin konusu olan kişilere karşı suç işlenmişse bunun cezasını yine yargı verir. Demokratik hukuk sistemine sahip ülkelerde yürüyen sistem budur. Bir kamu kurumunun, bazı haberleri yalan diye damgalayıp yayınlaması, o haberlere erişim yasağı getirilmesi, yazanların hapse atılması ağır bir sansür ve anti demokratik bir sistemdir. Haberler üzerinde siyasi otoritenin veya siyasi otoritenin tayin ettiği kamu kurumunun denetimi kapalı rejimlerde olur. Bir olayın, durumun veya bir sözün haber değeri taşıyıp taşımadığını gazeteci bilir. Onu doğrulatmak da görevidir. Tabii gazeteci bu kararını kafasına göre vermez. Gazetecilik ilkelerine göre verir. Bir olay, durum veya söz, gazeteciliğin genellik, aykırılık, popülerlik gibi ölçülerine uyuyorsa yüksek haber değeri taşır. Buna devlet memurları değil gazeteciler karar verir. Bir olay veya konu toplumun genelini ilgilendiriyorsa haber değeri yüksektir. Bir olay veya durum hayatın olağan akışına aykırıysa haber değeri yüksektir. Bir olay, durum veya konuşma siyasi veya değil popüler kişilerle ilgisiyle haber değeri taşır. Gazeteciler olaylara böyle ölçülerle yaklaşır. Örnekleri çoğaltmak mümkün. Günümüz teknolojisi bir de “yurttaş gazeteciliği” olarak tanımlanan yeni bir haber verme sistemi yarattı. Yurttaşlar da tanık oldukları olayları, bir durumu sosyal medyada görüntülü veya görüntüsüz haber olarak paylaşıyorlar. Bu tür haberlerde de önemli olan doğruluktur. Nitekim dünyada olduğu gibi Türkiye’de de birçok doğru haber sosyal medya sayesinde kamuoyuna ulaşıyor. Sansür yasasından anlıyoruz ki hangi haberin doğru, hangi haberin yalan olduğuna, hangi haberin toplumu endişeye sevk edeceğine, nefret duygusu yaratacağına siyasi iktidar karar vermek istiyor. İşine gelmeyen gerçeklerin toplum tarafından bilinmesini istemiyor. Zaten var olan sansür ve otosansürü daha da ağırlaştırmak istiyor. Sosyal medyada beğenme ve paylaşımı bile cezaya bağlayarak, gerçeklerin yayılmasını önlemek istiyor. Bu yasayla gerçekleri gizleyip, onları haberleştirenleri cezalandırıp, otosansür yapmalarını sağlayıp seçime dikensiz gül bahçesinde gitmek istiyor. Tıpkı dünyada demokrasiden uzaklaşmış, otoriter ülkelerde olduğu gibi.",https://halktv.com.tr/makale/haberden-gazeteci-sorumludur-698458
Fikret Bila,Sefalet şampiyonu,02 Kasım 2022 Çarşamba 00:05,"Türkiye sefalet endeksinde dünya şampiyonu oldu. Sefalet endeksi enflasyon ve işsizliğin toplamından oluşuyor. Bu hesaba göre Türkiye, sefalet endeksinde 93.3 puanla dünya birincisi. Türkiye’yi 89.9 puanla Arjantin izledi. Türkiye yüksek enflasyon sıralamasında da G20 ve Avrupa ülkeleri arasında maalesef birinci sırada. Türkiye İstatistik Kurumu’na (TÜİK) göre yüzde 83, Enflasyon Araştırma Grubu’na (ENAG) göre yüz de 186 enflasyon var. İstanbul Ticaret Odası’na göre İstanbul’da enflasyon oranı yüzde 108 düzeyinde. Üretici enflasyonu ise yüzde 150’yi buldu. Türkiye’yi bu tabloya cumhurbaşkanlığı hükümet sistemi getirdi. Bu sistemde uygulanan ekonomi politikası halkı yoksullaştırdı, hayat pahalılığı ve işsizliği zirve noktaya taşıdı. Cumhurbaşkanı Tayyip Erdoğan, 2018 seçimlerinde vatandaşa “bu kardeşinize verin yetkiyi faizle, enflasyonla nasıl mücadele edilirmiş görün” diye seslenmişti. Seçmen de Erdoğan’a yetkiyi verdi. Erdoğan’ın yetkiyi aldıktan sonra ekonomik göstergelerdeki gelişmelere bakalım. Haziran 2018’de benzinin litresi 6,20 liraydı, Haziran 2022’de 27,50 liraya yükseldi. Motorin 5,60 liraydı, 29,90 liraya çıktı. Dolar 4,70 liraydı, 17,30 liraya yükseldi. Enflasyon yüzde 15’di, yüzde 70’e çıktı. Bugün ise dolar 18,60 lira, enflasyon resmi rakamlara göre yüzde 83 oranında. Bu tablonun nedeni iktidarın enflasyonla mücadele etmemesidir. Merkez Bankası, iktidarın talimatıyla asli görevi olan enflasyonla mücadeleyi bıraktı. Enflasyonu körükleyecek bir faiz politikasına geçti. Politika faizini düşürmeye başladı. Bir yıl içinde politika faizini yüz de 19’dan yüzde 10,5’a düşürdü. Bu yanlış politika sonucu dolar ve enflasyon fırladı. Faizi düşürmeye başlamadan önce yüzde 19 olan enflasyon bugün TÜİK’e göre bile yüzde 83 ki, diğer kurumlara göre yüzde 180’lerin üzerinde. Düşük faizin cari fazla yaratacağı, bunun doları düşüreceği böylece enflasyonun da düşeceği tezi çöktü. Başka türlüsü de olamazdı. Dünya enflasyonu düşürmek için faizi yükseltirken, Türkiye’nin “doğrusunu biz biliyoruz” diye faizi düşürmesinin sonucu yüksek kur ve yüksek enflasyon oldu. Bu politikada ısrar eden iktidara yanıtı Türkiye İş Bankası Genel Müdürü Hakan Aran verdi: ""Artık biz ekonomi modelinin desteklediği sektörleri bile destekleyemeyecek noktaya geldik. Faiz inerken krediye erişim zorlaşıyorlarsa bunun kimseye faydası yok."" Peki iktidar, 2011 yılında, Türkiye’nin 100 yılında, 2023’de nasıl bir Türkiye vaat etmişti? Milli gelir 2 trilyon dolar olacak. Kişi başına milli gelir 25 bin dolar olacak. İhracat 500 milyar dolar olacak. İşsizlik yüz de 5 olacak. Ve Türkiye dünyanın gelişmiş ilk 10 ekonomisi arasına girecek. Peki 2022’nin sonunda durum ne? Milli gelir 800 milyar doların altında. Kişi başına milli gelir 8 bin doların altında. Mevsim etkisinden arındırılmış işsizlik yüzde 20. İlk 10'a gireceği vaat edilen Türkiye ekonomik gelişmişlik sıralamasında 17 sıradan 21 sıraya düşmüş durumda. Gerçekler öyleyken iktidarın hâlâ güllük gülistanlık bir Türkiye tablosu çizmesi, pembe bir tablo ve umut propagandası yapmasının hiçbir inandırıcı yönü yok. Gerçek şu ki iktidarın Türkiye’yi getirdiği yer sefalet şampiyonluğudur.",https://halktv.com.tr/makale/sefalet-sampiyonu-700699
Fikret Bila,Terörle mücadele,21 Kasım 2022 Pazartesi 00:05,"Türk Silahlı Kuvvetleri (TSK) Irak ve Suriye’ye eş zamanlı, çok kapsamlı ve çok başarılı bir hava harekâtı düzenledi. PKK terör örgütünün birçok kampını etkili şekilde vurdu. Milli Savunma Bakanlığı’ndan (MSB) yapılan açıklamada harekâtın İstanbul’da, İstiklâl Caddesi'nde yapılan, 6 vatandaşımızın hayatını kaybetmesi, 81’nin yaralanmasıyla sonuçlanan terör saldırısına bir yanıt olduğu vurgusu dikkat çekiciydi. MSB’nin açıklamasında “Hain alçakların saldırılarının hesabı soruluyor, sorulmaya devam edecek” ifadesi bir kararlılık duyurusu niteliğindeydi. Bu harekâtın önemli özelliklerinden biri PKK’nın Türk Hava Kuvvetleri’nin vuruşları nedeniyle merkez üssünü Kandil’den taşıdığı Asos kampının da vurulmuş olmasıdır. PKK daha güvenli olacağı düşüncesiyle merkez üssünü Süleymaniye’ye ve İran sınırına daha yakın, Türkiye’den daha uzak olan Asos bölgesine nakletmişti. TSK, Asos’u da vurarak güç ve yeteneğini göstermiş, PKK’yı merkez üssünü nereye taşırsa taşışın vurabileceğini kanıtlamıştır. Türkiye yaklaşık 40 yıldır PKK terörüyle mücadele ediyor. Bu süreçte binlerce şehit verdi ancak her seferinde PKK ile silahlı mücadeleden başarıyla çıktı. Bu sürecin ortaya koyduğu bir gerçek, PKK’nın TSK ve diğer güvenlik güçleriyle silahlı mücadeleyi kazanmasının mümkün olmadığıdır. TSK, dünyanın en güçlü, en yetenekli, en büyük, en disiplinli ordularından biridir. Dün gerçekleştirilen çok kapsamlı hava harekâtı da bunu bir kez daha göstermiştir. Terörle mücadelede Türkiye’nin havadan veya karadan sınır ötesi harekât yapması uluslararası hukukun tanıdığı bir haktır. Türkiye daha önce olduğu gibi dün de bu hakkını kullanarak harekâtı gerçekleştirmiştir. Uluslararası hukuka dayanılarak yapılan daha önceki harekâtlar gibi bu harekât da meşrudur. Terör ulusal nitelikte bir sorundur. Bu nedenle partiler üstü, siyaset üstü bir konudur. İktidar ve muhalefet partilerinin terörle mücadeleye böyle bakmaları gerekir. Terörle mücadelede bu bakışın esas alınması, siyasal, toplumsal ve ulusal birliğin sağlanması stratejik önemdedir. PKK dünyanın en kanlı terör örgütüdür. Bir özelliği de dünyada en fazla uluslararası desteğe sahip terör örgütü olmasıdır. ABD’den Rusya’ya, komşu ülkelerden Avrupa ülkelerine kadar açık veya kapalı maddi, askeri ve siyasi destek görmüştür. Bu desteğin devam ettiği de bir gerçektir. PKK kuruluşundan bu yana birçok kez ideoloji değiştirmiş olsa da Türkiye’nin aralarında bulunduğu dört ülkeden koparılacak parçalar üzerinde bağımsız bir Kürt Devleti kurmak amacından vazgeçmiş değildir. Bu yönde attığı en önemli adım Suriye iç savaşında ABD’nin koruması altında Suriye topraklarında bir devletçik kurmuş olmasıdır. Önümüzdeki dönemlerde bu devletçiği Irak’a, Türkiye’ye, İran’a doğru genişletmeyi amaçladığı da bir sır değildir. Türkiye, PKK’nın amacı ortadayken aldığı uluslararası desteği unutmamalıdır. TSK’nın PKK terör örgütüyle başarılı mücadelesi sürerken, Türkiye’nin diğer terör örgütlerinin oluşturduğu tehdidi göz ardı etmemesi gerekir. İktidarın Suriye iç savaşı boyunca “açık kapı” ve göç politikası Türkiye açısından yeni riskler ve tehditler oluşturmaya adaydır. Sayıları milyonlarla ifade edilen Suriyelinin yanı sıra Afgan, Pakistanlı, Afrikalı göçmen, sığınmacı adı altında Türkiye’dedir. Bunlar içinde cihatçı terör örgütü mensupları olduğu da bilinen bir gerçektir. İktidarın izlediği Müslüman Kardeşler çizgisi bu tür örgüt mensuplarının da sınırdan rahatlıkla Türkiye’ye geçtikleri bir ortam yaratmış durumdadır. Sınır kentlerinde ortaya çıkan demografik sorunun yanı sıra, başta büyük kentler olmak üzere birçok il ve ilçede cihatçı terör riski artmıştır. İktidar bu gerçeği görmek ve gerekli önlemleri de almak zorundadır.",https://halktv.com.tr/makale/terorle-mucadele-703735
Fikret Bila,İktidar yirmi yılda Türkiye’yi nereye getirdi?,04 Kasım 2022 Cuma 00:02,"AK Parti, bundan tam 20 yıl önce, 3 Kasım 2002 seçimlerini kazanarak tek başına iktidar oldu. Tek başına iktidarını 20 yıldır aralıksız sürdürüyor. Bu süre cumhuriyet tarihinde bir rekor. Tek partili dönemde Atatürk ömrü yetmediği için aralıksız 15 yıl, İkinci Adam İsmet İnönü de 12 yıl ülkeyi yönettiler. AK Parti Lideri Tayyip Erdoğan ise Türkiye’yi 20 yıldır başbakan ve cumhurbaşkanı olarak yönetti. Yönetmeye devam ediyor. AK Parti iktidarında demokratik, laik, sosyal hukuk devleti olan Türkiye nereye geldi? Laikliği içselleştirmiş, daha demokratik, daha özgürlükçü, insan haklarına ve hukukun üstünlüğüne dayalı, sosyal devlet yönü gelişmiş, refahı artmış, dengeli bir gelir dağılımına sahip bir ülke haline geldi mi? Türkiye’nin bugün geldiği yere bakıldığında bu sorulara “evet” yanıtını vermek mümkün değil. Türkiye AK Parti iktidarında bu alanlarda ve bu niteliklerinde çok ciddi biçimde geriye gitti. AK Parti iktidarının ilk döneminde hedefini gizleyerek yol aldı. İktidarının ilk dönemi olan 2002-2007 arasında İslamcı hedeflerini öteleyerek mevcut düzenle uyum içinde çalışmayı önceledi. Başbakan Tayyip Erdoğan, “Milli Görüş gömleğini” çıkardığını açıkladı. Avrupa Birliği’ne (AB) tam üyeliği hedeflediklerini ilan etti. AK Parti, özgürlükçü, demokrat bir parti görünümü çizdi. Cumhurbaşkanı Ahmet Necdet Sezer, Türk Silahlı Kuvvetleri (TSK) ve yüksek yargıyla çatışmaya girmekten kaçındı. Yüksek Askeri Şura’da ordudan atılmalara şerh koymakla yetindi. Başbakan Ecevit’in başlattığı AB reformlarını sürdürdü. Yine Ecevit hükümetinden devraldığı ekonomi programını aynen uyguladı. TRT’nin bir kanalını Kürtçe yayına ayırdı. DEHAP ve HADEP yöneticileri hakkındaki davaları düşürdü. Devlet Güvenlik Mahkemelerini kaldırdı. AK Parti iktidarının bu politikalarını AB, 3 Ekim 2005 günü Türkiye ile tam üyelik müzakerelerini başlatarak ödüllendirdi. Türkiye-AB ilişkileri olumlu yönde, yeni bir aşamaya geldi. Aralık 2005’de Avrupa Konseyi Türkiye için yeni katılım ortaklığı belgesini kabul etti. AK Parti, iktidarının ilk dönemindeki bu politikasıyla iç ve dış kamuoyunda desteğini ve meşruiyetini güçlendirdi. İç politikada liberal ve eski solcu yazarların ve diğer aydınların desteğini aldı. Yurtdışında ise AB ülkelerinin desteğini almayı başardı ve iktidara yerleşti. AK Parti, varlığını sürdürmenin ve İslamcı ideolojisini hayata geçirmenin önünde “askeri vesayet” olarak tanımladığı üçlü bir engel görüyordu; TSK, cumhurbaşkanı ve yüksek yargı. AK Parti kendini güvende hissetmiyordu. Üçlü vesayet mekanizması tarafından kapatılmaktan korkuyordu. Varlığını sürdürmesi ve siyasal İslamcı ideolojisini hayata geçirmesi için üçlü vesayeti yıkması gerekiyordu. Daha sonra FETÖ (Fetullahçı Terör Örgütü veya Fetullah Gülen Terör Örgütü) olarak anılacak olan Gülen Cemaati ile işbirliği ve ABD’nin desteğiyle bunu başardı. Bu yönde adım atma fırsatını 2007 yılında AK Parti’nin ilk Başbakanı ve Dışişleri Bakanı Abdullah Gül’ün cumhurbaşkanı seçilmesinin Meclis’te 367 skandalıyla önlenmesi sırasında yakaladı. Hemen erken seçim kararı aldı, seçimlerden daha güçlü çıktı ve MHP’nin Meclis Genel Kurulu’na katılmasıyla 367 engeli aşıldı. Gül cumhurbaşkanı seçildi. Böylece üçlü vesayetin bir ayağı kırıldı. Aynı yıl TSK ayağını kırmak üzere düğmeye bastı. 2007 yılında Gülenci emniyet mensupları, savcılar, yargıçlar aracılığıyla açılan Ergenekon ve 2010 yılında açılan Balyoz davalarıyla TSK’daki Atatürkçü komuta heyeti, generaller ve amiraller tasfiye edildi. Yerlerine FETÖ’cü subaylar terfi ettirilerek atandı. Üçlü vesayetin ikinci ayağı da böylece kırıldı. Üçüncü ayağı oluşturan yüksek yargı ise anayasanın referandumla değiştirilmesi sonucu kırıldı. Hakimler Savcılar Kurulu (HSK) başta olmak üzere yüksek yargı organlarının üyeliklerine FETÖ bağlantılı isimler atandı. Böylece üçüncü ayak da kırılmış oldu. Üçlü vesayet yıkıldı ve bu vesayeti oluşturan Cumhurbaşkanlığı görevini önce Abdullah Gül ardından Tayyip Erdoğan devraldı. TSK ve yüksek yargı da iktidarın hakim olduğu kurumlara dönüştürüldü. 15 Temmuz 2016’da ABD’nin koruması altındaki FETÖ’nün askeri darbe yapmaya kalkışmasından sonra ise Türkiye Devlet Bahçeli liderliğindeki MHP’nin AK Parti’yi desteklemesiyle yeniden anayasa değişikliğine gitti. 16 Nisan 2017 tarihinde yapılan tartışmalı bir referandumla Türkiye Cumhurbaşkanlığı-hükümet sistemine geçti. Bu sistemde yürütme organının (hükümet) bütün yetkileri tek başına Cumhurbaşkanı’na verildi. Meclis’in yetkileri ve denetim görevi kısıtlandı. Yargı siyasi davalarda Cumhurbaşkanı Erdoğan’ın istediği yönde kararlar almaya başladı. Anayasadaki denge-denetleme kurumlarının, bağımsız olması gereken kurumların içi boşaltılıp işlevsiz kılındı ve bütün kurumlar için kararları fiilen Cumhurbaşkanı Erdoğan vermeye başladı. Anayasada Türkiye Cumhuriyeti’nin “demokratik, laik sosyal hukuk devleti” olduğu hükmü yer almaya devam etti ancak fiilen devletin bu nitelikleri rafa kaldırıldı. Türkiye demokrasiden hızla uzaklaştı, anayasal özgürlükler, basın özgürlüğü, laik devlet yapısı büyük ölçüde ortadan kalktı. Üçlü vesayet yerine tekli vesayet geldi ve laik devlet fiilen dönüştü. Bu yapı içinde Türkiye, kişi hak ve özgürlükleri, basın özgürlüğü, demokratik denetim, bağımsız yargı konularında dünyanın en kötü karnesine sahip ülkelerden biri haline geldi. Şimdi çıkardığı ağır sansür yasasıyla, CHP Lideri Kemal Kılıçdaroğlu’nu, uyuşturucu konusunda yaptığı eleştiriler nedeniyle “halkı yanıltıcı bilgiyi yaymak” gibi iktidarın belirlediği bir suçla yargılamak için harekete geçmiş durumda. Türkiye’nin geldiği yer burası.",https://halktv.com.tr/makale/iktidar-yirmi-yilda-turkiyeyi-nereye-getirdi-701096
Fikret Bila,Karartma politikası,14 Ekim 2022 Cuma 00:02,"Artık iyice belli oldu ki iktidar seçime doğru yoğun bir karatma uygulayacak Gerçekleri gizleyecek. Vatandaşa yalandan, harika bir Türkiye anlatacak. Böylece kararttığı bir ortamda seçimi kazanmaya çalışacak. Seçimi kazanacağına inansa bütün bu demokrasi ve hukuk dışı yasalara, kararlara gerek duymazdı. Ancak seçimi kaybetme kaygısı çok büyük, seçimle beraber kaybedecekleriyle ilgili kaygıları daha büyük. Önümüzdeki seçimler demokratik, laik Türkiye için var olma-yok olma seçimi. İYİ Parti Lideri Meral Akşener, bu gerçeği sık sık dile getiriyor. “Bu seçim son seçim” diyor. Aynı durum AK Parti için de geçerli. Önümüzdeki seçimler AK Parti için de varlık-yokluk seçimi olacak. İktidar bunu bildiği için hileli yollara başvuruyor. Seçim kurulu başkanının en kıdemli hakim olması hükmünü bunun için kaldırdılar. Basının yüzde 95’ni bu nedenle satın aldılar. Sansür yasasını bu nedenle getirdiler. Vatandaşın gerçekleri öğrenmesini istemiyorlar. Karartma bunun için. İstiyorlar ki ekonomideki başarısızlık bilinmesin. Yolsuzluk, rüşvet, yoksulluk anlatılmasın. İstiyorlar ki iktidarın ve yandaşlarının nasıl zenginleştiğini kimse bilmesin, konuşmasın. Keyfi yönetim sorgulanmasın. “Şu ihale sana, bu ihale şuna” diye ihale dağıtmaları, sonra ihale alanlara “sen şuna şu kadar, bu vakfa bu kadar, şu derneğe o kadar bağış yapacaksın, şuna bunu buna bunu alacaksın” demelerine olanak sağlayan iktidar ellerinden gitmesin. Gitmesin ki hesap da sorulamasın. Kimse “nereden buldun” diye sormasın. Tarikat-ticaret-siyaset ilişkileri ortaya çıkmasın. Siyaset-mafya ilişkileri ortaya dökülmesin. Yargı hesap sormasın. Medya hesap soramasın. Vatandaş sadece iktidarın propagandasını yapan televizyonları izlesin, gazeteleri okusun, toz pembe Türkiye’de yaşadığına inansın. “Vatan, bayrak, ezan, iman” söylemiyle heyecanlansın, dış düşmana, muhalefetin PKK’yla birlikte olduğuna inansın ve o havayla yine iktidara oy versin. Seçim yeniden kazanılsın, zengin daha zengin olmaya, fakir daha fakir olmaya devam etsin. İktidar sahipleri ve yandaşları lüks içinde şatafatlı yaşamlarını sürdürsün. Bu nedenle çok ağır bir sansür yasası geliyor. İfade ve basın özgürlüğünü zaten büyük ölçüde bastıran ve özgür kalmış bir avuç basın yayın organını da kapatmaya, susturmaya çalışan iktidar dünyada bir eşi daha olmayan bir sansür yasasını seçimleri karanlıkta yapmak için getirdi. Sosyal medyada gerçekler ortaya çıkmasın, paylaşılmasın, yayılmasın diye 3 yıla kadar hapis cezası öngörüyor. Dünyada bir örneği daha yok. Siyasilere, sendikalara, basına 12 Eylül’den sonra getirilen yasaklardan çok daha ağır bir sansür yasası getirildi. 12 Eylül, vatandaş konuşmasın, her karara boyun eğsin istiyordu. Süleyman Demirel, 12 Eylül yasaklarına karşı “konuşan Türkiye” sloganıyla mücadele etmiş ve diğer yasaklı liderlerle birlikte halka ulaşmayı başarmıştı. Bugünün teknoloji koşullarında Türkiye’yi susturmak mümkün değildir. Gerçekler bir yolunu bulup halka ulaşacaktır. Karartma, sansür ters tepecektir.",https://halktv.com.tr/makale/karartma-politikasi-697693
Fikret Bila,6'lı Masa'nın atağı,03 Ekim 2022 Pazartesi 00:03,"6’lı Masa’nın ikinci tur liderler toplantısının ilki CHP Genel Merkezi’nde Kemal Kılıçdaroğlu’nun ev sahipliğinde yapıldı. Bu toplantı başlamadan kısa bir süre önce 6’lı Masa’dan önemli bir adım geldi. İlk kez 6 liderin yer aldığı, “biz kazanacağız, sandıkla geleni sandıkla göndereceğiz” mesajı verdikleri ortak bir bir video yayınlandı. 6’lı Masa’nın İletişim Komisyonu tarafından hazırlanan video, iktidarın “Masa’da kriz var, Kılıçdaroğlu ile Akşener arasında büyük sorun var, 6’lı Masa dağılabilir” iddialarına 6 liderin birlikte verdikleri yanıt niteliğindeydi. Söz konusu video seçim kampanyası boyunca da yayınlanacaktır. Seçim meydanlarında dev ekranlara yansıtılacaktır. Seçim kampanyasının ilk ortak adımı bu video muhalefet cephesinde şimdiden moralleri yükseltti. Dün yapılan liderler toplantısı ve ortak videodan sonra 6’lı Masa’nın ataklarını sıklaştıracağı ve hızlandıracağı anlaşılıyor. İYİ Parti Lideri Meral Akşener, CHP Lideri Kemal Kılıçdaroğlu ile görüşmesinden sonra 6’lı Masa’nın daha sık toplanacağını açıkladı. 6’lı Masa dün gerçekleştirdiği toplantıyla başlayarak bundan sonra daha somut şekilde ortak projeleri açıklamaya başlayacak. İzlenecek yol haritası ve projelere dayalı olarak ortak seçim beyannamesi açıklanacak. İktidara geldiklerinde uygulayacakları ortak program kamuoyuna duyurulacak. Dünkü toplantıda liderlerin ele aldığı en önemli konu iktidara gelindiğinde parlamenter sisteme geçiş sürecinin yol haritasıydı. Yeni cumhurbaşkanı anayasanın kendisine verdiği yetkileri nasıl kullanacak? Yeni anayasa yürütme erkinin tüm yetkilerini tek başına cumhurbaşkanına verdiği için bu yetkinin nasıl kullanılacağı önem taşıyor. Yeni cumhurbaşkanı bu yetkileri tek başına mı kullanacak, diğer liderlerle birlikte mi kullanacak? Liderlerin ortak eğilimi cumhurbaşkanının yetkilerini ortaklaşa kullanması. Bu konuda değişik formüller söz konusu. Örneğin DEVA Partisi’nin önerisi liderlerin Cumhurbaşkanı Kabinesi’nde bakan olarak yer almaları. Cumhurbaşkanı’nın da yetkilerini bu kabineyle mutakabat halinde kullanması. Yine liderlerin hem cumhurbaşkanı yardımcısı olmaları hem Cumhurbaşkanı Kabinesi’nde yer almaları. Liderlerin cumhurbaşkanı yardımcısı olacaklarının seçim kampanyası öncesinde kamuoyuna açıklanması ve kampanyanın böyle yürütülmesi de formüllerden biri. Bu formülde cumhurbaşkanı yardımcısı sayısının fazla olacağı, liderlerin kabinede bakan olarak yer almaları ancak cumhurbaşkanının önemli kararları diğer liderlerle birlikte vermesi gerektiği de dile getirilen düşünceler arasında. Bu konuyu 6 lider bir karara bağlayacak. Bir diğer önemli konu geçiş süreci için öngörülen zaman. Yeni iktidar, Türkiye’yi hangi sürede güçlendirilmiş parlamenter sisteme geçirebilecek? Bunu kesin bir şekilde görmek çok kolay değil. Bu sorunun yanıtı büyük ölçüde yeni parlamentodaki sandalye dağılımına bağlı. Eğer 6’lı Masa Meclis’te 360 ve üzeri sandalyeye sahip olursa anayasa değişikliğini Meclis’ten geçirmek ve referanduma sunmak kolay olacak. Ancak bu çoğunluk elde edilemezse anayasa değişikliği konusu zora girecek. 6’lı Masa dışındaki partilerden destek bulmak gerekecek. 6’lı Masa’nın parlamentoda anayasayı değiştirecek çoğunluğa sahip olmasa da muhalefete düşmüş AK Parti’nin parlamenter sisteme dönüşü destekleyeceği beklentisi de dillendiriliyor. Parlamentoda anayasayı değiştirecek çoğunluğa ulaşılması halinde 6’lı Masa’daki ağırlıklı eğilim hasar tespitinin yapılması, özellikle ekonomide acil önlemlerin alınması ve atamaların yapılmasının 6 ay zaman alacağı, anayasa değişikliğinin bu süreden sonra gündeme getirilebileceği yönünde. 6’lı Masa, iktidarın gündemde tutmaya çalıştığı ortak aday konusunu ise en sona saklama konusunda görüş birliğine vamış durumda. Bu konunun iktidar tarafından istismar edilmesi, “6’lı Masa’da çatlak var, kavga var, kriz var” propagandasına malzeme olmasını önlemek amacıyla da aday belirlemek için seçim takviminin ilân edilmesi beklenecek. 6’lı Masa’nın önceliği geçiş döneminin yol haritası ve uygulanacak ortak temel politikaları belirlemek olacak.",https://halktv.com.tr/makale/6li-masanin-atagi-695686
Fikret Bila,İflas eden strateji,19 Ağustos 2022 Cuma 00:05,"AK Parti iktidarı yeni bir strateji belirledi.  Komşularının iç işlerine karışmamayı, komşular arası sorunlarda tarafsız kalmayı bir kenara bırakarak Müslüman Kardeşler çizgisini iktidara taşımayı hedefleyen bir strateji izledi.  Buna “stratejik hata” demek de mümkün ancak AK Parti iktidarı bilinçli bir tercihle yeni bir dış politika oluşturduğu için “hata” demek gerçeği ifade etmez.  AK Parti’nin belirlediği dış politika tıpkı iç politika gibi laiklik karşıtı bir politikadır. Laiklik karşıtı siyasal İslamcıları bulundukları ülkede iktidara gelmeleri için ekonomik, siyasal ve askeri açıdan destekledi.  Bu politika Türkiye’ye bölgede yalnız bir ülke konumuna itti.  İsrail’le “One minute, siz insan öldürmeyi iyi bilirsiniz” çıkışıyla ilişkileri bozdu.  Mısır’da darbeyle iktidara gelen Sisi’yi “aynı masada oturulmayacak kişi” ilân etti, Kahire ile de ilişkileri bozdu.  Suriye iç savaşıyla birlikte daha önce sık sık görüştüğü ve “kardeşim” diye hitap ettiği Beşar Esad’a karşı siyasal İslamcı radikal grupları destekledi ve Esad’ın devrileceği, yerine İhvan çizgisinde bir iktidar geleceği hayalini kurdu. Bu yolda büyük çaba harcadı.  Oysa, Türkiye’nin ulusal çıkarları; komşularının toprak bütünlüğünü, ulusal birliklerini savunmaktan geçiyordu.  Büyük Ortadoğu Projesi (BOP) çerçevesinde bu ülkelerin parçalanması, toprak bütünlüğünü kaybetmeleri Türkiye’nin toprak bütünlüğüne de tehdit oluşturuyordu.  Türkiye açısından beka sorunu oluşturacak bu tür gelişmelere karşı Şam’la birlikte hareket etmek Ankara’nın çıkarlarına daha uygun bir politika olacaktı.  Ankara bunun tersini yaptı, Esad’ı muhatap kabul etmedi, iç savaşta radikal İslamcı unsurlardan yana ağırlık koydu.  Başlangıçta ABD de benzeri bir çizgide hareket etti. Türkiye ile birlikte “eğit-donat” politikasıyla bu grupları Esad’la savaşa hazırladı. Ancak kısa sürede bu politikasından döndü. Türkiye dönmedi, bu grupları desteklemeyi sürdürdü.  ABD ise Türkiye ve/veya radikal İslamcı gruplar yerine doğrudan PKK-PYD-YPG ile işbirliğini tercih etti. PKK’yı koruma altına aldı. Silahlandırdı. Eğitti. Ekonomik olarak destekledi ve Suriye’nin kuzeyinde bir PKK devletçiği kurdu. Bu bölgedeki petrolün de üzerine oturdu.  Kuşku yok ki iç savaştan galip çıkabilmek için Rusya’nın yardımına ihtiyaç duyan Şam yönetimi, ABD’nin oldu-bittiyle ülkenin kuzeyine PKK ile birlikte oturmasından hoşnut değil. Gücü yetse bu oluşumu engellerdi. Ancak Rusya’ya bağımlı olan Şam yönetimi, ABD ile Rusya’nın Suriye’yi fiilen paylaşmalarına karşı çıkacak durumda değil.  Oysa iç savaşın başlangıcında Esad’ı devirmek, İslamcı bir devlet kurulmasını hedeflemek yerine Şam yönetimiyle birlikte terör örgütleriyle mücadele edilseydi, Adana mutabakatı canlandırılsaydı, ABD, PKK’yla birlikte ülkenin kuzeyinde fiili bir devleti bu kadar kolay kuramazdı. Petrolü kontrolü altına alamazdı.  Bugün ABD’nin Suriye’de oluşturduğu PKK devletçiğinin Türkiye’nin toprak bütünlüğü için bir tehdit oluşturduğu bir gerçek. Nihai olarak PKK’nın stratejik hedefinin Türkiye, İran, Irak ve Suriye’den koparılacak dört parça üzerinde Bağımsız Birleşik Kürdistan Devleti kurmak olduğu bir sır değil.  Suriye’nin kuzeyinde kurulan PKK devletçiğinin Kuzey Irak’a doğru genişleme ve o bölgeyle birleşme çabaları da bu gerçeği gösteriyor.  Bu gelişmeler PKK’nın “anayasa” olarak tanımladığı KCK Sözleşmesi’ndeki hedeflerle uyumlu gelişmelerdir.  Nitekim Türkiye, askeri harekâta girişmiş, belli ölçüde mesafe almış ancak bu girişimleri ABD ve Rusya tarafından hedefine tam ulaşamadan durdurulmuştur.  Aynı amaçla başlangıçta Şam’la birlikte hareket etmek tercih edilseydi, belki bu gelişmeler daha başlangıçta önlenebilirdi.  Sonuçta ortaya çıkan tabloya bakıldığında AK Parti’nin dış politikada belirlediği, komşularında Müslüman Kardeşler’i iktidara getirmeye yönelik siyasal İslamcı stratejisinin iflas ettiği, Şam yönetimini karşıya almanın da ABD himayesinde bir PKK devletçiği kurulmasını kolaylaştırdığı görülüyor.  AK Parti iktidarı son günlerde yeni adımlar atmaya çalışıyor. Yok saydığı Şam yönetimiyle muhalifleri barıştırmaktan söz ediyor. İki ülke dışişleri bakanının ayak üstü de olsa görüşmüş olmaları gündem yapılıyor. Geç ama doğru yönde atılmış bir adım.  Ardından İsrail’le ilişkiler normalleştiriliyor ve karşılıklı büyükelçilerin atanmasına karar verildiği duyuruluyor. Mısır’la alt düzeyde de olsa temaslar sürdürülüyor.  AK Parti iktidarı köprüleri attığı ülkelerle yeniden köprü kurmaya çalışıyor. Ancak 11 yıldır ısrarla sürdürdüğü yanlış stratejinin dış ilişkilerde yol açtığı ağır tahribatın kısa sürede giderilmesi, Suriye’de PKK devletçiği kurulması gibi somut sonuçları etkisiz kılması çok kolay görünmüyor.",https://halktv.com.tr/makale/fikret-bila-yazdi-iflas-eden-strateji-689042
Fikret Bila,Kılıçdaroğlu neden aday olmasın?,26 Eylül 2022 Pazartesi 00:05,"CHP Lideri Kemal Kılıçdaroğlu ne zaman cumhurbaşkanlığı adaylığını güçlendirecek bir hamle yapsa hemen koro halinde itiraz geliyor. Bu kez de öyle oldu. Önce Kılıçdaroğlu’nun ve Akşener’in sözlerini anımsayalım. Kılıçdaroğlu, partisinin toplantısında arkadaşlarına, “Şunu da artık bilmek zorundayım, siz gerçekten benimle birlikte misiniz? Bazılarınızın sesi çıkmıyor, bazılarınızın da isteyerek veya istemeyerek zarar verdiğini de görüyorum. Artık karar verin. Benimleyseniz, benimle olduğunuzu da artık hissetmek istiyorum” diye seslendi. Ardından Ekrem İmamoğlu ve Mansur Yavaş da dahil olmak üzere yöneticiler, milletvekilleri, partililer sosyal medya mesajlarıyla Kılıçdaroğlu’nun yanında olduklarını açıkladılar. Kılıçdaroğlu’nun bu hamlesi bir yandan parti içinde bir toparlanma etkisi yarattığı gibi CHP açısından adaylık tartışmasını da bitirdi. İmamoğlu ve Yavaş, Kılıçdaroğlu’nun yanında olduklarını açıklayarak, aday olma ihtimalleri üzerinde yapılan speküslasyonları sonlandırmış oldu. İktidar yanlısı medyanın elinden İmamoğlu, Yavaş konusunu da aldı. Kılıçdaroğlu’nun bu hamlesinden sonra bir hamle de İYİ Parti Lideri Meral Akşener’den geldi. Akşener, Kılıçdaroğlu için “Kendisine gittim 15 milletvekili talep ettim. Yani bu neydi? Demokrasiye dair Türkiye’de birçok şeyi değiştirecek bir adım atılmasına yönelik bir talepti. Kendisine herhalde ölünceye kadar şükran duyacağım. Ben sülaleme ‘Sayın Kılıçdaroğlu’nu çocuklarıyla beraber’ vasiyet ettim” ifadesini kullandı. Akşener’in bu sözleri Kılıçdaroğlu’nun adaylık olasılığını güçlendirdi. Buna karşın Kılıçdaroğlu’nun adaylığına aynı korodan yine itirazlar gelmeye başladı. “Tarihi hata olur” diyenler oldu. “Aman ha sakın aday olmayın Türkiye’nin geleceği kararır” diyenler oldu. “Aday olmasın kazanamaz, Erdoğan kazanır” diye yazanlar, söyleyenler oldu. “Alevi kökenli olduğu için mi itiraz ediyorsunuz” tepkilerine ise “Hayır, Alevi olduğu için değil seçim kazanamadığı için” karşılığı verildi. Kemal Beyin seçim kazanmamış olmasından başlarsak şunu söyleyebiliriz: Kılıçdaroğlu’ndan önceki CHP liderleri girdikleri her seçimi kazanmışlar mıydı? Hayır. Bülent Ecevit dışında CHP’yi seçimden birinci parti çıkaran lider olmadı. CHP, birinci parti olduğu seçimlerde de tek başına iktidara gelemedi. Koalisyonlar yapıldı. SHP Lideri merhum Erdal İnönü de bir tek yerel seçimlerde partisini birinci yaptı. Genel seçimlerde o da koalisyonun küçük ortağı oldu. Daha sonra Deniz Baykal dahil CHP’nin başına geçen liderler de seçim kazanamadı. Ancak Kılıçdaroğlu’nun 2019 yerel seçimlerinde muhalefetin kazandığı zaferin en önemli mimarı olduğunu da unutmamak gerekir. Kılıçdaroğlu’nun siyasi mühendisliğinde 2019 yerel seçimlerinde gösterilen başarı önümüzdeki cumhurbaşkanlığı seçiminde niye gösterilmesin? “Kılıçdaroğlu aday olmasın” diyenlere şu soruların da sorulması gerekiyor: Neden olmasın? Kılıçdaroğlu çok dürüst bir insan olduğu için mi aday olmasın? Hırsızlık, yolsuzluk yapmadığı için mi aday olmasın? Eşini dostunu zengin etmediği için mi aday olmasın? Etrafını belediye ihaleleriyle zengin etmediği için mi aday olmasın? Cumhurbaşkanı olmanın gerektirdiği eğitim, bilgi birikimi ve devlet deneyimine sahip olduğu için mi aday olmasın? Dünya malında gözü olmadığı için mi aday olmasın? Ana muhalefet Lideri olarak sorunlarla ilgili önerileri iktidar tarafından acele hayata geçirildiği için mi olmasın? Yolsuzluklara göz yumanlardan, rüşvet alanlardan, beş yerden maaş alanlardan, yurtdışına para kaçıranlardan, borsada, dövizde vatandaşı silkeleyip milyonları götürenlerden hesap soracağı için mi aday olmasın? Neden olmasın?",https://halktv.com.tr/makale/kilicdaroglu-neden-aday-olmasin-694614
Fikret Bila,İktidarda kalmak için,10 Haziran 2022 Cuma 00:11,"Türkiye’de anayasal güvence altında olmasına karşın hak ve özgürlüklerin kullanılmasına iktidar izin vermiyor. İktidarı protesto etmek fiilen yasak. Birleşik Kamu-İş yöneticileri ve işçilerinin dün Türkiye İstatistik Kurumu (TÜİK) önünde protesto yapmalarına izin verilmedi. İşçiler karşılarında polisi buldu. Polis işçileri dağıttı sendika yöneticilerini gözaltına aldı. Bundan önceki tüm protestolarda, yürüyüşlerde yaptığı gibi. Oysa demokrasilerde iktidarı eleştirmek, düşünce açıklamak, toplantı, gösteri, yürüyüş yapmak anayasal haktır. Bu hakkın kullanılmasını önlemek ise anayasaya aykırılık oluşturur. Ancak iktidar her türlü muhalefeti ve muhalifi bastırmayı, susturmayı, gözaltı, tutuklama uygulamayı kendi hakkı gibi görüyor. Bu sorun sadece bireysel hak ve özgülüklerde yok. Basın özgürlüğünde de var. İktidar basının büyük bölümünü kontrol ettiği yetmiyormuş gibi bağımsız gazetecilik yapmaya çalışan televizyon ve gazetelere de ağır baskı uyguluyor. Dünyanın herhangi bir demokratik ülkesinde ana muhalefet liderinin yaptığı açıklamayı yayınladılar diye televizyonlara ceza kesilmez. Dünyanın herhangi bir demokratik ülkesinde grup başkanvekilinin ve milletvekilinin bir yargı kararını eleştiren konuşmalarını yayınladı diye televizyonlara, gazetelere ceza kesilmez. Ama Türkiye’de kesildi. Cezanın gerekçesi ceza kadar hukuk dışıydı. “Ana muhalefet partisi liderinin söylediklerinin doğru olduğunu araştırdınız mı, neden araştırmadan veriyorsunuz” gibi bir gerekçe! Sanki iktidar sözcülerinin söyledikleri önce araştırılıp, doğruluğu kanıtlanınca haber yapılıyormuş gibi! Seçim yaklaştıkça iktidarın bu ve benzeri baskılarının artacağı şimdiden belli. AK Parti iktidarda kalabilmek için elindeki her türlü olanağı ve devlet kurumlarını kullanacak. Muhalefeti çok daha ağır şekilde baskılayacak. Yasaklar, cezalar yağdıracak. Seçim yasasında yaptığı değişiklik nalıncı keseri gibi iktidara çalışacak. İktidara yakın yargıçlar seçim kurulu başkanları atanacak. Sandık güvenliğini tehdit eden açıklamalar şimdiden başladı. Bunu açık edenler kurumlarından istifa ettirildi. İktidarın bu ekonomi politikasıyla normal şartlar altında seçim kazanması olanaksız. Bu politika kısa sürede çok büyük kitleleri yoksullaştırdı. İşsiz, evsiz bıraktı, kepenk kapattırdı. Hazine ve Maliye Bakanı Nureddin Nebati’nin de itiraf ettiği gibi dar ve sabit gelirliler geçinemez duruma düşürüldü. Kur Korumalı Mevduat Hesabı uygulamasıyla işçilerin, memurların, emeklilerin, esnafın ödediği vergilerle zenginlerin bankalardaki hesapları dövize karşı korundu. “Faizi artırmıyoruz” dediler ama bu uygulama ile yüzde 94’e varan oranda faiz uyguladılar. Yoksuldan zengine servet aktarmaya devam ettiler. Bu politikadan vazgeçmeye de niyetleri yok. Çünkü kurdukları çarkın bozulmaması gerekiyor. Çarkın zenginlerden ve birlikte zenginleştiklerinden yana dönmesinden daha önemli bir amaçları yok. Bu nedenle iktidarda kalmaları gerekiyor. Onun için her şeyi yapıyorlar ve yapacaklar.",https://halktv.com.tr/makale/iktidarda-kalmak-icin-679995
Fikret Bila,Kandırma ekonomisi,13 Haziran 2022 Pazartesi 00:15,"İktidar sanki başka bir Türkiye’de yaşıyor. Güllük gülistanlık olarak tarif ettiği ekonomide yeni müjdeler veriyor! Müjdelerden biri buğday üretimiyle ilgiliydi. Türkiye Sudan’da ve Venezuela’da buğday üretecekmiş! Uçsuz bucaksız Anadolu toprakları dururken, dünyanın öbür ucundaki Venezuela’da neden buğday üretiyorsunuz? Anadolu’da niye üretmiyorsunuz? Yıllarca tarımda kendi kendine yeten bir ülke olan Türkiye bu iktidar döneminde buğdayı da, ayçiçek yağını da, samanı da ithal eden ülke konumuna geldi? Buğday ambarı olarak bilinen Anadolu’da çiftçi perişan? Tarlasındaki ürünün maliyeti çok yüksek. Gübre, mazot, ilaç başta olmak üzere bir çok ithal ürün kullanan çiftçi, dövizdeki artış nedeniyle yüksek bir maliyetle, birçoğu iflas riskiyle karşı karşıya. Çiftçinin maliyetlerle baş etmesi mümkün değil. Aldığı krediyi ödeyemeyen, yeni kredi alamayan çiftçi ürününü getirip banka şubesinin önüne dökerek protesto ediyor. Ancak iktidara sorarsanız “çiftçiyi enflasyona ezdirmiyoruz” yanıtını alıyorsunuz. Türk çiftçisinin durumu o kadar iyi ki hükümet Venezüella çiftçisi de rahatlasın diye bu ülkede toprak kiralayıp buğday üretimi yapmaya hazırlanıyor! Şaka gibi! AK Parti iktidarına göre ekonomimiz o kadar iyi ki hükümet, kulaklarından para fışkıran vatandaşına türlü çeşitli tasarruf modelleri sunuyor? Kur Korumalı Mevduat mı istersiniz, Gelire Endeksli Senet mi istersiniz? Merkez Bankası’nın belirlediği politika faizi yüzde 14, bankalarda mevduat faizi yüzde 16,5-20 arasında. Hazine tahvilinin faizi yüzde 23-26 arasında. Gelire Endeksli Senet’in getirisi de yüzde 23 olacakmış. Peki enflasyon ne kadar? Türkiye İstatistik Kurumu’na göre yüzde 73,5 düzeyinde. Enflasyon Araştırma Grubu’na (ENAG) göre yüzde 160 üzerinde. Bu koşullarda vatandaş, tasarrufunu bankada Türk lirası olarak tutsa da zarar da Gelir Endeksli Senet alsa da zararda. TÜİK’in rakamlarına göre bile enflasyon üç haneli aşamaya doğru hızla gidiyor. Vatandaş tasarrufunu yüzde 23 gelir garantisi ile parasını nasıl koruyacak? Bu da şaka gibi! Benzine, motorine her gün zam geliyor. Bir yıl içinde benzin ve motorinin litre fiyatı 7,5 liradan 30 liraya kadar geldi. Nerede duracağı da belli değil. Çiftçi traktörüne mazot alamıyor. Taksiler kontak kapatıyor. Ama iktidara göre dünyada en ucuz benzini Türkiye kullanıyor! “Almanya’da da 29 lira” savunması yapılıyor. Ancak gelirleri karşılaştırmayı unutuyorlar. Almanya’da asgari ücret 30 bin liraya yakın, Türkiye’de 4 bin 253 lira! “Ekonomimiz çok iyi gidiyor” masalına kim kanarsa artık!",https://halktv.com.tr/makale/kandirma-ekonomisi-680344
Fikret Bila,Devlette evrak kaybolmaz,17 Haziran 2022 Cuma 00:15,"AK Parti iktidarı devletin denetim mekanizmalarını felç etti. Eylem ve işlemlerini büyük ölçüde denetim dışına çıkardı. Yaptığı yasa düzenlemeleriyle geleneksel denetim kurumlarını devre dışı bırakarak “denetimsiz yönetim” sistemi kurdu. Demokrasiler; şeffaf yönetim, hesap verilebilirlik, yasama, yargı, idare ve basın denetimine dayanır. Bu kurumlardan birinin veya birkaçının devre dışı kalması o ülkeyi demokrasiden uzaklaştırır. Bugün Türkiye’de böyle bir süreç yaşanıyor. Cumhurbaşkanlığı hükümet sisteminde hükümet etme yetkisi tek başına cumhurbaşkanına verildi. Yasama denetimi etkisiz. Yargı denetimi siyasi otoritenin kontrolünde. Basının büyük bir bölümü iktidara bağlı ve bağımlı. Ulusal düzeyde denetim yapan kurumların önemli bir kısmı kaldırıldı, diğerleri de baskı altına alınarak etkisiz kılındı. İktidar böyle bir ortamda ciddi bir denetime tabi olmadan ülkeyi yönetiyor. Devletle iktidar partisi arasında fazla bir fark kalmadı. Türkiye’nin en köklü, en etkili mali denetim organları kaldırıldı. İktidar, 2011 yılında, yüzyıllık kurum olan Maliye Teftiş Kurulu ile Hesap Uzmanlığı Kurulu’nu, Gelirler Kontrolörü Kurumu’nu kaldırarak hepsini vergi denetmeni yaptı. Bu kurum ve kurullar Türkiye’nin en yetkin denetim organlarıydı. Yeni oluşturulan ve kamu kaynağı kullanan, ihale dağıtan, yatırım kararı alan birçok kurum da Sayıştay denetiminin dışında bırakıldı. İktidar böylece denetimden kurtulup istediği gibi karar alabileceğini ve hesap vermeyeceğini düşündü. Ancak bu doğru bir yaklaşım değildir. Devlet deneyimi milattan önceye kadar giden Türkiye’de denetimin sonsuz şekilde ortadan kaldırılması mümkün değildir. Devlet memurluğu yapanların bildiği bir söz vardır: “Devlette evrak kaybolmaz.” Bunun anlamı iktidarların yaptıkları hukuk dışı eylem ve işlemlerin bürokrasi tarafından mutlaka kayıt altına alındığı ve ileride idari ve yargısal denetime tabi olacağıdır. Bunun yine böyle olacağına ilişkin önemli bir işaret “6’lı masadan” geldi. 6’lı masanın kurduğu Kurumsal Reformlar Komisyonu’ndan geldi. Komisyon bir süredir devam ettirdiği çalışmanın sonucunda bir rapor hazırladı ve kamuoyuna açıkladı. Bu rapor, iktidar değişikliğinde devlet denetiminin yeniden devreye gireceğini haber veriyor. Geçmişte bakanlık, müsteşarlık, Merkez Bankası Başkanlığı yapmış çok deneyimli ve yetkin isimlerden oluşan bu komisyon iktidar değişikliğinde neler yapılacağını açıkladı. CHP’den Faik Öztrak, DEVA’dan İbrahim Çanakçı, İYİ Parti’den Durmuş Yılmaz, Gelecek’ten Feridun Bilgin, DP’den Bülent Şahinalp ve Saadet Partisi’nden Prof. Dr. Sabri Tekir’den oluşan komisyon devletin denetim mekanizmalarını hızla kurup ve devreye sokacak yetkinlikte bir heyet. İktidar değişikliğinde bu komisyonun şekillendireceği Durum ve Hasar Tespit Komisyonu’nun çalışmaları ve denetim organlarının yeniden devreye girmesiyle iktidarın bütün eylem, hesap ve işlemleri incelenecektir. Bunlar arasında 128 milyar doların nerelere harcandığı, Merkez Bankası’nın, Hazine ve Maliye Bakanlığı’nın işlemleri, onlarca yıla yayılan Hazine’den döviz garantili ihalelerin nasıl verildiği, Hazine kaynaklarının nelere aktarıldığı, devletten iş alanların, kamu kaynağı kullananların gelir ve vergi işlemleri incelenecektir. Devletteki hasar onarılacak, Hazine kayıplarının peşine düşülecektir. İktidarın seçimlere giderken muhalefet ve basın üzerinde baskıyı artırması, sosyal medya için sansür yasası çıkarması, ifade ve basın özgürlüğünü sınırlamasının gerçek nedeni budur.",https://halktv.com.tr/makale/devlette-evrak-kaybolmaz-680932
Fikret Bila,Ekonomik demokrasi-çoban protokolü,25 Nisan 2022 Pazartesi 00:15,"AK Parti, iktidarı devraldığı Türkiye’nin bütün birikimlerini satarak “kayırma ekonomisi” diye tanımlanabilecek bir düzen kurdu. 70 yıllık Cumhuriyet’in fabrikalarını, tesislerini sattı, limanlarını, havaalanlarını, yollarını, köprülerini, 20-49 yıllığına “işletme hakkı devri” veya “kamu özel işbirliği” adı altında iktidar yanlısı şirketlere devretti. Hazineden, döviz garantisiyle, gelecek 20, 25, 44 yıl için vatandaşın cebinden ödeme taahhütlerinde bulundu. Hazine dibe vurdu. Bu sistem özellikle iktidarın belirlediği 10 bilemediniz 15 şirket üzerine kuruldu. Yaratılan rant bu şirketlerle iktidar yanlısı kesim arasında bölüşüldü. Yeni zenginler yaratıldı. Zenginler daha zengin, yoksullar daha yoksul oldu. Hazineden geçinmeli, 3-5-10 yerden maaş alan iktidar bürokrasisi kuruldu. Çoğunluk su akarken testisini doldurmaya baktı. Bu arada Hazine eksiye düştü, borç bulamaz hale geldi. 400 bin dolara ev alan yabancılara vatandaşlık hakkı verildi. Ortadoğu, Afrika ülkelerinde Türk vatandaşlığı ilânları asıldı. Emlak işi yapanlara, yurtdışında ev satsınlar diye yıllık 1 milyon 600 bin lira destek verileceği, tüm masraflarının karşılanacağı taahhüdü yapıldı. Ekonomi iflas noktasına sürüklendi. Türkiye 1 dolara kurşun atar hale geldi. Bu ekonomi politikasının faturası yoksul halka kesildi. “Liberalizm veya neoliberalizm” bunu gerektiriyor diye Türkiye’nin elinde avucunda ne varsa yaratılan yandaşlarla bölüşülerek aktarıldı. CHP Lideri Kemal Kılıçdaroğlu, evinin elektriğinin kesildiği akşam Türkiye’de ve dünyada neoliberalizmin sonunun geldiğini belirterek bu sömürüye “dur” demek için bütün demokratların birlikte mücadele etmesi çağrısında bulundu. Kılıçdaroğlu’nun bu düzen altında ezilen sınıflar adına yaptığı çıkış taktir topladı. Esasen AK Parti iktidarının uyguladığı ekonomi politikasına liberalizm, neoliberalizm demek bile mümkün değil. Liberalizmin de neoliberalizm de sermayeyi kollayan kurulları, yasaları, hukuku, yargısı vardır. Oysa Türkiye’de uygulanan, liberalizm adı altında yasaları, hukuku, yargıyı, denetimi hiçe sayarak “kayırmacılık, rant bölüşme, Hazine kaynaklarını yandaşa aktarma”dan ibaret olan bir servet aktarma ve sömürü modelidir. Peki Türkiye’nin başka seçeneği yok mu? Bu halkı pazar artıklarını toplamak zorunda kalacak kadar sömüren bu düzene mahkûm mudur? Elbette değil… Türkiye’nin çok başarılı şekilde uygulamaya koyduğu seçenek var. Gayet iyi işleyen ekonomik modelleri var. Kılıçdaroğlu, “liberalizmin, neoliberal düzenin sonu geldi” derken, CHP’li belediyelerin uyguladıkları, halktan yana, kamucu ekonomik modellerden yola çıkıyordu. İzmir Büyükşehir Belediye Başkanı Tunç Soyer’in geçen günlerde gerçekleştirdiği Ankara ziyareti sırasında yaptığımız sohbette verdiği bilgiler, uygulamaya soktuğu “İzmir modeli”nin, iktidarın “kayırma modeli”nin yerine geçecek çok güçlü bir seçenek olduğunu gösterdi. Soyer’in anlattıkları bana rahmetli Bülent Ecevit’in ısrarla savunduğu “ekonomik demokrasi” projesini anımsattı. Ecevit şöyle diyordu: “Türk demokratik solu, siyasal demokrasiyle, sosyal demokrasiyle birlikte ekonomik demokrasiyi de amaçlamaktadır… Sosyal demokrasi, siyasal demokrasinin bütünleyicisidir. Ekonomik demokrasi ise her ikisinin de bütünleyicisidir… Halk, örgütlü bir güç oluşturarak ekonomik girişimci haline gelmelidir.” (Fikret Bilâ, Phoenix, Ecevit’in Yeniden Doğuşu, Doğan kitap, s. 137-139) Ecevit, bu ekonomik demokrasinin, halkın oluşturacağı kooperatifler aracıyla gerçekleşeceğine inanıyordu. “Umarım gelecekte ekonomik demokrasi bu yolla kurulur” diyordu. Tunç Soyer’i dinlerken Ecevit’in bu dileğinin CHP’li belediyeler tarafından hayata geçirildiğini gördüm. Soyer, Ecevit’in dediği gibi çobanları örgütleyerek ekonomik girişimci haline getirmiş. Söz ve karar sahibi olmalarını sağlamış. İzmir’in kırsalında 4 bin 500 çobanı toplamış. Onlarla protokol imzalamış. Kooperatif kurmalarını şart koşmuş. Sonra inek, koyun, keçi beslemelerini, sütlerini almayı taahhüt ederek desteklemiş. Hayvancılığı canlandırmış, Şimdi bu sütleri işleyecek kamu tesisini hizmete açmak üzere. Hem çoban kooperatifi üzerinden üretimi artırmış hem tüketicinin ucuza süt almasını sağlamış. Çoban vatandaşları örgütlü girişimci haline getirmiş. Aynı yöntemi ulaşım sektöründe de hayata geçirmiş. Minibüs şoförlerine de kooperatif kurdurmuş. Ulaşım hatlarını belediyenin belirlediği ücret üzerinden hizmete sokmalarını sağlamış. Kooperatif üyesi şoförler memnun, yolcular memnun. Şoför vatandaşlar da kooperatifleriyle ekonomik girişimci konumuna ulaşmışlar. Konut üretiminde de kooperatifleşmeyi sağlamış. Konut üreticileriyle kooperatifleri bir araya getirmiş, ucuz ve sağlıklı konutlar ürettirip, üyelere teslim etmiş. Enerji sektöründe de kooperatifleşmeye gitmiş. Yenilenebilir enerji kaynakları olan rüzgar ve güneş enerjisi alanlarında kooperatifler üzerinde üretime geçilmiş. Bu kooperatifler hem sulama hem güneş enerjisi panelleriyle elektrik üretimine başlamışlar. Bu modelle birçok kamu hizmeti halkın girişimci olduğu kooperatifler eliyle sunuluyor. Bu hizmetlerin sunulması için mutlaka yandaş şirketlere ihale verilmesi, özelleştirme yapılması gerekmiyor. Halkın elektriğini, doğalgazını kesmeden de kamucu anlayışla bu hizmetlerin ucuz ve sağlıklı bir şekilde sunulması mümkün. Millet İttifakı’nın adayı olarak seçilen 11 CHP’li Büyükşehir Belediye Başkanı, iktidarın “kayırmacı ekonomi” modeli yerine ekonomik demokrasi modelini hayata geçirmeye başlamışlar. Bu modelin iktidar değişikliğinde ulusal düzeyde de uygulanmaması için hiçbir engel yok.",https://halktv.com.tr/makale/ekonomik-demokrasi-coban-protokolu-673950
Fikret Bila,Kılıçdaroğlu kimlere mesaj verdi,29 Nisan 2022 Cuma 00:15,"CHP Lideri Kemal Kılıçdaroğlu, geçtiğimiz salı günü grup toplantısında öncekilerden farklı, özel bir konuşma yaptı. Çok kısa, çok sert, çok kararlı, tarihi bir konuşmaydı. Kılıçdaroğlu alışılmadık bir üslupla yaptığı konuşmasında iktidara çok sert yüklenerek kamuoyuna seslenmesinin yanı sıra CHP’nin içine de önemli bir mesaj verdi. CHP’nin içine dönük de mesaj içeren ve çok dikkati çeken sözleri şöyleydi: “Yol arkadaşlarım, bütün yol arkadaşlarımıza sesleniyorum, size de bir çift lafım var. Bu engerekler ve çiyanlarla çatışma ne kadar sert olursa zafer de o kadar yakın ve görkemli olacaktır. Ne pahasına olursa olsun yürüyeceğiz. Bu millete çetelere boyun eğdirmeyeceğiz. Ben o yoksulluğa mahkûm edilen çocuklar için mücadele edeceğim. Ya bana katılın ya da şimdi şu anda yolumdan çekilin, açık ve net söylüyorum. Bir insanın uğrunda öleceği bir şey yoksa hayatında, zaten o hiç yaşamamıştır. Pes etmeyeceğim, durmayacağım, söz veriyorum. Hepinizin huzurunda, milletimin huzurunda söz veriyorum. Durmayacağım.” Kılıçdaroğlu’nun bu sözlerindeki mesajlara bakalım. İçeriye mesaj CHP Lideri, giderek en küçük eleştiriye tahammül göstermeyen, her türlü muhalefetin üzerine yürüyen ve ağır baskı kuran iktidarla sert bir mücadeleye girmek üzere yola çıktığını söylüyor. Bu yolda durmayacağını vurguluyor ve yol arkadaşlarına, dolayısıyla CHP’nin içine “ya bana katılın ya da şimdi yolumdan çekilin” diyor. Kılıçdaroğlu bu sözlerine açıklık getirirken bütün halka, herkese seslendiğini söylemiş olsa da diğer partilere “yolumdan çekilin” diyemeyeceğine göre, bu sözler dışarıdan çok içeriye dönük mesajlar taşıyor. CHP’nin etkili isimleriyle yaptığım görüşmeler de bu saptamayı doğrular nitelikte. Bu görüşmelerimden edindiğim izlenimi paylaşayım. Kılıçdaroğlu, önümüzdeki seçimlerde cumhurbaşkanlığı hükümet sisteminin getirdiği tek adam rejiminden ülkeyi kurtarmak için partisine ve kendisine tarihi bir sorumluluk düştüğü düşüncesinde. Bu amaçla iktidarla çok sert bir kavgaya tutuşmaya kararlı. Bu kavgada Türkiye Cumhuriyeti’ni kuran parti olarak CHP’ye ve “yol arkadaşlarım” dediği CHP’lilere, genel başkandan üyeye kadar çok özel bir görev düştüğü kanaatinde. Bu nedenle iktidar tarafından sürekli körüklenen “adayınız kim” tartışmalarına partisinin içinden malzeme verilmesinden rahatsız. Adaylık konusunda bu tür malzemeler üretilmesinin iktidara hizmet edeceği düşüncesiyle her CHP’linin çok özenli olmasını bekliyor. Bu beklenti ile parti içi disipline uyulmasının her zamankinden daha önemli olduğunu söylem ve tutumuyla hissettiriyor. Parti yetkili kurullarında belirlenen ve Genel Başkan tarafından dillendirilen politikaları tartışmalı hale getirerek ikircikli bir görüntü yaratılmasına katkı verecek söylem ve tutumların partiye zarar verdiği düşüncesi hakim. CHP Lideri, ortak cumhurbaşkanı adayının 6 muhalefet lideri tarafından belirleneceğini, gayet başarılı bulduğu belediye başkanlarının görev sürelerini tamamlamalarından yana olduğunu açıklamasına karşın isimler üzerinden tartışmaların sürdürülmesine karşı tepkili. “Ya bana katılın ya yolumdan çekilin” derken, 6 genel başkanın adayı belirlemesi kararı ortada dururken, İstanbul Büyükşehir Belediye Başkanı Ekrem İmamoğlu ve Ankara Büyükşehir Belediye Başkanı Mansur Yavaş’ın ismi üzerinden yapılan spekülasyonlara parti içinden ve dışından zemin hazırlanmasına, ucu açık beyanlarda bulunulmasına set çekmek istiyor. CHP kurmayları, iktidarın, Ekrem İmamoğlu ve Mansur Yavaş üzerinden CHP’de adaylık kavgası yaşandığı izlenimi yaratmaya yönelik hamlelerine, tuzaklarına karşı kesin bir söylem birliği sergilenmesi ve başka taraflara çekilebilecek, istismar edilebilecek beyanlarda bulunulmaması gerektiği üzerinde özenle duruyorlar. İktidarın bağlamından koparıp, cımbızlayarak başka tarafa çektiği beyanlara son örnek olarak İmamoğlu’nun Sözcü gazetesine verdiği söyleşi gösteriliyor. İmamoğlu’nun, “Bir CHP’liye kim olsa sorsanız ilk sözü elbette ki kendi genel başkanının aday gösterilmesini ister. Ben de CHP’liyim ve benim de adayım genel başkanımdır, Sayın Kılıçdaroğlu’dur” sözlerinden sonra, “Ancak Ekrem İmamoğlu burada kendini taca ya da auta atmıyor. Kendi sorumluluğunun da farkında” ifadesinin farklı bağlamda kullanılmasına karşın, iktidar yanlısı yayınlar tarafından “adaylık” ilânı olarak sunulmasına dikkat çekiliyor. Bu soru CHP kurmaylarına en çok sorulan soruların başında geliyor. Verilen yanıt ise ortak: “Sayın Kılıçdaroğlu’nun siyasi nezaketi buna engeldir. Kılıçdaroğlu, adayın 6 lider tarafından belirleneceğini söyledikten sonra böyle bir açıklama yapmaz. Diğer 5 lider böyle bir karara varırsa açıklamanın da bu liderler veya bu liderlerden biri tarafından yapılmasını tercih eder.” “Peki böyle bir açıklamayı 5 liderden hangisi yapar” diye sorulduğunda verilen yanıt ise “Siyasi nezaket bu açıklamanın Sayın Meral Akşener tarafından yapılmasını gerektirir” şeklinde. Peki “Kılıçdaroğlu’nun aday olup olmayacağı ne zaman açıklanır” sorusunun ortak yanıtı ise şöyle: “İkinci bayram günlerinde. Kurban Bayramı’nı beklemek lazım.”",https://halktv.com.tr/makale/kilicdaroglu-kimlere-mesaj-verdi-674522
Fikret Bila,Kılıçdaroğlu: Erdoğan korktuğu için özel tercüman kullanıyor,17 Temmuz 2022 Pazar 13:52,"CHP Lideri Kemal Kılıçdaroğlu, Cumhurbaşkanı Tayyip Erdoğan’ın ABD Bakanı Joe Biden’la görüşürken özel tercüman kullanmasının “Kendisi ve ailesiyle ilgili korku ve kaygı duymasından” kaynaklandığını söyledi. Kılıçdaroğlu, görüşmemizde, iktidarın dış politikasını ve Cumhurbaşkanı’nın dış ilişkilerini eleştirdi. Kılıçdaroğlu, Erdoğan'ın yabancı devlet adamlarıyla ikili görüşmelerinde Dışişleri Bakanlığı personeli yerine özel tercüman kullanmasını şöyle değerlendirdi: “Erdoğan, devleti bilmiyor. Kendisini devlet sanıyor. Bir kişi devlet olamaz. Devletlerin dış ilişkilerinde yerleşik kuralları vardır. Ülkeyi yönetenler bir yabancı devlet başkanıyla görüşüyorsa, o görüşmede tercüman olarak da tutanak düzenleyici olarak da dış işleri personeli olur. Dışişleri’nden diplomat olur, tercüman olur. Özel tercüman olmaz. Eğer ikili görüşmeye Dışişleri mensubu değil de özel tercümanla katılıyorsanız, devletten gizlediğiniz bir şeyler var demektir. Şimdi Erdoğan’la Biden arasında ne konuşulduğunu üçüncü kişi olarak sadece özel tercüman biliyor. Bu görüşme devlet kayıtlarına giriyor mu, giriyorsa ne kadarı giriyor, ne kadarı girmiyor bilmiyoruz. Böyle devlet yönetilmez.” Kılıçdaroğlu, Erdoğan’ın özellikle 2018 yılından sonra dış politikayı tamamen şahsileştirdiği belirterek şöyle konuştu: “Erdoğan dış politikayı şahsileştirdi. Ekonomide olduğu gibi ahbap çavuş ilişkisine dönüştürdü. Dış politika milli bir konudur. Şahsi mesele değildir. Erdoğan bunu korktuğu, kaygılandığı için yapıyor. Çünkü her devletin elinde bir Erdoğan dosyası var. Bunun örneğini Trump verdi. ‘Senin malvarlığını araştırırım’ dedi. Erdoğan yanıt veremedi. Kendisi ve ailesinin malvarlığıyla ilgili korkuyor, çekiniyor. Bu nedenle belki dış politikada, ödünler veriyor. Özel tercümanı bu nedenle kullanıyor. Ülkeyi yöneten birinin ikili görüşmelerde özel tercüman kullanması şahsi çıkarı için ülke adına ödün vermeye uygun bir zemin oluşturuyor. Ne ödünler verdiğini bilmiyoruz. Bu görüşmelerde kendisiyle, ailesiyle ilgili ne söylüyor bilmiyoruz. Yalvarmalar, yakarmalar nereden kaynaklanıyor? Böyle dış politika olmaz, böyle devlet olmaz.” Kılıçdaroğlu, Erdoğan dış politikayı şahsileştirdiği için İngiltere Dışişleri Bakanı’nın “mültecileri Ruanda’ya ve Türkiye’e göndereceğim” diyebildiğini belirterek, “Türkiye’ye böyle bir muamele yapılamaz, iktidara geldiğimizde bunların da hesabını soracağız” dedi. Kılıçdaroğlu, bütün devletler için olduğu gibi Türkiye için de devlet arşivinin çok önemli olduğunu belirterek şu değerlendirmeyi yaptı: “Devlette devamlılık esastır. Devlet arşivi bu nedenle önemlidir. Bir dış temasa giderken devleti yönetenler bu konuda daha önce nasıl görüşmeler yapılmış, nasıl politikalar izlenmiş arşivi açıp okurlar. Bilgilenirler, görüşmeye öyle giderler. Bu nedenle bu görüşmelerde Dışişleri Bakanlığı’nın diplomat ları bulunur ve görüşmeyi tutanak haline getirir arşive koyarlar” Kılıçdaroğlu, Erdoğan-Biden görüşmesine tercüman olarak giren Merve Kavakçı’nın kızı Fatma Abushanab'tan “hanım kızımız” diye söz etmesine yönelik eleştirileri de şöyle yanıtladı: “Benim asıl eleştirdiğim nokta görüşmeye özel tercümanın girmesi. Ayrıca bildiğim kadarıyla ABD vatandaşı. Ben buna itiraz ettim. Bana yanıt olarak ‘anadili gibi İngilizce biliyor’ diyorlar. Burada sorun İngilizce değil, İngilizce seviyesi değil. Neden bir Dışişleri mensubu girmiyor da ABD vatandaşı biri giriyor. Bildiğim kadarıyla Türk vatandaşı da değil. Bu olmaz. Ben buna itiraz ediyorum, onlar ‘İngilizcesi iyi’ diye yanıt veriyorlar. Dışişleri’nde çok iyi İngilizce bilen birçok diplomatımız, personelimiz var. ‘Hanım kız' ifadesine gelince. Bu Anadolu’da yaygın şekilde kullanılan, nezaket yüklü bir hitaptır. Benim eleştirilerime yanıt veremeyince buradan saldırıyorlar. Komik bir durum. Ama onlar halktan Anadolu’dan koptukları için bu kavramları da unuttular. Kibirlerinden hanım kız hitabının bile ne anlamı geldiğini unutmuş görünüyorlar.”",https://halktv.com.tr/makale/kilicdaroglu-erdogan-korktugu-icin-ozel-tercuman-kullaniyor-684617
Fikret Bila,Az kaldı,25 Mayıs 2022 Çarşamba 00:15,"İYİ Parti Lideri Meral Akşener halkla ilişkilerde, kısa sürede güçlü bir liderlik kurdu. Her fırsatta sokağa inmesi, vatandaşı, esnafı can kulağıyla dinlemesi, dertlerine ortak olması ve çözüm üremesiyle ağır ekonomik kriz altında ezilen kesimler açısından bir umut ve güven oluşturdu. Akşener’in başarılı olduğu bir alan da slogan üretimi. Son iki örneği “Kahrolsun istibdat yaşasın hürriyet” ve “az kaldı” sloganlarıydı. Abdülhamit’in baskı, jurnal, sürgün uygulamalarıyla tarihe kazınan uygulamalarıyla bugünkü iktidarın uygulamalarının benzer olduğu mesajı hem günlerce tartışıldı hem toplumda karşılık buldu. İkinci sloganla da iktidarın çok az ömrünün kaldığı mesajı vererek, iktidar değişikliği umudunu güçlü biçimde beslemeye başladı. “Az kaldı” kampanyası ayrıca çeşitli kesimlerce dillendirilen “6’lı masa çok iyi ama topluma ne yapacaklarını somut şekilde sıralayıp ortaya program koymuyorlar” eleştirisine etkili bir yanıt oldu. Aslında 6’lı masayı oluşturan partilerde, uzun yıllar devletin en önemli kurumlarında üst düzey görev almış, uzmanlıkları uluslararası kabul görmüş çok sayıda isim var. Ekonomide, merkez bankacılığında, maliyede, hazinede, dış işleri bakanlığında, mülki idarede, denetim organlarında, planlamada başarılı hizmetler sunmuş her biri kendi alanında ağırlık taşıyan bu kadrolar, iktidar değişikliğinde devlet yönetimini kolaylıkla üstlenebilirler. Nitekim İYİ Parti, bu uzmanların hazırladığı “Az kaldı” kampanyasıyla, iktidar değişikliğinde neler yapacaklarını halkın anlayacağı sade bir dille ortaya koydu. Diğer muhalefet partileri de neler yapacaklarını kamuoyuna birçok kez açıkladılar. Ortak olarak neler yapılacağı konusunda da çalışma gruplarının faaliyetleri sürüyor. Her partinin ayrıca kendi programı da var. İYİ Parti’nin bu çalışmasını bir sloganla kampanya haline getirmesi farkındalığı hızla artırdı ve ilgi gördü. İYİ Parti, halkın en önemli sorunlarını nasıl çözeceğini azkaldi.org ile siteleştirdi. Bu sitede akla gelebilecek her sorunun yanıtı var. “Örneğin ekonomi nasıl düzeltilecek” diye sorduğunuzda karşınıza şu yanıt geliyor: “Merkez Bankası’nın bağımsızlığı anayasal güvence altına alınacak, kredibilitesi yeniden tesis edilecek. “3” Sayılı Cumhurbaşkanlığı Kararnamesi Eki “1” Sayılı liste atamaları yeniden yapılacak. Türkiye Büyük Millet Meclisi’nin bütçe hakkı güçlenecek. Vatandaşımız parasının arkasını arayabilecek, yaptım oldu anlayışı bitecek. Bağımsız düzenleyici otoritelerin hükümetle olan ilişkileri güncellenecek, bağımsızlıkları güçlendirilecek. Ekonomiyi hobi amaçlı takip edenler, açıklamalarına alkış isteyenler, gözlerindeki ışıltıyı referans verenler, projelerine çok önemli diyerek milleti önemsizleştirenler, Merkez Bankası’nda buhar sistemleri kuranlar, swapı sevap kabul edenler değil alanlarında uzman, akademik ve global düşünüp milli çözüm üreten kadrolar ile İYİ Parti iktidarında ekonomiye liyakat gelecek.” “Yargı nasıl düzelecek yargı bağımsızlığı nasıl son bulacak, haksız tutuklamalar, mahkumiyetler nasıl kaldırılacak” diye sorarsanız şu yanıt geliyor: “Hakimlik teminatının daha sağlam temellere oturtulması için, yetki ve coğrafi teminat güvencesi sağlanacak. Adalet Bakanı ve Müsteşarı, Hakimler Kurulu’nda yer almayacak. Hâkim ve savcıların mesleğe kabullerinde ve yükselmelerinde objektif kriterler esas alınacak, hukuk eğitiminin kalitesini yükseltmek amacıyla hukuk fakültelerinin sayısı azaltılacak, akademik kadro ve müfredat konularında kapsamlı iyileştirmeler yapılacak. Hâkimlerin, çok daha özenli davranmalarını sağlamak amacıyla Anayasa Mahkemesi ve Avrupa İnsan Hakları Mahkemesi içtihatlarıyla verdikleri kararların uyumunu temel terfi ve yükselme ölçütlerden biri haline getiren düzenlemeler uygulamaya alınacak, titizlikle takip edilecek. Hukukun evrensel ilkelerinden kasten uzaklaşarak, sebep-sonuç ilişkilerini muhakeme yerine siyasi konjonktüre göre görevini kötüye kullanarak yargıya, hukuka, adalete güveni ortadan kaldıran, Anayasa Mahkemesi veya Avrupa İnsan Hakları Mahkemesi’nin verdiği hak ihlali kararlarına sebep olan, devleti tazminata mahkûm ettiren veya zarara uğratan hâkim ve savcılara rücu edilecek. Tutuklamanın, keyfiyetten uzak, kurallara bağlı ve istisna olması için kesin, objektif, vicdana ve hukuka uygun düzenlemeler hayata geçirilecek. Tutuklama ve gözaltı işlemlerinde yetki ve uygulama sorunlarına çözüm bulmak adına, Cumhuriyet Başsavcılığı’na bağlı Adli Kolluk Teşkilatı’nı hayata geçireceğiz. Çoklu Baro uygulamasına son verilecek, Türkiye Barolar Birliği seçimlerinde ‘temsilde adalet’ sağlanacak.” Oldukça net yanıtlar. Benzeri yanıtları sığınmacılar sorununda, sınır güvenliği, medya özürlüğü, İstanbul Sözleşmesi, esnaf, çiftçinin, işçinin, emeklinin, emeklilikte yaşa takılanların sorunlarının nasıl çözüleceği konularında da bulabiliyorsunuz. İYİ Parti’nin bu çalışmasında görüldüğü gibi Millet İttifakı ve 6’lı masa iktidar değişikliğinde ne yapacaklarını biliyor.",https://halktv.com.tr/makale/az-kaldi-678020
Fikret Bila,Müteahhite var öğrenciye yok,13 Temmuz 2022 Çarşamba 00:15,"Son günlerde Kredi Yurtlar Kurumu’ndan kredi alan üniversite öğrencilerinin karşılaştıkları faiz yükü altında ezildikleri haberleri yaygınlaştı. Üniversite öğrenimi boyunca 4 yıl kredi alan öğrencilerden istenen faizin oranının yüzde 100’ü aştığı, alınan kredi miktarına göre bu oranın yüzde 138’e kadar çıktığı kamuoyuna yansıdı. Öğrenciler, ekonomik kriz ve işsizlik ortamında kullandıkları krediyi faiziyle birlikte ödemelerinin olanaksız olduğunu televizyon kanallarında, sosyal medya platformlarında söylediler. İYİ Parti İzmir Milletvekili Musavat Dervişoğlu, ""Öğrenim kredisi ödeyemeyen üniversite mezunu sayısının 5 milyona dayandığını, borç vadesi dolan yüz binlerce öğrenci için yasal işlem yapıldığını, KYK'dan kredi alıp, borç taksidini ödeyemeyen 217 bin öğrencinin maaşına elektronik haciz uygulandığını"" açıkladı. Dervişoğlu, dört yıl boyunca 20 bin lira kredi kullanan bir öğrenciye 28 bin lira faiz uygulandığına ve toplam borcunun 48 bin liraya çıktığına vurgu yaptı. Dervişoğlu, uygulanan faiz oranının yüzde 100’den fazla olduğuna dikkati çekti. Öğrencilerin düşürüldüğü bu durum bir vicdansızlık örneği. Üniversite mezunları arasında işsizlik çok yaygın. Ekonomik kriz giderek derinleşiyor ve iş bulmak da zorlaşıyor. Birçok üniversite öğrencisi öğrenim gördüğü alanın dışında, vasıfsız işçi olarak çalışıyor. Biyoloji öğretmeni olup pazarcılık yapan, kasiyerlik, güvenlik görevlisi, müracaat memuru, inşaat işçisi gibi işler yapmak zorunda kalan gençler var. Bu tablo karşısında iktidar kılını kıpırdatmıyor. Ancak dünyada devletten en fazla ihale alan ilk 10 müteahhit arasında yer alan büyük müteahhitlik şirketlerinin milyarlarca liralık vergi borcu bir kalemde siliniyor. Yine Dervişoğlu’nun verdiği bilgiye göre öğrencilerin toplam kredi borcu 5 milyar lira. Oysa iktidar, inşaat şirketlerine vergi muafiyeti getirerek 9,5 milyar liralık vergi borcunu sildi. Devletten Hazine garantili dev ihaleler alan bir şirketin milyarlarca liralık vergi borcunu silen iktidar, iş bulup bulamayacağı bile belli olmayan üniversite mezunu gençlerin 5 milyar liralık kredi borcunu silmiyor. Aksine haciz işlemi başlatıyor. Oysa Türkiye olağanüstü bir ekonomik krizden geçiyor. Bu koşullarda gençlerin kredi borcunu silmek devletten milyarlarca liralık ihale alan şirketlerin vergi borcunu silmekten daha adil bir karardır. Aksine milyarlar kazanan şirketlerden vergi borçlarını tahsil edip, öğrencilerin silinecek borçlarından kaynaklanacak açık kolayca kapatılabilir. Anayasasında “sosyal devlet” yazan bir ülkede iktidarın yapması gereken budur. Oysa bırakın ana borcu silmek Türkiye’de iktidar öğrencilerin kredi borcuna yüzde 100’den fazla faiz uyguluyor. Söze gelince “nas var ne faizi” diyen iktidar, öğrenciye gelince faiz uygulamaktan çekinmiyor. Sonra da adaletten söz ediyor. Adalet bunun neresinde? Bu ekonomik koşullarda gençlerin faiz borcunu hatta kredi borcunun tamamını silmesi gerekirken, TÜFE yerine ÜFE’yi esas alarak yüzde 100’den fazla faiz yüklüyor. İşsizlik nedeniyle kredisini geri ödemeyen gençlerin borcu iki yıldan sonra 3 katına çıkıyor. İş bulan gençlerin ise yıllarca kazandıklarını kredi faizine yatırmaları gerekiyor. İktidar uzmanı olmadığı kurumların yönetim kurullarına atadığı eski siyasilere veya partili bürokratlara üç beş yerden maaş ödeyip, çevresinde müteahhitlere Hazine garantili milyarlar aktarırken, hayata yeni başlayacak gençlerin üzerine kredi borcu ve faiziyle çöküyor. Bu adaletsizlik toplum vicdanını kanatıyor.",https://halktv.com.tr/makale/muteahhite-var-ogrenciye-yok-684091
Fikret Bila,Çözüm üretmeyen kararlar,11 Mayıs 2022 Çarşamba 00:15,"Türkiye’nin gündeminde iki önemli sorun var. İktidarın yarattığı ve derinleştirdiği ekonomik kriz ve sığınmacı sorunu. Cumhurbaşkanı Recep Tayyip Erdoğan’ın başkanlığında toplanan kabinenin bu iki soruna çözüm üretmesi bekleniyordu. Ekonomik krizi hafifletmek için enflasyonla mücadeleye ilişkin önlemler, çalışanları ve emeklileri korumak için maaşlara yapılacak zammın açıklanması. Kabine toplantısı sonrasında bu iki konuda da kamuoyunun beklediği yönde karar alınmadığı ortaya çıktı. Ekonomik krizle ilgili olarak alınan karar; konut satışlarını artırmak için aylık 0.99 faiz oranıyla kredi verilmesi ve Temmuz ayında enflasyona karşı biraz daha iyi hissetsinler diye ücretlerde ayarlama yapılacağı vaadi. Sığınmacılar konusunda ise bir milyon Suriyelinin ülkelerine gönderileceğinin açıklanmasından sonra toplanan kabineden “gönderilmeyecekleri” kararıyla çıkıldı. İktidarın ekonomiden anladığı tek şey inşaat. Varsa yoksa müteahhitlerin para kazanması. Son alınan karar da vatandaşa 0.99 aylık faizle 2 milyon liraya kadar kredi vermek ve müteahhitlerin konut satışlarını kolaylaştırmak. Bu kararın ekonomik krizin çözülmesiyle bir ilgisi yok. Enflasyonla mücadele konusuyla ise hiç ilgisi yok. Her ikisini de körükleyecek bir karar. Ucuz kredi para genişlemesine neden olacağı için enflasyonu daha da körükleyecek bir karar. Ayrıca bu kararın yoksul kesimlerin, işçilerin, memurların, emeklilerin kolay ev sahibi olmalarıyla da bir ilgisi yoktur. Hesap bunu kanıtlıyor. 2 milyon lira kredi alan vatandaşın bankaya aylık 28 bin lira öremesi gerekiyor. 1 milyon lira kredi alan vatandaş 14 bin lira ödeyecek. Asgari ücret 4 bin 250 lira olduğuna göre bir asgari ücretlerinin böyle bir ödeme yapması mümkün değil. Sadece asgari ücretlerin de değil, 5 bin lira, 7 bin lira, 10 bin lira ücret alan biri de bu krediyi geri ödeyemez. Ayda 14 bin lira ödeme yapabilmek için o vatandaşın 20-25 bin lira, 28 bin lira ödeyecek vatandaşın da 40-50 bin lira aylık geliri olması gerekir. Demek ki kabinede alınan kararın işçiyi, memuru, emekliyi, yoksulu ev sahibi yapmak gibi bir amacı yok. Yine parası, altını, dövizi olan, geliri belli bir düzeyin üzerindekilerin ucuz kredi verip müteahhitlerin elindeki konutları satmalarını sağlamak hedefleniyor. Kararın, ekmeği 2 liraya alabilmek için saatlerce kuyruk bekleyen, pazardan dökülmüş, atılmış, çürük çıkmışlar arasında sebze, meyve toplayan yoksullarla, ayda 2 bin 500 liraya geçinmeye çalışan emeklilerle, asgari ücretin altında kayıtsız çalıştırılan işçilerle bir ilgisi yok. İktidar en iyi bildiği işi yapmaya devam ediyor. Yakın çevresini oluşturan müteahhitlere para kazandırmak. Aynı yaklaşım sığınmacılar sorununda da sürüyor. CHP Lideri Kemal Kılıçdaroğlu’nun “sığınmacılar güle oynaya ülkelerine dönecekler, 2 yıl içinde göndereceğiz” sözlerine karşılık Cumhurbaşkanı Erdoğan, üstüne basa basa “muhalefet gönderecekmiş, biz göndermeyeceğiz” dedi. Bir süre sonra Zafer Partisi Lideri Ümit Özdağ’ın sert ve kararlı söylemiyle sığınmacılar sorununu gündeme getirmesi ve “Türkiye lunapark değil, gerekirse zorla göndereceğiz” sözlerinin toplumsal ve siyasal destek bulması üzerine iktidar ağız değiştirdi. Cumhurbaşkanı Erdoğan, 1 milyon Suriyelinin gönderilmesi için hazırlık yapıldığını açıkladı. Bu kabine toplantısından sonra söz konusu hazırlığın açıklanması bekleniyordu ki Erdoğan “hayır göndermeyeceğiz” dedi. İktidar, sığınmacıları gönderecek mi, göndermeyecek mi konusunda kafa karışıklığı yarattı. Şimdilik son karar gönderilmeyecekleri yönünde. Bir süre sonra bu karar “göndereceğiz”e döner mi, dönmez mi bilinmiyor. İktidarın bu konuda birbirine zıt politikalar savunması yeni bir durum değil. Sığınmacıları Türkiye’de tutarak iktidarın sağladığı fayda nedir? Türkiye’yi sığınmacı deposu haline getirerek Avrupa Birliği’nden para almak. Daha önce 3 milyar euro almıştı. Sığınmacıları Avrupa’ya karşı tehdit olarak kullanıp Türkiye’deki demokratik hukuk devleti kurallarına aykırı keyfi uygulamalara Avrupa Birliği’nin tavır almasını engellemek. Eksilmeye başlayan oy desteğini artırmak için Suriyelilere vatandaşlık verip oy kullandırmak. Siyasi İslamcı tabanını Suriye’den, Afganistan’dan, Pakistan’dan, Afrika’dan gelenlerle güçlendirmek. Elinin altında her zaman kullanabileceği, kendine bağımlı, gerektiğinde iktidara destek, muhalefeti protesto için eylem yapabilecek gruplar bulundurmak. İktidar yanlısı bir yazarın dediği gibi Türkiye’yi biraz Araplaştırmak. Kentlerde Arap mahalleleri kurmak, gettolar oluşturmak. Türkiye’de laiklik ve Atatürk karşıtı kesimi Araplar eliyle güçlendirmek. Asgari ücretin de altında çalışacak köle işgücü. İktidar bu politikasından vazgeçer mi? Tek koşulla vazgeçebilir. Bu politikanın sandıkta ağır bir seçim yenilgisine yol açacağını görürse. Şimdilik böyle bir risk görmüyor olacak ki, iktidar ekonomik krizden de sığınmacı sorunundan da memnun görünüyor.",https://halktv.com.tr/makale/cozum-uretmeyen-kararlar-676215
Fikret Bila,HER ŞEY DAHA KÖTÜYE GİTTİ,11 Temmuz 2022 Pazartesi 02:03,"Cumhurbaşkanlığı hükümet sistemi dördüncü yılını doldurdu. Türkiye’deki bu sistemin dünyada bir örneği yok. Başkanlık sistemi demek de mümkün değil. Başkanlık sistemleri sert kuvvetler ayrılığına dayanır. Çok sıkı parlamento ve yargı denetimi vardır. Türkiye’deki cumhurbaşkanlığı hükümet sisteminde ise kuvvetler ayrılığı ilkesi fiilen kaldırılmış durumda. Bütün yetkileri elinde toplamış olan Cumhurbaşkanı üzerinde hiçbir denetim yok. Ne parlamento denetimi var, ne yargı denetimi var, ne medya denetimi var. Yürütme organının bütün yetkilerini elinde bulunduran Cumhurbaşkanı Tayyip Erdoğan tek karar verici konumunda. Her konuda Cumhurbaşkanı’nın tek başına karar verebildiği ve hiçbir denetim mekanizmasının çalışmadığı cumhurbaşkanlığı –hükümet sistemi Türkiye için daha mı iyi oldu? Hayır. Tam aksine, her şey daha kötüye gitti. Kötüye gitmeye de devam ediyor. Türkiye bugün cumhurbaşkanlığı hükümet sistemine geçtiği 2018 yılından çok daha kötü durumda. Hangi alana bakarsanız bakın. CHP Adana Milletvekili Burhanettin Bulut “Tek Adam Rejiminin 4. Yılı Raporu” hazırladı. Bu raporda Türkiye’nin temel alanlardaki makro göstergelerini karşılaştırdı. 2018 yılına baktığınızda göstergelerin tamamı 2022 yılında çok daha kötü. Bulut’un hazırladığı ve Cumhuriyet’in haberleştirdiği rapora göre enflasyonun nereden nereye geldiğine bakalım. 2018 yılında yüzde 20,3 iken 2022 yılında TÜİK rakamıyla yıllık yüzde 78.85’e çıktı. Türkiye hayat pahalılığında Venezuela, Sudan, iflas etmiş Lübnan, savaştaki Suriye, Zimbabve’nin ardından dünyada altıncı sırada. Türkiye 2018’de dünyanın en büyük 17. ekonomisi. 2021 sonu itibarıyla 21. sıraya düşmüş durumda. 2018 yılında 891.8 milyar dolar olan milli gelir 793 milyar dolara geriledi. Milli gelir, 98 milyar dolar kayba uğradı. 2018 yılında kişi başı milli gelir 10 bin 694 dolarken 2021 yılında 9 bin 374 dolara indi. Merkez Bankası, borçlar düşüldükten sonra net 36 milyar dolar rezerve sahipken, bu rakam tek adam rejiminin ardından eksi 54.5 milyar dolara gerilemiş durumda. 2018 Haziran ayında 1 dolar 4.60 liraydı, bugün 17.21 lira. 1 Avro 5.35 liraydı bugün 17.56 lira. 2018 yılında benzinin litresi 6.24 liraydı, bugün 25.32 lira. Motorinin litresi 5.69’dı bugün 24.74 lira. 2018 yılında 200 gram ekmek 1 liraydı, bugün 4 lira. 2018 yılında bir kilo kuşbaşı et 58 liraydı, bugün136 lira. 2018 sonunda Hazine’nin iç ve dış borçları toplam üçe katlandı. İç ve dış borç toplamı 2018 yılında 1 trilyon 67 milyar 115 milyon liraydı, bugün 3 trilyon 363 milyar 604 milyon lira. Vatandaşların 2018 Haziran ayı itibariyle bankalara olan borcu 526 milyar liraydı, bugün 1 trilyon 284 milyar lira. İyiye giden bir gösterge var mı? Yok. Ayrıca Türkiye sadece ekonomide kötüye gitmedi. İnsan hakları, ifade ve basın özgürlüğü, demokrasi, laiklik, kadın-erkek eşitliği alanlarında eski Türkiye’den çok daha kötü durumda. Seçmenin verdiği yetkinin etkisi dört yılda böyle oldu.",https://halktv.com.tr/makale/her-sey-daha-kotuye-gitti-683892
Fikret Bila,Enflasyon da var hayat pahalılığı da,08 Haziran 2022 Çarşamba 00:15,"Cumhurbaşkanı Tayyip Erdoğan “Türkiye’de enflasyon, yok hayat pahalılığı var” dedi. Enflasyon, fiyatlar genel seviyesinin sürekli artmasıdır. Bu nedenle de hayat pahalılaşır. Enflasyon her gelir grubuna aynı etkiyi yapmaz. Dar ve sabit gelirlileri yoksullaştırır. Enflasyon oranının da çok üzerinde gelir artışı sağlayan zenginleri ise yoksullaştırmaz. Enflasyon dar ve sabit gelirliler için adı konulmamış vergi demektir. Türkiye dünyada en yüksek enflasyon yaşayan birkaç ülkeden biri. Bu nedenle orta ve alt gelir grupları için hayat baş edilmesi zor derecede pahalılaştı. “Enflasyon yok, hayat pahalılığı var” diyebilmek için fiyatlar genel seviyesindeki artışın durması gerekir. Fiyatlar yüksek bir düzeyde sabit kalır artmazsa, o zaman “enflasyon yok, hayat pahalılığı var” diyebilirsiniz. Ancak Türkiye’de böyle bir durum yok. Fiyatlarda artış sürüyor. Bu da hayatı her geçen gün daha pahalı hale getiriyor. TÜİK her ay aylık ve yıllık fiyat artış oranlarını (enflasyon oranı) açıklıyor. Fiyat artışlarının durduğu yok. O halde Türkiye’de enflasyon var. Hem de çok yüksek. TÜİK’e göre bile enflasyon yüksek. Aylık yüzde 73. Enflasyon Araştırma Grubu’na (ENAG) göre ise yüzde 160’ın üzerinde. Bu rakamların da gösterdiği gibi Türkiye de hem yüksek enflasyon var hem de hayat çok pahalı. Türkiye’de iktidar enflasyonla mücadele etmiyor. Aksine enflasyonu körüklüyor. Enflasyonu durduracak en küçük bir önlem almıyor. Zenginlerin daha çok kazanmasından, yoksulların da daha yoksul olmasından memnun bir iktidar var. Bunu Hazine ve Maliye Bakanı Nureddin Nebati de itiraf etti. “Dar gelirliler dışında herkes kazanıyor” mealinde bir konuşma yaptı. Evet, enflasyon altında dar ve sabit gelirliler kazanamaz aksine satın alma güçleri düşer, eldekini avuçtakini de kaybederler. İktidar yanlış faiz politikası izlediği için enflasyon dört nala koşuyor, Faiz enflasyonun çok altında belirlendiği için dolar yükseliyor. Dolar yükselince ithalat pahalı hale geliyor. Enerjide dışa bağımlı olan Türkiye’de bu nedenle her gün benzine, motorine, doğalgaza zam geliyor. İthal ara malı kullanan tüm sektörlerin ürünlerinin de fiyatları artıyor. Cumhurbaşkanı Erdoğan enflasyon konusunda bile vatandaşı suçluyor. Tasarrufu olan vatandaşın tasarruflarını lira olarak değil dolar olarak tutmaları nedeniyle enflasyonun arttığını söylüyor. Tasarrufu olan vatandaş (yoksul kesimin tasarrufu yok) neden parasını dolarda tutuyor? Bunun nedeni de yine iktidar. İktidar faizi enflasyonun çok altında tuttuğu için vatandaş da parası erimesin diye tasarrufunu lirada değil dolarda tutuyor. Burada vatandaşın bir suçu ve sorumluluğu yok. Tek sorumlu var; o da yanlış faiz politikasında ısrar eden iktidar.",https://halktv.com.tr/makale/enflasyon-da-var-hayat-pahaliligi-da-679729
Fikret Bila,Yüksek enflasyonun sorumlusu kim?,06 Nisan 2022 Çarşamba 00:23,"Bu iktidarın sorumluluk üstlenmeme gibi bir huyu var. Kendi yanlışlarının yarattığı sorunları başkası yaratmış gibi yapıyor. En sıcak örnek her gün artan hayat pahalılığı. Başka deyişle milletin belini büken yüksek enflasyon. İktidar konuyla hiç ilgisi yokmuş gibi davranıyor. Hemen bir sorumlu buluyor. “Enflasyon bütün dünyada arttığı için bizde de artıyor.” Acaba öyle mi? Enflasyon dünyada ne kadar artmış ki bizde Türkiye İstatistik Kurumu’na (TÜİK) göre yüzde 61, Enflasyon Araştırma Grubu’na (ENAG) göre yüzde 142 artmış? Dünyadaki enflasyon oranlarına bakalım. ABD’de yüzde 7.9, Almanya’da yüzde 7.3, Yunanistan’da yüzde 7.2, İtalya’da yüzde 6.7, İngiltere’de yüzde 6.2, Hollanda’da yüzde 6.7, Fransa’da yüzde 4.5, İsveç’te yüzde 4.3, Danimarka’da yüzde 4.8, İsviçre’de yüzde 2.2. Dünyada enflasyon oranları böyle. Türkiye’de ise resmi olarak yüzde 61. Demek ki dünyadaki enflasyon Türkiye’deki yüksek enflasyonun nedeni değilmiş. Ama iktidar teflon tava gibi olduğu için üzerinde sorumluluk kalmıyor. “Ben enflasyonun nedeni dünyadaki enflasyondur” diyeyim de kaç kişi inanırsa kârdır diye düşünüyor. Oysa yüksek enflasyonun nedeni dünyadaki enflasyon, dış güçler, CHP, marketler ve bakkallar değil doğrudan doğruya bu iktidardır. İktidarın yanlış politikalarıdır. İktidar bile isteye Türk Lirası’nın değerini düşürdü. Yüksek enflasyonun temel nedeni bu yanlış tercihtir, Türk Lirası neden değer kaybetti? Cumhurbaşkanı Tayyip Erdoğan’ın “faiz nedendir, enflasyon sonuçtur” diyerek Merkez Bankası’na faizi enflasyonun altında belirlemesi talimatını vermesiyle Türk Lirası’ndaki erime ve kur krizleri başladı. Ekonomist Barış Soydan’ın da belirlediği gibi düşük faiz politikası nedeniyle Türk Lirası sadece geçen yıl, dolar karşısında yüzde 44 değer kaybetti. Başkanlık sisteminin resmen başladığı 2018 yılının Haziran ayında dolar 4.5 liraydı. Bugün ise15 lira sınırına dayanmış durumda. Dolar artınca ithal ara malların fiyatları artıyor, bu artış da ürün fiyatlarını artırıyor. Böylece hayat daha pahalı hale geliyor.  Türkiye’den çok daha düşük enflasyona sahip ülkeler faizi artırarak, kamu giderlerini kısarak, tasarrufu ve üretimi teşvik ederek enflasyonla mücadele ediyorlar. Türkiye ise enflasyonla mücadele etmiyor. Merkez Bankası, asli görevi olan enflasyonla mücadeleyi bırakmış durumda. Bağımsızlığı ortadan kaldırılan Merkez Bankası, iktidarın enflasyonu kamçılayacak talimatlarını yerine getirerek faizi düşük tutuyor, enflasyon karşısında TÜİK’e göre eksi 40, ENAG’a göre eksi 120 düzeyinde negatif faizle fiyatları füze gibi yükseltiyor. Sokaktaki vatandaş için en adaletsiz vergi olan enflasyon fakiri daha fakir zengini daha zengin yaparak yoluna devam ediyor. Bu durum iktidarın umurunda değil. Zenginin daha zengin olmasından, vatandaşın cebinden alıp hazine garantili iş yapan müteahhitlerin cebine para aktarmaktan gayet memnun. Halkı, “enflasyonu ben artırmıyorum, dış güçler artırıyor, marketler artırıyor, bakkallar artırıyor, bunlara acımayacağız” diye kandırmaya çalışıyor. Artık ne kadar tutarsa.",https://halktv.com.tr/makale/yuksek-enflasyonun-sorumlusu-kim-671275
Fikret Bila,Doktorlar neden hedefte?,08 Temmuz 2022 Cuma 00:15,"Türkiye’de hasta yakınlarının bir devlet hastanesini basıp doktoru, hemşireyi öldüresiye dövmeleri, yerlerde sürüklemeleri sıradan bir olaya dönüştü. “Acil serviste neden önce benim hastama bakmadın” diye doktor odasına saldıranlar, hemşireyi boğazından tutup duvara yaslayanlar, hasta kabul memurunu yumruklayanlar, doktoru takip edip hastane garajında bıçaklayanlar, odasına girip doktoru kurşun yağmuruna tutarak öldürenler. Bu ülkede sağlıkta şiddet hayatın olağan akışı gibi görülmeye başlandı. Çok ama çok tehlikeli bir gidiş bu. Önceki gün bir doktor hastanede, bir avukat bürosunda öldürüldü. Konya Devlet Hastanesi’ni basan bir hasta yakını Kardiyoloji Uzmanı Dr. Ekrem Karakaya’yı silahla vurarak öldürdü ve aynı silahla intihar etti. İstanbul Bakırköy’de bir saldırgan bürosunu basarak avukat Servet Bakırtaş ve müvekkili Öznur Tufan’ı silahla öldürdü. Dr. Ekrem Karakaya’ya, avukat Servet Bakırtaş’a, Öznur Tufan’a Allah’tan rahmet, yakınlarına başsağlığı ve sabır diliyorum. Geçtiğimiz günlerde yine hasta yakınları tarafından öldürülesiye dövülen genç bir doktor, diplomasını adliyenin önünde yırtarak mesleği bıraktığını açıklamıştı. Bu olaydan bir süre önce yine genç bir doktor hastanede hasta yakınları tarafından dövülmüş, tedavisinden sonra “psikolojim bozuldu, mesleği yapamayacağım” diyerek istifa etmişti. Böyle örnekler çok. Çalışma koşulları çok kötü olan doktorların, özellikle mesleğin başındaki genç doktorların yurtdışına gitmeye yöneldikleri biliniyor. Yüzlercesi Almanya’ya gitti. Diğer Avrupa ülkelerine gidenler var. Yabancı ülkelerde çalışmak için yabancı dil kurslarına giden genç doktor sayısında büyük artış var. Neden? Çünkü Türkiye’de özellikle genç doktorların çalışma koşulları çok ağır. Ücretleri çok düşük. Nöbetleri çok uzun. İnsan haklarına aykırı şekilde çalıştırılıyorlar, sömürülüyorlar ve can güvenlikleri de yok. Türkiye’de bir alışveriş merkezine girerken x-ray cihazından geçiyorsunuz, bu yetmiyor, üstünüz, çantanız aranıyor, silahlı veya çakıyla girmeniz mümkün değil. Ama bir devlet hastanesine elinizi kolunuzu sallayarak, belinizde silah, cebinizde bıçakla girebiliyorsunuz. İstediğiniz sağlık görevlisine saldırabiliyorsunuz. Sizi sağlığınıza kavuşturmak, tedavi etmek, ölümden kurtarmak için gece gündüz canla başla çalışan doktorlardan, hemşirelerden ne istiyorsunuz? Hasta yakını olarak doktora, hemşireye saldırmayı kendinize neden hak görüyorsunuz? Neden sağlık düzenine, bu düzeni kuranlara, sorumlulara tek eleştiri yöneltmiyorsunuz da doktoru sorumlu tutup öldüresiye dövüyorsunuz? Bu cesareti nereden alıyorsunuz? Sağlıkta şiddetin artmasında iktidarın yarattığı iklimin payı büyük. Sağ popülist iktidarlar, Türkiye ve benzeri ülkelerde “biz” ve “bizden olmayanlar” ikilemi yarattılar. Bizden olmayanlar cephesine; azınlığı oluşturan, iyi eğitimli, meslek sahibi, çağdaş yaşam tarzına sahip, aydın insanları da koydular. Eğitimli azınlığı; elit, burjuva, monşer, “ülkenin kaymağını bunlar yiyorlar,” “sizin hakkınızı yiyorlar,” “sizi adam yerine koymuyorlar,” “kim bunlar” diyerek ötekileştirip, eğitimsiz geniş kitlelerin önüne hedef olarak koydular. Eğitimsiz kesimi, eğitimsizliği yüceltip, pohpohlayıp, kışkırtıp siyasi desteklerini aldılar. Devletin valisini, kaymakamını, il, ilçe müdürünü, doktorunu, hemşiresini, mühendisini iktidar partisinin il ve ilçe teşkilatının memuru, kendi seçmeninin “hizmetkârı” gibi görüp gösterdiler. Valilere erzak kamyonlarının şoför mahalline oturtup mahalle mahalle kumanya dağıttırıp, propaganda yaptırdılar. Devlet hastanelerinde hasta yakını seçmeni “patron” doktoru, hemşireyi “köle” yerine koydular. Özel hastanelerde doktoru hasta toplayan çığırtkan, hastayı memnun edilmesi gereken “müşteri” konumuna getirdiler. Doktora, getirdiği hasta sayısına, çektirdiği görüntüleme sayısına, hastaneye kazandırdığı para ve müşteriye göre para vermeye başladılar. Sağlık sektörünü kamu hizmeti olmaktan çıkarıp ticaret sektörü haline dönüştürdüler. Doktora saldırmanın kolaylığı bu sistemden kaynaklanıyor.",https://halktv.com.tr/makale/doktorlar-neden-hedefte-683531
Fikret Bila,DAĞ FARE DOĞURDU,01 Temmuz 2022 Cuma 01:27,"Tıpkı Rahip Brunson ve Kaşıkçı cinayeti dosyasında olduğu gibi İsveç ve Finlandiya’nın NATO’ya girmesi konusunda da Türkiye “asla evet demeyiz” diye çok yüksek perdeden tepki verdi. “Ben bu görevde, bu makamda olduğum sürece asla evet demeyiz” diyen Cumhurbaşkanı Erdoğan, İsveç ve Finlandiya’nın NATO üyeliğine “evet” dedi. Erdoğan, Madrid Zirvesi sonrasında varılan uzlaşmadan Türkiye’nin “tatmin” olduğunu da vurguladı. Bu sonuç beklendiği gibi iktidara yakın medya organları tarafından “zafer” ilân edildi, “Türkiye’nin nasıl bir güç olduğunun kanıtı” olarak sunuldu. Zafer ilân edilen sonuç nedir diye bakıldığında Türkiye-İsveç-Finlandiya zirvesinde varılan mutabakattan ortaya çıkan şu: -İsveç ve Finlandiya PKK, PYD/YPG ve FETÖ’ye destek sağlamama taahhüdünde bulundu. -PYD-YPG, FETÖ için “terör örgütü” tanımı kullanılmadı. -Türkiye’nin sınır dışı ve iade taleplerinin Avrupa İade Sözleşmesi’yle uyumlu şekilde işleme konulacağı taahhüt edildi ancak güvence verilmedi. -İsveç ve Finlandiya Türkiye’ye uyguladıkları silah ambargosunu kaldırdı. Türkiye’nin “zafer” dediği maddeler bunlar. Bu taahhütler içinde somut olan tek adım İsveç ve Finlandiya’nın silah ambargosunu kaldırmaları. Ancak bu iki ülke de Türkiye’nin silah ve savunma sanayi ihtiyaçlarını karşılama açısından büyük önem taşımıyor. Uzlaşmadan sonra İsveç Cumhurbaşkanı Magdalena Anderson, “YPG’ye terör örgütü demedik” diye vurgu yaptı. Finlandiya Cumhurbaşkanı Suali Niinistö de mutabakat metninin, YPG’ye insani yardımın sürdürülmelerine olanak sağlayacak şekilde yazıldığını söyledi. ABD Başkanı Biden ile Cumhurbaşkanı Erdoğan’ın görüşmesi henüz sonuçlanmadan İsveç Dışişleri Bakanı Ann Linde, “Erdoğan’a boyun eğmedik” diye açıklama yaptı. Bu tablo karşısında söylenecek söz “dağ fare doğurdu” sözüdür. Türkiye, NATO’daki veto yetkisini sonuca etkili biçimde kullanamamıştır. Sadece iç politikada kullanacağı, “batıya diklenme ve zafer” söylemiyle bir algı yaratmaya çalışmıştır. İsveç ve Finlandiya’yı NATO’ya almak isteyen ABD’den hiçbir ödün alamamıştır. Türkiye, “evet” demenin karşısında atıldığı F-35 projesine dönmeyi kabul ettirmiş midir? Hayır. Parasını verdiği F-35’leri almış mıdır? Hayır. F-35 projesine dönmek bir yana eski kuşak olan F-16 alımını garanti etmiş midir? Hayır. Bu konuda elde ettiği tek sonuç Biden’in ABD’ye döndükten sonra Türkiye’ye F-16 satışı konusunda Kongre’yi etkilemeye çalışacağı sözüdür. Bu kadar. İsveç ve Finlandiya NATO üyesi olmak karşılığında FETÖ’yü, PKK’yı desteklemeyecekmiş! Peki ABD NATO üyesi değil mi? PKK/PYD/YPG ABD’nin himayesinde mi? Evet. ABD, Suriye’de PKK’yı silahla donatıp fiilen bir devletçik kurdurdu mu? Evet. Bu terör örgütlerini desteklemeyi sürdürüyor mu? Evet. FETÖ lideri ABD’de yerleşik mi? Evet. ABD’nin himayesinde mi? Evet. Türkiye S-400’leri kullanabilir mi? Hayır. O halde şu soruyu sormak gerekiyor: Zafer bunun neresinde?",https://halktv.com.tr/makale/dag-fare-dogurdu-682583
Fikret Bila,Kılıçdaroğlu son noktayı koydu: Başkanlar kendi görevlerine kilitlensin,13 Mayıs 2022 Cuma 00:15,"CHP Lideri Kemal Kılıçdaroğlu ile dün makamında sohbet olanağı buldum. Son günlerin tartışmalı konularını konuştuk. Gündemin en sıcak maddelerinden biri İstanbul Büyükşehir Belediye Başkanı Ekrem İmamoğlu’nun bayram vesilesiyle gerçekleştirdiği Karadeniz gezisinin yankılarıydı. İmamoğlu’nun bu gezisi cumhurbaşkanlığı adaylığına hazırlık olarak yorumlandı ve organizasyon açısından da tepkilere yol açtı. Ekrem Bey popüler biri Kılıçdaroğlu’na, gezisini sorduğumda şu yanıtı verdi: “Ekrem Bey’in gezisinden bilgim de vardı, onayım da vardı. Ben gezisi gayet normal karşıladım. Trabzon’da doğup büyümüş, gençliği orada geçmiş. Akrabaları var. Bayramda ziyaret etmesi gayet normaldir. Gezinin yankılanması da normaldir. Ekrem Bey, İstanbul gibi bir şehrin belediye başkanı. Dolayısıyla popüler bir isim. Gezinin yankılanması bu açıdan da doğal. Ekrem Bey’in Karadeniz’de gördüğü ilgiden çok memnun oldum.” CHP Lideri, Millet İttifakı’nın cumhurbaşkanı adayı konusunda ise görüşünü koruyor. Bu konudaki sorumu şöyle yanıtladı: Kendi görevlerine kilitlensinler “Biz 6’lı masa olarak cumhurbaşkanı adayımızın taşıması gereken nitelikleri belirledik. Adayı 6 lider birlikte belirleyecekler. 6 lider de bu adayın arkasında olacak. Bu konuda bir değişiklik yok. CHP’nin belediye başkanlarına gelince. Belediye başkanlarımızın işlerine kilitlenmeleri gerekiyor. Seçildikleri dönemin sonuna kadar görevlerini sürdürmeliler. Halka verdikleri taahhütleri yerine getirmeleri gerekir. Ben 11 büyükşehir, il ve ilçe belediye başkanlarımızı çok başarılı buluyorum. Sosyal devlet ilkesini belediyelerimiz uyguluyor. İstihdam yaratıyorlar. Kimseyi rencide etmeden sosyal yardımlarını sürdürüyor. Bunun olumlu etkilerini de görüyoruz.” Erdoğan, “Adayım” demedi Kılıçdaroğlu, muhalefetin adayının ne zaman belli olacağı yönündeki soruma ise, “Henüz zaman var. Bu soru bize soruluyor ama henüz Cumhur İttifakı’nın adayı da belli değil. Erdoğan ‘ben adayım’ demedi” yanıtını verdi. Kılıçdaroğlu, 6’lı masanın, siyasi ahlak yasası, seçim güvenliği, ekonomi, Merkez Bankası, stratejik planlama konularında ortak çalışmalarını sürdürdüğünü vurguladı. Bu çalışmalar tamamlandığında kamuoyuna, iktidar değişikliğinde uygulanacak programında açıklanacağını söyledi. CHP’nin sığınması planı Gündemin sıcak konularından biri de sığınmacılar konusu. CHP Lideri, sığınmacıları ülkelerine geri göndereceklerini tekrarlarken, bunun nasıl bir planlama ile yapılacağını da açıkladı. Şunları söyledi: “İktidara geldiğimizde Esad’la ve BM ile temasa geçeceğiz. Şam’a hemen büyükelçimizi atayacağız. Sığınmacıların geldikleri yerlere dönebilmeleri için can ve mal güvenliğini hem Şam yönetiminden hem de BM’den isteyeceğiz. Ayrıca bu bölgelerde savaşta tahrip olan yol, okul, köprü, konut gibi altyapı yatırımlarının yapılmasını sağlayacağız. Çoğunluğu Gaziantep’li olan iş adamlarımızın bu ülkedeki zarar gören fabrikalarını yeniden açarak iş ve istihdam sağlayacağız. Bu çalışmayı yürütürken de asla ırkçılık, yabancı düşmanlığı yapmayacağız.” Alkışa göre fikir değiştiriyor CHP Lideri, Cumhurbaşkanı Tayyip Erdoğan’ın sığınmacılar konusunda, önce “göndereceğiz” sonra “göndermeyeceğiz” demesini de şöyle değerlendirdi: “Erdoğan, Türkiye’yi yönetme kapasitesini kaybetti. Sorun çözen değil sorunların altında ezile biri. Esen rüzgara göre değişen biri. “Göndereceğim” dediğinde alkış alıyorsa öyle diyor. “Göndermeyeceğim” dediğinde alkış alacak bir ortamdaysa böyle diyor. Akılcılıktan çok uzak. Tamamen ‘duygusal’ konuşuyor. “Göndermeyeceğim” derken Avrupa’ya, ‘Ben sığınmacıları tutuyorum. Bana destek olun, para gönderin’ mesajı yolluyor.”",https://halktv.com.tr/makale/kilicdaroglu-son-noktayi-koydu-baskanlar-kendi-gorevlerine-kilitlensin-676502
Fikret Bila,İktidar konuştukça batıyor,03 Haziran 2022 Cuma 00:15,"İktidarın hırçınlığı her geçen gün artıyor. Yükselen muhalefeti nasıl bastıracaklarını, nasıl susturacaklarını, nasıl korkutacaklarını, nasıl etkisiz kılacaklarını şaşırmış durumdalar. Her yöntemi kullanıyorlar, Ancak halkı susturamıyorlar. Halk zam yağmuru altında inliyor. Sokakta kime mikrofon uzatılsa zam yağmurundan, geçim zorluğundan, fiyat artışlarından, kiralardaki yükselişten, süt, et, kıyma, ekmek fiyatlarından şikayet ediyor. İktidarın ise umurunda değil. Sanki vatandaşın en önemli sorunu ekonomik krizin yol açtığı hayat pahalılığı değilmiş gibi 10 sene önceye gidip Gezi protestosundan husumet üretip gündemi değiştirmeye çalışıyor. Bunu yaparken de kontrolden çıkıyor. Cumhurbaşkanı Tayyip Erdoğan, Gezi protestosuna katılan milyonlarca vatandaşa “bunlar sürtük” diyebildi. “Diyebildi” diyorum çünkü bir cumhurbaşkanının ağzından çıkabilecek bir sözcük değildi. Dünyanın hangi demokratik ülkesinde bir cumhurbaşkanı vatandaşlarına “sürtük” diyebilir? Türkiye Cumhuriyeti Cumhurbaşkanı dedi. Bu talihsiz söz tarihe geçti. İktidar başarısız. Kötü ekonomi yönetiminde ısrar ederek vatandaşı geçinemez duruma getirdi. Enflasyon kontrolden çıkmış durumda. Türk lirasının satın alma gücü güneş görmüş kar gibi eriyor. Zamlar otomatiğe bağlandı. Elektriğe, doğalgaza, benzine, mazota her gün zam geliyor. Yaz aylarında bile sebze meyve ateş pahası. Kiralar, ev fiyatları üçe, dörde katlanmış durumda. Ücretler eridi. Gençlerin gelecek umudu kalmadı. Çareyi yurt dışına gidebilmekte arıyorlar. Hayata yeni atılan gençlerin artık ev, araba almaları ulaşılması mümkün olmayan bir hayal. İktidarın çıkar çarkına dahil değilseniz iş bulmanız mümkün değil. Türk vatandaşı sığınmacılar kadar muteber değil. İktidar, yarattığı bu sorun yumağı altında seçimi kazanamayacağını biliyor. Bildiği için de 10 yıl önceden, Gezi olaylarından medet umuyor. Beraatle sonuçlanmış bu davadan 10 yıl sonra ağırlaştırılmış müebbet ve 18 yıl hapis cezası çıkardı. Hala Bezm,i Alem Valide Sultan Camii’nde içki içildiği, bira şişeleriyle pisletildiği iddiasını gündeme taşıyarak kendi tabanını bir arada tutmaya çalışıyor. “Camide içki içtiler” suçlamasıyla toplumu kutuplaştırmaya çalışan bir iktidar var. Oysa camide içki içilmediğini bizzat caminin müezzini söylemişti. “Ben din adamıyım, yalan söylemem, camide içki içilmedi” demişti. Bunu dediği için de sürülmüştü. Müezzinin ağzından da ortaya konulduğu gibi camide içki içildiği iddiası doğru değildi, bir iktidar propagandasıydı. Tıpkı Beşiktaş yalanı gibi. Gerçek şu ki propagandasını hakaret, yasak, baskı, tehdit üzerine kuran iktidar konuştukça batıyor.",https://halktv.com.tr/makale/iktidar-konustukca-batiyor-679118
Fikret Bila,Emir komuta ekonomisi,22 Nisan 2022 Cuma 00:15,"AK Parti iktidarı serbest piyasanın şampiyonluğunu yapıyor ama ülkeyi soktuğu krizden emir komuta ekonomisiyle çıkarmaya çalışıyor. Aldığı yanlış ekonomik kararlarla krizi her gün biraz daha derinleştirirken günü birlik kısıtlamalarla çözüm arıyor. Arıyor ama bulamıyor. Son karar, dövizle alış verişin yasaklanması. Hükümet bir kararnameyle “iki taraf da Türkiye’de yerleşikse dövizle sözleşme imzalayabilecekler ama ödemeler lirayla yapılacak” diye emir-komuta ekonomisinde olabilecek bir yasağı getirdi. Dövizle ticaret, alışveriş yasak. Peki ne oldu serbest piyasa ekonomisine? Türkiye Turgut Özal dönemi öncesine mi dönüyor? 70 sente muhtaç olduğu için vatandaşın döviz taşımasının suç olduğu döneme? Cüzdanınızda 1 dolar bile olsa “döviz kaçakçısı” muamelesi gördüğünüz yıllara mı dönüyoruz? Hani düşük faiz ve düşük ücret sayesinde Türkiye ihracat patlaması yapacaktı? Kulaklarımızdan dolar akacaktı? Cari fazla ile ihtiyacı olan ülkelere kredi açacaktık? Faizle beraber döviz, dövizle beraber enflasyon düşecekti? Serbest piyasasının görünmez eli her şeyi düzenleyecekti? Ne oldu da, dövizle ticaret, dövizle ödeme yasaklandı? Hani “Kur Korumalı Mevduat” müthiş buluşu doları düşürecekti? Türkiye rahatlayacaktı. Bütün ülkeler Türkiye’den mal almak için sıraya girecekti? Hani düşük faiz her şeyi halledecekti? Düşük faiz doları düşürecek enflasyonu aşağı çekecek ve “Türk Tipi Ekonomi Tezi”ne bütün dünya hayran kalacaktı? Nasıl başardınız diye Türkiye’nin kapısını çalacaklardı? Öyle olmadı. İktidar dövizi tutabilmek için 128 milyar dolar harcadı. Tutamadı. Kur Korumalı Mevduat hesabı uydurup, kur farkını ödemeye başladı. Bu ilk dönemde Hazine’ye 11,5 milyar liraya mâl oldu. Dövizi yine tutamadı. Düşük faiz, düşük kur, düşük enflasyon hayal oldu. Dolar 15 lira sınırında zor duruyor. Enflasyon TÜİK’e göre bile yüzde 61. Enflasyonun çok altındaki faiz büyük sermayeye, iktidar çevresinde kümelenmiş şirketlere ve bankalara yaradı. Kârlarını katladılar. Vatandaş ise elektrik, doğal gaz, kira, benzin, motorin zamları altında geçinebilmek için sağa sola koşturup duruyor. Ücretler eridi. Türk Lirası’nın satın alma gücü çok hızlı düştü. Tasarrufu olanlar paralarını korumak için yine dolara koşmak zorunda kaldı. Ev fiyatları, kiralar artık tutulamaz hale geldi. Ev-araba hayalleri çöktü. Vatandaş sadece mutfağını döndürmeye, çocuklarını doyurmaya çalışıyor. Cumhurbaşkanlığı hükümet sisteminde geldiğimiz düzey Barış Soydan’ın vurguladığı gibi 1970’ler Türkiye’sini andırıyor. Serbest piyasada belirlenmesi ve serbestçe kullanılması gereken dövize yasak getirildi. Türkiye’yi kurtarması için bel bağlanan ihracat da emir komuta ekonomisine bağlandı. İhracatçılar, turizmciler kazandıkları dövizin yüzde 40’nı Merkez Bankası’na vermek zorundalar. Kazandığı dövizin yüzde 40’nı Merkez Bankası’na vermek zorunda olan ihracatçı yine piyasadan döviz almayacak mı? Başka türlü işini nasıl sürdürecek? Dövizini Merkez Bankası’na teslim edecek ve piyasadan daha pahalı alacak olan ihracatçı nasıl patlama yapacak? Üretimi ithal edeceği ara malına bağlı olan üretici maliyetini nasıl düşürecek de Türkiye yabancılar için ithalat cennetine dönüşecek? Bu mümkün değil. İktidar da bunun mümkün olmadığını bildiği için yasaklar getirerek ticarette döviz kontrolüne geçti. İhracatçı dövizinin yüzde 40’nı Merkez Bankası’na getirecek, ticaret erbabı dövizle alış veriş yapamayacak. Yaparsa çok ağır ceza yiyecek. Bu koşullarda iktidar serbest piyasa ekonomisiyle Türkiye’yi şahlandıracak! Sırf faizi gerektiği gibi artırmamak için günübirlik, üzerinde çalışılmamış, yol açacağı sorunlara kafa yorulmamış kararlarla düze çıkacağını sanan, aslında debelendikçe batan bir ekonomi yönetimi var. İktidarın yaptığı Nasrettin Hoca’nın evin anahtarına evin bodrumunda kaybedip de daha aydınlık diye sokakta aramasına benziyor.",https://halktv.com.tr/makale/emir-komuta-ekonomisi-673561
Fikret Bila,Sansür yasası kabul edilemez,23 Haziran 2022 Perşembe 23:55,"İktidar önümüzdeki seçimleri kazanabilmek için sandığı kuşatma girişimlerinde bulunmayı sürdürüyor. Seçim yasasında değişiklik yaparak seçim kurulu başkanlarının iktidara yakın yargıçlardan olması için zemin hazırladı. Tayin ve terfilerle bu zemini güçlendirmeye de çalışıyor. Diğer yandan Meclis’e getirdiği sansür yasasıyla hem basını hem muhalif vatandaşları susturmayı hedefliyor. Yasa teklifinde Türk Ceza Kanunu’nun 127’nci maddesine eklenmesi istenen hüküm şöyle: “Halk arasında endişe, korku veya panik yaratmak saikiyle, ülkenin iç ve dış güvenliği, kamu düzeni ve genel sağlığı ile ilgili, gerçeğe aykırı bir bilgiyi, kamu barışını bozmaya elverişli şekilde alenen yayan kimse, bir yıldan üç yıla kadar hapis cezasıyla cezalandırılır” Bu hüküm esas itibariyle iktidara sansür yetkisi veren bir hükümdür. Bilginin veya haberin gerçeğe aykırı olduğuna kim karar verecek? İktidar, beğenmediği haberi, bilgiyi, paylaşımı bu hüküm içinde değerlendirerek dilediği kişiye bir yıldan üç yıla kadar hapis cezası verilmesini sağlayabilir. Böyle bir teklifin yasalaşması insanları ürküteceği için zaten var olan otosansürü daha da yaygınlaştırır. İktidara yöneltilecek bir eleştiri de yine bu kapsamda cezaya sokulabilir. Neresinden bakarsanız bakın böyle bir teklifin yasalaşması anayasaya aykırılık oluşturduğu gibi demokratik kurulları da rafa kaldırmak anlamına gelir. İfade ve basın özgürlüğü anayasanın güvencesi altındadır. Anayasaya göre basın hürdür sansür edilemez. Anayasanın bu hükümleri dururken böyle bir yasa çıkarmaya yönelmek anayasanın uygulanmayacağının işaretidir. Şimdi buna bir de sansür yasası eklemeye çalışıyor. Sansür yasaları ancak otoriter rejimlerde görülmüştür. Demokratik rejimlerde yeri yoktur. Yasa teklifi komisyondan bu haliyle geçti ancak Meclis Genel Kurulu’na sunulması ertelendi. Dün sunulması beklenen teklifin haftaya Genel Kurul’a geleceği belirtiliyor. Bu ertelemede, söz konusu yasa teklifine gösterilen tepkinin etkili olduğu anlaşılıyor. Başta gazetecilik meslek örgütleri ve meslektaşlarımız olmak üzere gösterilen direnç toplumsal ve siyasal destek de buldu. Meslektaşlarımızın bu teklife karşı gösterdikleri direnç her türlü takdiri hak ediyor. CHP ve İYİ Parti’nin; meslek örgütlerine ve meslektaşlarımıza kamuoyuna hitap etme konusunda sağladıkları olanak ve dayanışma da çok değerli ve önemliydi. Umalım ki iktidar da böyle bir sansür yasasının yol açabileceği, telafisi olanaksız zararları görür ve bu tekliften tümüyle vazgeçer. Böyle olmaz, iktidar aynı teklifi bu haliyle Meclis Genel Kurulu’na getirirse muhalefet partilerinin, aynı direnci Meclis’te, içtüzüğün verdiği olanaklar çerçevesinde göstermeleri gerekir. Bu teklif Genel Kurul’da görüşülürken muhalefet partilerinin liderleri ve milletvekilleri tam kadro Meclis’te olmalıdır. Böyle bir yasanın doğuracağı zararlar iktidar milletvekillerine de tek tek anlatılmalıdır. Her şeye karşın teklif bu şekilde yasalaşırsa iptali için Anayasa Mahkemesine yapılacak başvurunun şimdiden detaylı şekilde hazırlanması gerekir.",https://halktv.com.tr/makale/sansur-yasasi-kabul-edilemez-681733
Fikret Bila,Gezi bahanesi,06 Haziran 2022 Pazartesi 00:15,"Elinde seçimlerde kullanabileceği bir başarı öyküsü kalmayan iktidar on yıl önce yaşanan Gezi olaylarına sarmış görünüyor. On yıl sonra bile Gezi protestoları üzerinden yeniden bir kamplaşma yaratarak Türkiye’nin sefaletteki birinciliğini, yüzde 100’ü çok aşmış enflasyonu, rekor kıran işsizliği, iğneden ipliğe ateş pahasına dönüşen fiyatları unutturacak bir çatışma politikası izliyor. Bu çatışma gayretinin toplumda bir karşılığı var mı? Yok. Millet geçim derdinde. Her gün gelen zamlarla baş etmeye çalışıyor. Ancak iktidarın gündeminde Gezi olayları var. İki kez beraatle sonuçlanmış Gezi davasını canlandırdı. Şimdi ülkeyi düşürdüğü derin ekonomik krizin nedeni olarak da Gezi olaylarını gösteriyor! Cumhurbaşkanı Tayyip Erdoğan’a göre “Gezi olayları olmasaymış Türkiye’nin 1,5 trilyon dolar milli geliri” olacakmış! Gezi, iktidarın yapacağı bu refah sıçramasını önlemiş! Oysa bugün yaşadığımız ağır ekonomik krizin Gezi olaylarıyla bir ilgisi yok. On yıl önce yaşanan Gezi protestoları sırasında dolar sadece 30 kuruş artmıştı. Bu artışın; ne yatırıma, ne üretime, ne ihracata ne ithalata, ne milli gelire ne de kişi başına milli gelire bir etkisi oldu. Yabancı yatırımları da engellemedi, iş sahalarının kapanmasına da neden olmadı. Olan, olaylarda öldürülen 8 gencimize oldu. Gezinin tarihe geçecek yönü bu 8 gencin öldürülmüş olmasıdır. Ama iktidara bakarsanız Gezi Türkiye’nin kalkınmasına engel olmuş. 1,5 trilyon dolara çıkacak milli geliri 800 milyar doların altına itmiş! Hiç ilgisi yok. Doları 4 liradan 16 liraya çıkaran bu iktidar; başkası değil. İzlediği yanlış politikalarla ekonomiyi ağır bir krize soktu. Krizden çıkabilmek için de elle tutulur hiçbir bir politika geliştirmedi. Enflasyonu azdıran faiz politikasıyla doları, dövizi patlattı. Doların fırlaması ithal ara ürünlerin fiyatlarını fırlatınca iğneden ipliğe her ürüne zam üstüne zam geldi. Bir yıl önce 7 lira civarında olan benzin ve motorinin fiyatı 25 liraya fırladı. Ulaşım pahalanınca pazara taşınan ürünlerin fiyatları da fırladı. Yine doları 6,95 lirada tutabilmek için Merkez Bankası’nın 128 milyar dolarını bu iktidar harcadı. Doları tutabildi mi? Tutamadı? Dolar 16,50 lira düzeyinde. Bunun sorumlusu herhalde on yıl önceki Gezi olayları değil. Kaldı ki Türkiye’yi 2 trilyon dolar milli gelire ulaştıracağı taahhüdü de bu iktidarın. Anımsayalım. AK Parti iktidarı, 2012 sonunda, Cumhuriyetin 100. yılı olan 2023 için ekonomik, siyasi ve altyapı hedeflerinin olduğu 100'e yakın madde açıklamıştı. İktidarın açıkladığı hedefler şöyleydi; yıllık gayrisafi yurtiçi hasılayı (GSYH) 2 trilyon dolara çıkararak dünyanın ilk 10 büyük ekonomisi arasına girmek, kişi başına düşen milli geliri 20 bin doların üzerine çıkarmak ve 500 milyar dolarlık ihracat yapmak. İktidarın bu iddialı hedefleri açıklamasıyla Gezi olayları arasında bir bağlantı da yoktu. Hükümet böyle bir bağlantı kurmaya ihtiyaç da duymamıştı. Peki bu hedeflere ulaşıldı mı? Hayır. İktidarın ulaştığı rakamlar bu hedeflerin yanından bile geçmedi. O kadar ki aynı iktidar bu hayal mahsulü hedeflerini kendisi indirmek zorunda kaldı. Prof. Dr. Aziz Konukman’ın Euronews’da anımsattığı gibi yayınlanmış olan son orta vadeli program (OVP) ile 10. ve 11. kalkınma planlarındaki 2023 hedefleri karşılaştırıldığında iktidarın, kurduğu tüm hayallerin açık ara gerisine düştüğü görülüyor. Konukman’ın vurguladığı gibi; ""Veriler gösteriyor ki 10. Kalkınma Planı’nda GSYH 2023 hedefi 2 trilyon dolardı. 11. Kalkınma Planı’nda ise 2023 hedefi 1.1 trilyon dolar. Yani 2023 hedefinde yarı yarıya bir düşüş mevcut. Aynı şekilde kişi başına milli gelir hedefi 25 bin dolardı ancak 11. Kalkınma Planı’nda 12 bin 484 dolara düşürüldü. Son OVP ile de 2023’te kişi başına milli gelir hedefi 10 bin 703 dolara kadar indirildi."" Konukman, bununla birlikte, 10. Kalkınma Planı’nda 500 milyar dolar olarak hedeflenen ihracatın da 11. Kalkınma Planı’nda 226.6 milyar dolar göründüğüne dikkati çekiyor. Bu alanda da yarı yarıya bir düşüş gerçekleşti. Şekere, doğalgaza, elektriğe, motorine, benzine, ayçiçek yağına, ete, süte, mutfak tüpüne, ekmeğe, una, ulaşıma, otogaza yapılan zam oranları yüzde 162 ile yüzde 340 arasında değişiyor. Ve iktidar yüzde 73 enflasyon açıklıyor. Sorumlu olarak da Gezi’yi gösteriyor! “Ben söyleyeyim de ister inan ister inanma” politikası.",https://halktv.com.tr/makale/gezi-bahanesi-679453
Fikret Bila,Yanlış yaptık demek bu kadar zor mu?,06 Temmuz 2022 Çarşamba 00:15,"Enflasyon gemi azıya almış vaziyette tırmanışını sürdürüyor. İktidar ise gerçeği kabul edeceği yerde masal anlatmaya devam ediyor. Hazine ve Maliye Bakanı Nureddin Nebati’ye bakacak olursak bir uyuyacakmışız, 6 ay sonra bir uyanacakmışız, bir de ne görelim? Enflasyon düşmüş! Oysa Bakan Nebati’nin göreve gelmesinden sonra Cumhurbaşkanı Tayyip Erdoğan’ın talimatıyla başlattığı faiz indirimlerinin dövizi ve enflasyonu patlatmasının üzerinden 8 aydan fazla süre geçti. Bu süre içinde uyuyup uyanıp enflasyonun düştüğünü gören olmadı. Nedeni gayet basit; “düşük faiz, yüksek kur” politikasıyla enflasyon düşmez, yükselmeye devam eder. Devam da ediyor zaten. Türkiye İstatistik Kurumu (TÜİK) bile enflasyon sepetiyle, rakamlarla oynamasına karşın enflasyonun yükseldiğini saklayamıyor. TÜİK’e göre Haziran 2022’de enflasyon oranları şöyle: Yıllık enflasyon yüzde 78,62. Gıda enflasyonu yüzde 93,93. Üretici enflasyonu yüzde138,31. Elektrik, gaz enflasyonu yüzde 369,20. Enerjide enflasyon yüzde 317. Enflasyon Araştırma Grubu’na (ENAG) göre ise yıllık enflasyon oranı yüzde 175. Vatandaşın hayatını doğrudan etkileyen elbette mutfaktaki, elektrikteki, gazdaki enflasyon. TÜİK’e göre bile yüzde 93.93 enflasyonla mutfak yanıyor. Elektrik ve gazdaki enflasyon da el yakıyor. Vatandaş mutfak masraflarını zaten kıstı. Her şeyin ucuzunu arıyor. Boğazından kesiyor. Kuyruk kuyruk dolayıp daha ucuz ekmek, daha ucuz yağ, daha ucuz un peyinde koşuyor. Evde çamaşır makinesi, bulaşık makinesi çalıştırma sıklığını azalttı. Gece televizyon ışığında oturuyor, lambaları yakmıyor. Buna karşın elektrik ve gaz faturalarıyla baş edemiyor. Bir yılda temel ihtiyaç maddelerine gelen zam oranlarına bakalım: Ekmek yüzde 226, yağ yüzde 210, et, süt yüzde 205, mazot yüzde 247, benzin yüzde 244, ulaşım yüzde 234. Ama TÜİK’e göre enflasyon yüzde 78! Buna kim, nasıl inanacak? İktidar artık rakam oyunlarıyla enflasyonu olduğundan daha öz göstermeye ve buna halkı inandırmaya çalışmaktan vazgeçmeli. Gerçeği kabul etmeli. Şapkasını önüne koyup “biz nerede yanlış yaptık” diye düşünmeli. Yanlış yaptığını önce kendine itiraf etmeli. Sonra enflasyonla mücadele için harekete geçmeli. “Ekonomimize dış saldırı var.” “Ekonomimize tuzak kurdular.” “Dış güçler iktidarı devirmek istiyor.” “Fiyatları biz artırmıyoruz, fırsatçı bakkal, fırsatçı market sahipleri yapıyor, gözlerinin yaşına bakmayız.” Böyle aslı astarı olmayan savunmalar gerçeği değiştirmiyor. Türkiye siyasi partilerin ilk seçimde tasfiye olmalarıyla sonuçlanan 2001 krizinden daha ağır bir kriz geçiriyor. 2001 krizinde enflasyon oranı en yüksek yüzde 73’dü. Bugün ise TÜİK’e göre yüzde 78. Diğer araştırmalara bakıldığında ise enflasyonun üç haneyi çoktan geçtiği ve yükselmeye devam ettiği görülüyor. İktidar gerçekçi olmalı. Kendini ve halkı kandırmaya devam etmemeli. İktidarın 40 dereden su getireceğine “yanlış yaptık” demesi bu kadar mı zor?",https://halktv.com.tr/makale/yanlis-yaptik-demek-bu-kadar-zor-mu-683234
Fikret Bila,Bir öyle bir böyle,20 Nisan 2022 Çarşamba 00:15,"İktidar son dönemde aynı konuda zıt açıklamalar yapmaya başladı. Bu tutumu zaten sarsılmış olan hükümete güveni daha da aşağıya çekti. İnandırıcılığını giderek ortadan kaldırıyor. İktidarın zikzaklarına son örnek sığınmacılar konusunda geldi. Cumhurbaşkanı Tayyip Erdoğan bir ay önce “ana muhalefet sığınmacıları göndereceğini söylüyor, biz göndermeyeceğiz, ensar nedir biliriz” diyerek bu konuda kesin bir tutum almıştı. Bir ay sonra, önceki gün, “Suriyeli kardeşlerimizin gönüllü ve onurlu geri dönüşleri için elimizden gelen gayreti gösteriyoruz” dedi. Bu açıklamalar karşısında muhalefet, iktidarı “çark etmekle” eleştirdi ve haklı olarak “sığınmacıları gönderecek misiniz göndermeyecek misiniz” sorusunu yöneltti. MHP Lideri Devlet Bahçeli de dünkü grup toplantısında Türkiye’ye kontrolsüz göçün örtülü istila olduğu değerlendirmesini yaptı. Toplumda huzuru bozan Suriyelilerin derhal sınır dışı edilmesini istedi. Ayrıca önümüzdeki bayramda ülkelerine gidecek Suriyelilerin de geri alınmamasını talep etti. Bu açıklamalarla, muhalefet partilerinin, iktidarlarında Suriyelilerin, koşullar sağlandıktan sonra ülkelerine gönderilecekleri söylemi örtüşüyor. Bir ay önce “göndermeyeceğiz” iktidar bir ay sonra muhalefetin çizgisine geldi. Tabii bu söylem ne kadar inandırıcı o da ayrı tartışma konusu. Yarın iktidarın bu sözünden de dönmeyeceğinin bir garantisi yok. İktidar her zaman yaptığı gibi önce ateş edip sonradan nişan alıyor. Kararlı bir söylem ortaya koyuyor ancak sonuç olumsuz olursa veya kamuoyundan çok sert tepki gelirse hemen geri adım atıp aksini yapıyor. Cumhurbaşkanı Erdoğan, “faiz nedendir enflasyon sonuçtur” tezini ortaya attı. Ayrıca “Nas var, sana bana ne oluyor” diyerek atıfta bulunduktan sonra “faizleri indirmeye devam edeceğiz” dedi. Faiz yüzde 19’dan Aralık 2021’de yüzde 14’e indirildi. Dolar bir gecede 18 liraya çıktı. Doları indirmek için arka kapıdan satış yapıldı. Bu da yeterli olmayınca, kur korumalı mevduat hesabı piyasaya sürüldü. Tasarruf sahiplerine, Türk Lirası tasarruflarının vadesi dolunca kur farkının ödeneceği taahhüt edildi ve üç aylık süre sonunda 11,5 milyar lira tasarruf sahiplerine ödendi. Bu ödeme ile faiz oranı fiilen yüzde 48’u ulaştı. Oysa Merkez Bankası’nın talimatla belirlediği politika faizi yüzde 14’tü. Diğer taraftan Cumhurbaşkanı’nın “faizleri indirmeye devam edeceğiz bizden başka bir şey beklemeyin” demesine karşın politika faizi 4 aydır aynı. İndirilmedi. Aralık 2021 ayından bu yana yüzde 14 olan politika faizi bu oranda duruyor. “Faizi indirdikçe doların ineceği, dolar indikçe enflasyonun düşeceği tezi doğruysa faiz neden yüzde 14’te sabit tutuluyor” sorusu yanıtsız kalıyor. Bu tutarsız söylem ve uygulamanın faturasını dar ve sabit gelirli vatandaş ödüyor. Elektrik, doğal gaz, benzin, motorin başta olmak üzere, fiyatı ikiye, üçe hatta dörde katlanmayan ürün kalmadı. Ev, otomobil fiyatları, kiralar dahil. Piyasa el yakıyor, mutfakta yangın büyüyor. Piyasada tüm mal ve hizmetlerin fiyatı patlamış durumda. Özellikle ücretliler ve hayata atılacak gençler için araba, ev almak hayal oldu. Arabası olanların da akaryakıt almaları büyük lüks harcama sınıfına girdi. Enflasyonla mücadele ettiğini ve hedefinin yüzde 5 olduğunu söyleyen iktidar, bu konuda parmağını bile kıpırdatmıyor. Enflasyonla mücadele etmiyor. Altta kalanın canı çıksın politikası izliyor. Enflasyonla mücadele konusunda yaptığı tek şey gerçeği açıklayanların cezaevine atılacağı tehdidi. Enflasyon Araştırma Grubu (EAG) gibi tamamı güvenilir bilim insanlarından oluşan araştırmacılara, “eğer TÜİK’ten onay almadan enflasyon açıklarsanız cezaevine gidersiniz” tehdidi yapıldı. Bu yönde yasa teklifi hazırlığı yapıldığı haberleri kamuoyuna yansıdı. Demokratik hukuk devletinde bilim insanları araştırma sonuçlarını açıkladılar diye cezaevine atılabilir mi? Bu kabul edilebilir mi? Bilim insanları cezaevine atılarak enflasyonla mücadele edilir mi? Bu yolla enflasyon düşer mi? Elbette hayır! Ancak iktidar yarattığı sorunlar karşısında o kadar çaresiz kaldı ki ne diyeceği, ne yapacağı belli değil. Bir öyle bir böyle yalpalayıp duruyor.",https://halktv.com.tr/makale/bir-oyle-bir-boyle-673264
Fikret Bila,Ucuz emek deposu,02 Mayıs 2022 Pazartesi 00:15,"1 Mayıs kutlamaları her yıl olduğu gibi bu yıl da iktidar engeline çarptı. Yine polis ablukası yine işçilerin ters kelepçeyle gözaltı aracına doldurulması yine yerlerde sürükleyerek gözaltı. Bu yıl 1 Mayıs’ın belleklere kazınacak görüntüsü, CHP İstanbul Adalar İlçe Başkanı Ali Ercan Akpolat’ın, polisin Maltepe iskelesine yanaşmasına izin verilmeyen tekneden denize atlayıp yüzerek kıyıya çıkmasıydı. Akpolat kıyıya yaklaştığında polisin uzattığı halata da tutunmadı, kendi çabasıyla kıyıda bekleyen işçilerle buluştu. Polisin, içinde Akpolat ve CHP Adalar Belediye Başkanı Erdem Gül’ün de bulunduğu teknenin valiliğin izniyle 1 Mayıs kutlamasının yapılacağı Maltepe’de, iskeleye yanaşmasına “güvenlik” nedeniyle izin vermemesinin engelleme dışında bir izahı yok. Başkanın yüzerek Maltepe’ye çıkması 1 Mayıs’ın sembol görüntülerinden biri olacaktır. Güvenlik güçlerinin her 1 Mayıs’ta olduğu gibi en sıkı korudukları yer Taksim meydanıydı. Bütün giriş çıkışları kapatan polis meydana çıkmayı çalışanları daha yürüyüşe geçmeden Beşiktaş’ta, Mecidiyeköy’de gözaltına aldı. AK Parti geçmiştekilerle karşılaştırıldığında en fazla işçi karşıtı olan iktidardır. İşsizliğin rekor kırdığı bu iktidar döneminde grevler yasaklanmış, işçi eylemlerine izin verilmemiş, işçiye, emekçiye, kadın eylemlerine şiddetle karşılık verilmiştir. Anayasanın güvencesi altında olan ifade, örgütlenme, gösteri ve yürüyüş hakkı fiilen kullandırılmamıştır. Bu nedenle iktidardan gelen 1 Mayıs Emek ve Dayanışma gününü kutlayan mesajları sadece kağıt üstünde kalmıştır. İktidarın “çalışmak isteyen herkese iş var” demesine karşın, bugün Türkiye’de geniş tanımlı işsiz sayısı 10 milyonun üzerindedir. İş bulmuş işçilerin, emekçilerin ise borçlanmadan geçinmeleri mümkün değildir. Asgari ücret ortalama ücrete dönüşmüştür. Asgari ücretle iş bulanların da işi garanti değildir. Kayıt dışı çalıştırma nedeniyle onların ücretleri de işleri de tehdit altındadır. Özelikle sığınmacı sayısının arttığı il ve ilçelerde Suriyeliler ucuz iş gücü olarak sömürülmektedir. Asgari ücretin altında, kayıt dışında boğaz tokluğuna çalıştırılmakta, bu nedenle Türk işçiler de asgari ücretin alında çalışmaya mecbur edilmektedir. TÜRK-İŞ’in yaptığı araştırmaya göre açlık sınırı 5 bin 323 liradır. Asgari ücret ise 4 bin 253 lira. Kayıt dışı çalıştırılan işçilerin asgari ücretin altında ücret aldıkları düşünülürse emek üzerindeki sömürünün boyutu daha iyi anlaşılır. Yine TÜRK-İŞ’in verilerine göre yoksulluk sınırı 17 bin 340 liradır. Bu verilere göre asgari ücret ve altında çalışanların açlıkla boğuştukları, orta sınıf diye tanımlanan kesimin de yoksul sınıfa dönüştüğü açıktır. İktidarın sermayeden, zenginden, yandaştan yana, emeğin karşısında olan ekonomi politikası nedeniyle Türkiye’de geçinebilmek lüks haline geldi. O kadar ki otobüs biletlerindeki büyük artış nedeniyle bayramda büyük kentlerdeki öğrenciler ailelerini ziyarete gidemediler. CHP Gençlik Kolları bu nedenle “askıda bilet” uygulaması başlattı. Artık arabası olanların depolarını doldurması lüks oldu. Zorunlu ihtiyaç maddeleri olan et, kıyma, süt, peynir, şeker lüks mallar sınıfına girdi. Her yerde ucuz ekmek kuyrukları var. 4 milyona yakın evin elektriği kesik. Doğalgaz faturaları el yakıyor. Düşük faiz politikasıyla fakirden zengine daha fazla servet aktaran iktidar, Türk Lirası’nı değersiz hale getirip doları fırlattığı için yabancılar açısından ülkeyi ucuz hale getirmekle övünüyor. Değersiz lira ve düşük ücret politikasıyla Türkiye’yi ucuz emek deposuna çevirmekle gurur duyuyor. Dünyanın Türkiye’yi izlediğini, “nasıl başardınız” diye sorduğunu ve kıskandığını söyleyebiliyor. Türkiye’de emek çok ucuzlaştırıldığı için ürün fiyatlarının diğer ülkelere göre ucuz kaldığını, bu nedenle Türkiye’nin ihracat patlaması yapacağını ve bu yolla refah ülkesi olacağını savunabiliyor. Oysa aylardır Türkiye’nin ihracat patlaması yaptığı yok. Aksine cari açık veriyor. Çünkü üretim de ithalata bağımlı. Lira değer kaybedip dolar değer kazandıkça ithal ara malların fiyatı artıyor, bu da ürün fiyatlarına yansıyor. Türkiye daha fazla açık vermeye devam ediyor. Türkiye’nin ucuz emek deposu haline getirilmesinin vatandaşı süründürmekten başka bir sonucu yok. “Ucuz emekle Türkiye refahı yakalayacak” tezi üzerine anlatılanların hepsi hikayeden ibaret.",https://halktv.com.tr/makale/ucuz-emek-deposu-674960
Fikret Bila,Sandık güvenliği kaygısı,15 Mayıs 2022 Pazar 23:23,"İktidar yargı eliyle CHP İstanbul İl Başkanı Canan Kaftancıoğlu’na siyaset yasağı koydu. Yakında İstanbul Büyükşehir Belediye Başkanı Ekrem İmamoğlu’na da aynı yasağı koydurabilir. İmamoğlu’nun duruşması 1 Haziran’da yapılacak. HDP hakkında açılan kapatma davası karar aşamasında. HDP’nin kazandığı belediyelerin neredeyse tamamına yakını kayyımla yönetiliyor. İki kez beraatle sonuçlanmış Gezi davası yeniden açılarak ağırlaştırılmış müebbet ve 18 yıl hapis cezalarıyla sonuçlandırıldı. Eleştirmek cezalandırılıyor. Mahkeme binasının önünde Gezi davası kararını eleştiren CHP’li Özgür Özel’in ve TİP’li Ahmet Şık’ın sözlerini yayınladılar diye Hak TV’ye, Tele-1’e, KRT’ye ağır para cezaları yağdırdılar. Anayasasında “demokratik hukuk devleti” yazan Türkiye’de siyasetçilerin açıklamalarını yayınlamak suç haline getirildi. Protesto yürüyüşü yapmak yasak. Grev yapmak yasak. Festival düzenlemek yasak. Konser vermek yasak. İktidar kendine muhalif her siyasi, toplumsal ve kültürel faaliyeti yasaklıyor. Yasaklar ve mahkumiyet kararları ise hukuka aykırı. Kaftancıoğlu’na 10 yıl önce attığı bir mesaj nedeniyle siyaset yasağı getirildi ve hapis cezası verildi. Sırada İmamoğlu var. Bu hukuksuz kararlar gösteriyor ki iktidar yargıyı bir araç gibi kullanarak muhaliflerini devre dışı bırakıp seçim kazanmayı planlıyor. Seçim yaklaştıkça ne tür yasaklar geleceğini de bilen yok. Bilinen tek şey iktidarın seçimi kazanmak için her yolu deneyeceği. Türkiye’yi 20 yılda getirdiği bugünkü koşullarla seçim kazanması mümkün değil. Yoksulluk, yolsuzluk ve yasaklarla (3Y) mücadele edeceği vaadiyle işbaşına gelen iktidar üç alanda da dibe vurmuş durumda. Türkiye, cumhuriyet tarihinin en yoksul dönemini yaşıyor. İktidarın toplumun belli kesimine sermaye aktaran ve makam dağıtan politikası orta sınıfı da yoksul hale getirdi. Yoksulluk hem geniş kitlelere yayıldı hem derinleşti. Yolsuzluk iddiaları ise ayyuka çıkmış durumda. CHP milletvekilleri denetim raporlarına dayanarak hemen her gün yasaları hiçe sayan, kılıfına uydurulmuş ihaleleri açıklıyorlar. Savcıların kılı kıpırdamıyor. Yoksulluk, yolsuzluk ve yasaklar gün geçtikçe artıyor. Yandaşlarına üç beş yerden maaş bağlayan iktidar aybaşını getiremeyen, geçinemeyen insanlara “halinize şükredin” diyor. Akşam evinde tencereyi kaynatabilmek için pazardan artık toplayan insanlar ortadayken, iktidar “konut alacaksanız ucuz kredi verelim” diyor. “Seçim güvenliğini nasıl sağlarız” diye muhalefet partileri ilk kez ortak komisyon kurdular. Muhalefet partilerinin hiçbiri iktidarın yargı denetiminde demokratik bir seçim yapılacağına inanmıyor. Bu nedenle ortak komisyon kurarak sandıkları nasıl koruyacaklarını belirlemeye çalışıyorlar. HDP’nin eski Eş Başkanı Selahattin Demirtaş, cezaevinden gönderdiği mektupta Türkiye’nin en önemli sorununun demokrasiye yeniden ulaşabilmek olduğu mesajını veriyor. Bu amaca ulaşabilmek için de öncelikle sandık güvenliğinin sağlanması gerektiğine vurgu yapıyor. Bu güvenliği sağlamak için ittifakların içinde veya dışında tüm muhalefet partilerinin işbirliği yapmalarını öneriyor. Türkiye’de sandık güvenliği konusu hiçbir zaman bu kadar tartışılmamıştı. Sandıkları korumak için muhalefet partileri sandık başında işbirliği çağrısı yapmamışlardı. “Seçimi kaybetseler bile giderler mi” kaygısı dillendirilmemişti. Seçmene ve sandığa silahlı grupların müdahale edebileceği korkusu hiç yaşanmamıştı. Ana muhalefet partisi lideri bir “güvenlik” şirketinin kapısına dayanıp “seçim güvenliğini sarsacak herhangi bir şey olursa sorumlusu burasıdır” diye açıklama yapmak gereği duymamıştı. Bütün bu gelişmeler iktidarın demokratik hukuk devletinden ne kadar uzaklaştığını gösteriyor.",https://halktv.com.tr/makale/sandik-guvenligi-kaygisi-676907
Fikret Bila,Muhalefetsiz demokrasi,15 Haziran 2022 Çarşamba 00:15,"İktidar, CHP İstanbul İl Başkanı Canan Kaftancıoğlu’nun parti üyeliğini düşürdü. Her ne kadar kararı veren ve uygulayan Yargıtay gibi gözükse de bu karar çok önceden iktidar tarafından verilmişti. Kaftancıoğlu hakkında, 9 yıl önce attığı bir sosyal medya mesajı nedeniyle hakkında dava açtıran ve mahkûm ettiren de iktidardır. Kaftancıoğlu’nun sosyal medya mesajını 9 yıl boyunca sorun olarak görmeyen iktidarın şimdi tarihten bir husumet çıkarması yeni bir uygulama değil. Aynı uygulama Osman Kavala ve Selahattin Demirtaş için de yapıldı. Tabii Kaftancıoğu hakkındaki kararın son karar olduğunu düşünmek de safdillik olur. İktidar aynı tehdidi İstanbul Büyükşehir Belediye Başkanı Ekrem İmamoğlu için de yapıyor. İmamoğlu hakkında da dava açtırdı. Nasıl sonuçlanacağı belli olmaz. Ancak şu belli ki iktidar İstanbul seçiminin kazanılmasında büyük katkıları olan İmamoğlu’nu ve Kaftancıoğlu’nu siyasetin dışına itmek istiyor. Belli ki iktidar hâlâ İstanbul’u kaybetmeyi içine sindirebilmiş değil. Her fırsatta Kaftancıoğlu ve İmamoğlu’nu siyaset yapamaz hale getirmek istiyor. Bunu başarabilir mi? Başaramaz. Siyasallaşmış yargı kararlarıyla siyasi yasaklar getirse bile Kaftancıoğlu’nun da İmamoğlu’nun CHP için çalışmalarına engel olamaz. Parti üyeliği bir gönül işidir. Parti için çalışmak da öyle. Gönülden partili biri için illâ ki bir yöneticilik, milletvekilliği, bakanlık görevi gerekmez. İktidarın anlamadığı bu gerçektir. Önümüzdeki seçimde kaybedeceğini düşünen iktidar bu nedenle muhalefetin siyaset alanını daraltan demokrasi ve hukuk dışı kararlar alıyor. İmamoğlu hakkında dava açılmasının, Kaftancıoğlu’na siyaset yasağı getirilip parti üyeliğinin düşürülmesinin amacı budur. Aynı şekilde Kılıçdaroğlu hakkında fezleke düzenlenmesi, otomatiğe bağlanmış ağır tazminat davaları açılmasının amacı da aynıdır. HDP hakkında açılan kapatma davası da öyle. Yargıyı siyasallaştırmış olan iktidar bu yolla muhalefetsiz bir “demokrasi” yaratmaya çalışıyor. Yargıyı kullanarak yol temizliği yapmaya çalışıyor. HDP’yi kapatıp; eş başkanlarına, etkili yöneticilerine, milletvekillerine siyaset yasağı getirmesi yüksek olasılıktır. Bu yolla HDP seçmeninin dağılmasını veya sandığa gitmemesini amaçlıyor. İktidarın başvurduğu bu yolların hiç biri demokratik değil. Hiç biri hukuki değil. Ancak otoriter rejimlerde görülebilecek, hukuk dışı, orantısız devlet gücü kullanmanın örnekleri. İktidar, muhalefeti dar bir alana sıkıştırıp hareket edemez, siyaset yapamaz hale getirmeye çalışıyor. Aynı şekilde medyayı da dar bir alana sıkıştırma gayreti içinde. Özgür gazetecilik yapmaya çalışan televizyon kanalları ve gazeteler üzerinde de RTÜK ve Basın İlan Kurumu üzerinden çok ağır bir baskı uyguluyor. Ceza üzerine ceza yağdırıyor. Buna karşın bir iki televizyon kanalı ve birkaç gazete ile özgür basın, iktidarın sermayesini değiştirip propaganda aygıtına dönüştürdüğü medya organlarından çok daha etkili oluyor. Böyle olduğu için bir avuç kalmış özgür basını da susturmaya çalışıyor. Bir ülkede demokrasi olup olmadığının en önemli iki ölçüsü özgür muhalefetin ve özgür basının bulunup bulunmadığıdır. Eğer varsa demokrasi vardır. Yoksa demokrasi yoktur. Önümüzdeki seçim bu nedenle cumhuriyetin yeniden demokrasi ile taçlandırılması seçimi olacaktır.",https://halktv.com.tr/makale/muhalefetsiz-demokrasi-1-680628
Fikret Bila,Danıştay kararının anlamı,22 Temmuz 2022 Cuma 00:15,"Danıştay 10. Dairesi, Cumhurbaşkanı Tayyip Erdoğan’ın imzasıyla, Türkiye’nin İstanbul Sözleşmesi’nden çıkmasını hukuka uygun buldu. 10. Daire, bu kararını, Danıştay Savcısı’nın, Erdoğan’ın yasama yetkisi kullanamayacağı, bu nedenle tek imzayla İstanbul Sözleşmesi’nden çıkış kararının iptal edilmesi gerektiği yönünde görüş bildirmesine rağmen aldı. Erdoğan’ın imzasını onaylayan Daire Kararı hem hukuka aykırı hem siyasi bir karardır. Hukuka aykırı yönünü Türkiye’nin değerli hukukçuları açık biçimde kamuoyuna anlattılar. Cumhurbaşkanı’nın bir kanunu tek imza ile ortadan kaldıramayacağını, bunun anayasaya aykırı olduğunu söylediler. 10. Daire, Cumhurbaşkanı Erdoğan’ın kendini yasama organı yerine koyup kanun da çıkarabileceği kanun da iptal edebileceği gibi garabet bir karara imza atarak tarihe geçti. Danıştay 10. Dairesi’nin bu kararı sosyal ve siyasal olarak ne anlama geliyor? Sosyal açıdan baktığımızda bu karar kadına şiddetin onaylanması anlamı taşır. İstanbul Sözleşmesi, kadına ve çocuğa şiddetin önlenmesi, şiddet uygulayan erkeğe karşı korunmasını sağlayan bir uluslar arası sözleşmeydi. İstanbul Sözleşmesi’ne kimler karşıydı? Kadını ikinci sınıf gören cemaatler, tarikatlar ve onlarla aynı görüşleri paylaşan İslamcı siyasiler. Erdoğan; cemaatlerden, tarikatlardan ve yüzde 1 bile olsa oyuna muhtaç olduğu partilerden gelen baskı ve “oy vermeyiz” çıkışı karşısında, büyük bir övünçle Başbakan olarak imza attığı sözleşmeden Cumhurbaşkanı olarak Türkiye’yi çıkardı. Cemaat ve tarikatlar bu Sözleşme’ye neden karşıydı? Çünkü Sözleşme, kadını erkekle eşit görüyor, erkeğin kadına şiddet uygulamasını reddediyor, kadının beyanını esas alıyor ve yeterli görüyordu. İşte cemaat ve tarikatlar bu nedenle İstanbul Sözleşmesi’nden çıkılmasını savunuyorlardı. Bu Sözleşme, eşlerine, kızlarına, kadınlara istedikleri gibi şiddet uygulamalarını, kadınların bu şiddeti sineye çekip evlerinde oturmalarını önlüyordu. Kadınlar Sözleşmesi’nin güvencesiyle karakola gidip şiddet uygulayan eşlerinden şikâyetçi olabiliyorlar ve kadın koruma evlerine sığınabiliyorlardı. İşe itiraz bunaydı. Tartışmalar içinde “40 yıllık karımıza bir fiske vuramayacak mıyız, bir tokat attık diye karakolda hesap mı vereceğiz” diye itiraz eden, yaşını başına almış erkek şikâyetçiler vardı. Kararın siyasi yönüne gelince. Danıştay 10. Dairesi, iktidarın beklediği yönde karar verdi. İktidar, Cumhurbaşkanı’nın, tek imzayla, kanun niteliği kazanmış İstanbul Sözleşmesi’nden çıkılmasını bekliyordu. Karar da ö yönde çıktı. 2’ye karşı 3 üyenin oyuyla Erdoğan’ın imzasını onaylayan bu kararda, 3 oydan biri kadın üyeye ait. Bu üyenin de daha AK Parti döneminde İstanbul Büyükşehir Belediyesi hukuk bürosunda görevli olduğu bilgisi kamuoyuna yansıdı. İnsanlık tarihinin en eski ve en acımasız tahakkümü erkeğin kadına tahakkümüdür. Bu tahakküm kadının öldürülmesine kadar varır. Erkek egemen toplumlarda erkeğin kadını öldürmesi, hele namus adına yapılmışsa onaylanır, hatta yüceltilir. Namus olgusu erkekler tarafından üretilmiş ve toplumsal hayatı biçimlendirecek güçte bir kurucu yasa olarak kullanılmıştır. Amacı; erkeğin, kadını her yönüyle kullanmasını hak olarak tanımak, toplumu erkeğin cinsel, ekonomik, sosyal, kültürel ve siyasal çıkarlarına göre düzenlemektir. Böyle de olmuştur. Toplumların adil, eşit, özgür, medeni bir aşamaya ulaşmaları için önce erkeğin kadına tahakkümüne son vermesi ve feodal yapıdan gelen “erkeğin üstünlüğü” kabulünü terk etmesi gerekir. Türkiye, İstanbul Sözleşmesi’yle bu yönde önemli bir adım atmışken, iktidarın cemaat ve tarikatları memnun etmek için bu Sözleşme’den hukuka aykırı biçimde çıkması çok ciddi bir geri adımdır. İktidar değişikliğinde yapılacak ilk iş İstanbul Sözleşmesi’nin yeniden yürürlüğe sokulması olmalıdır.",https://halktv.com.tr/makale/danistay-kararinin-anlami-685234
Fikret Bila,Aklınız 20 yıldır neredeydi?,04 Temmuz 2022 Pazartesi 00:24,"Hazine ve Maliye Bakanı Nureddin Nebati, Türkiye’nin rant ekonomisinden üretim ekonomisine geçmeye başladığı söyledi. Ekonomik krizden şikayet eden vatandaşa ve muhalefete de şöyle seslendi: “İşte onların asıl derdi, asıl karamsarlık sebebi rant ekonomisinden üretim ekonomisine geçiyor olmamızdır. Karamsarlar bu yüzden karamsar. Eskisi gibi rant ekonomisi olmadığı için artık para kazanmak için üretmek zorunda kaldıklarından dolayı karamsarlar.” Türkiye rant ekonomisinden üretim ekonomisine şimdi geçiyorsa demek ki bu iktidar 20 yıldır rant ekonomisiyle iş yapmış? Eğer üretim ekonomisine geçmek çözüm ise aklınız 20 yıldır neredeydi diye sormak gerekir. Sanki ülkeyi 20 yıldır muhalefet yönetiyormuş, bu sürede hep rant ekonomisi düzeni kurmuş da AK Parti iktidara gelince bu politikayı terk edip üretim ekonomisine geçmiş! Oysa bu ülkede yaşayan herkes biliyor ki Türkiye’de rant ekonomisini yerleştiren AK Parti’dir. Her ekonomik değere “bundan nasıl bir rant yaratırım ve nasıl payımı alırım” diye bakan AK Parti iktidarıdır. Türkiye’de temel ihtiyaç maddelerinin üretimini kamuda sonlandırıp kamu fabrikalarını ve işletmelerini satan da AK Parti iktidarıdır. Şeker ve kağıt fabrikalarını satıp yerlerine inşaat yaptırıp rant yaratan ve bu rantı bölüşen de bu iktidardır. Türkiye’yi şeker ve buğday ithal hale getiren iktidarın ekonomi politikasıdır. Şekeri de buğdayı da kendine yeten Türkiye’yi dışarıya muhtaç hale getirip arkasından “üretim ekonomisine geçiyoruz” diye açıklama yapmanın gerçeğe dayanan bir yönü yoktur. Bakanın ifadesindeki gerçek Türkiye’nin 20 yıldır rant ekonomisiyle yönetiliyor olmasıdır. Bugünkü ekonomik krizin nedeni de bu politikadır. Kamusal üretimi sıfırlamanın yanı sıra ısrarla izlenen yanlış faiz ve kur politikasını Türkiye’de enflasyonu patlatmış ve işçiler, memurlar, emekliler için asgari düzeyde bile yaşamı sürdürmek çok zorlaşmıştır. Temel ürünlerin fiyatlarındaki artış yüzde 300’lerle, 400’lerle ifade ediliyor. Her şeyin fiyatı 4-5 kat arttı. Ancak ücretler aynı düzeyde artmadı. Bu çarpıklık halkı yoksullaştırdı. Orta kesim de artık geçinemez hale geldi. Asgari ücretle ve emekli maaşıyla hayatı sürdürmek olanaksızlaştı. Büyük bir müjde olarak sunulan asgari ücretin 5 bin 500 liraya çıkarılması çok yetersiz bir artıştır. Asgari ücretin saptandığı masada gururla oturan TÜRK-İŞ’in bile hesabına göre açlık sınırı 6 bin 391 liradır. Asgari ücret ise 5 bin 500 lira olarak belirlendi. O masada TÜRK-İŞ Başkanı’nın memnuniyet belirteceği yerde itiraz etmesi gerekmiyor mu? Prof. Dr. Aziz Çelik’in hesaplamalarına göre; asgari ücretin Mayıs 2022 itibariyle enflasyon karşısındaki aylık kaybı 1.515 TL. Yapılan zam 1.247 TL. Kayıp bile karşılanmadı! Açık sınırı 6.391 TL. Bekar bir işçinin yaşam maliyeti 8.313 TL. Net asgari ücret 5.500 TL. Çaya yüzde 100, yumurtaya 82, süte yüzde 161, kıymaya yüzde 100, şekere yüzde 67 zam geldi. Asgari ücrete enflasyon kadar bile zam yapılmadı. Bakan Nebati enflasyonun ne zaman düşeceği konusunda sürekli tarih değiştiriyor. İktidarın “Türk modeli” diye övündüğü “düşük faiz-yüksek kur” politikasıyla enflasyon önce Nisan-Mayıs 2022 gibi düşecekti, düşmedi. Sonra yaz aylarında “Haziran-Temmuz gibi düşer” denildi, düşmedi. Şimdi de Bakan Nebati “Aralık 2022’de düşer Cumhurbaşkanı’na söz verdim” diyor. Enflasyon söz vermekle düşse Nisan-Mayıs aylarında düşerdi. Maalesef enflasyon söz vermekle düşmüyor!",https://halktv.com.tr/makale/akliniz-20-yildir-neredeydi-682933
Fikret Bila,Muhalefet üstün durumda,27 Mayıs 2022 Cuma 00:15,"CHP’nin “128 milyar dolar nerede” kampanyası başlattığı günlerden bugüne kadar geçen sürede siyasal ve psikolojik üstünlük muhalefete geçmiş durumda. Yaptığı sorgulayıcı ataklarla gündemi muhalefet belirliyor. İktidar ise uzun süreden beri savunma pozisyonunda. Bazen 128 milyar konusunda olduğu gibi çelişkili, tutarsız, inandırıcı olmaktan uzak savunmalar yapıyor. Bazen MAN adasıyla ilgili belgelerin doğru olduğuna ilişkin mahkeme kararında olduğu gibi konuya hiç girmeyerek geçiştirmeye çalışıyor. Muhalefet içinden bazı kişi ve kurumlar beğenmese, iktidar yerine muhalefeti eleştirmeyi yeğleseler de CHP Lideri Kemal Kılıçdaroğlu’nun iktidara karşı yaptığı hamlelerin etkili olduğu ve karşılık bulduğu bir gerçek. “128 milyar dolar nerede” kampanyası karşısında iktidar ne yanıt vereceğini şaşırdı. Kılıçdaroğlu, arkasından Merkez Bankası’na giderek, ekonomi bilimine aykırı olsa da aldığı talimatları uygulayarak ekonomik krizin en önemli kaynağını oluşturan bu kurumu Başkan’ın odasında yüzüne karşı eleştirip, sorguladı. Enflasyonu düşük göstermek için istatistiki yöntemlerle gerçeği gizleyen Türkiye İstatistik Kurumu’nun (TÜİK) kapısına dayandı. İçeri alınmaması Kılıçdaroğlu’nun haklılığını gösterdi. Kapıda TÜİK’i sorgulayan açıklamalar yaparak bu kurumun sorumluluğunu anımsattı. Gündem oluşturdu. MAN adası belgelerini açıkladı. Para hareketlerini gösterdi. İktidar mahkemeye verdi. Mahkeme Kılıçdaroğlu’nun gerçeği söylediğine hükmetti. CHP İstanbul İl Başkanı Canan Kaftancıoğlu’na siyasi yasak getirilmesi üzerine çok hızlı tepki verdi. Kararı tanımayacaklarını açıkladı. Siyaset yasağı kararına karşı bütün milletvekillerini İstanbul’a Kaftancıoğlu’na sahip çıkmaya çağırdı. Adalet yürüyüşünden bu yana en büyük gövde gösterisine dönüşen İstanbul Maltepe mitingini gerçekleştirdi. Yüzbinler meydanda toplandı. Elinde dosyalarla SADAT’ın kapısına dayandı. SADAT’ı ağır bir dille suçladı. Seçim güvenliğine gölge düşerse sorumlu tutacağını kamuoyuna ilân etti. Cumhurbaşkanı Tayyip Erdoğan, SADAT’la ilgisi olmadığını, yöneticilerini tanımadığını açıkladı. Aynı gün Erdoğan’ın başkanlığındaki üst düzey toplantıya SADAT’ın kurucusu Adnan Tanrıverdi’nin katıldığını gösteren fotoğraflar yayınlandı. Tanrıverdi’nin bir dönem Erdoğan’ın başdanışmanı olduğu hatırlatıldı. Kılıçdaroğlu son olarak “kaçış planı” iddiasıyla TÜRGEV ve ENSAR vakıflarının ABD’de kurulan TÜRKEN vakfına gönderdikleri paraları açıkladı. TÜRKEN’e gönderilen paraların kaynağını ve bu vakıfların kurucularının, yöneticilerinin kimler olduğunu sorguladı. İktidarı vakıflar yoluyla ABD’ye para aktarmakla suçladı. Meslektaşımız İsmail Saymaz’a bu konuda kendisine karşı dava açılmasından memnun olduğunu söyledi. Dava vesilesiyle adı geçen vakıfların para hareketlerini gösteren kayıtların mahkemeye getirilmesini isteyeceklerini açıkladı. Bu yönde karar vermeyecek hakimin ise hakim sayılmayacağını şimdiden ilân etti. Kılıçdaroğlu, açıkladığı para hareketlerinin daha önce kamuoyuna yansıdığı anımsatılarak yeni bir şey söylememekle eleştirildi. Ancak daha önce kamuoyuna yansımış olsa da bu konunun ana muhalefet lideri tarafından ele alınması ve sorgulanması gündem oluşturdu. İddialara resmiyet kazandırmış, konunun mahkemeye taşınmasına vesile yaratmış oldu. Kılıçdaroğlu’nun bu hamlelerinin yanı sıra İYİ Parti Lideri Meral Akşener’in hamleleri de etkili oluyor. Son olarak Erdoğan’ı İkinci Abdülhamit’e benzetmesi, iki dönemin benzerliklerine vurgu yaparak “Kahrolsun istibdat yaşasın hürriyet” sloganını günümüze taşıması ve “Az Kaldı” kampanyası büyük ilgi gördü. İktidarın bütün çabalarına karşı 6’lı masa dağılmadığı gibi giderek kurumsallaşıyor. Ortak çalışmalar sürüyor. Toplumun önüne ortak bir program konulması için yoğun bir çaba var. Türkiye’nin temel sorunlarına yaklaşımda 6 parti arkasında görüş birliği var. Muhalefetin bu hamleleri karşısında iktidarın ortaya koyduğu tutarlı bir savunma, sağladığı bir üstünlük yok. Süreç muhalefetten yana işliyor. Zonguldaklılar ayakta. Türkiye’nin cennet köşelerinden biri olan Filyos Vadisi’nin mahvolmasından endişe ediyorlar. Devlet defalarca Filyos Vadisi’nde bacalı sanayi olmayacağını açıklamış olmasına karşın büyük bir çevre felaketine yol açacak dev bir gübre tesisinin kurulması için harekete geçilmiş durumda. Çeşitli mesleklerden Zonguldaklıların kurduğu 67’liler Platformu bu felakete engel olmak için büyük bir çaba gösteriyor. Bu çabanın tüm Zonguldaklılar tarafından desteklenmesi, sivil toplum kuruluşlarınca sahiplenilmesi büyük önem taşıyor. Bu projenin uygulanması için alınan kamulaştırma kararı, kirlilik kaynağı yaratacağı ve uluslar arası hukuka aykırı olduğu gerekçesiyle Danıştay tarafından iptal edilmiş olmasına karşın Bakanlar Kurulu kararıyla proje yeniden canlandırıldı. Böyle bir tesisin nasıl bir çevre felaketine yol açacağını 67’liler Platformu İcra Kurulu Üyesi ve Zonguldak Çevre Koruma Derneği Başkanı Ahmet Öztürk’ün Zonguldak Çevre, Şehircilik İklim Değişikliği İl Müdürlüğü’ne verdiği itiraz dilekçesinden okuyalım: “Filyos Endüstri Bölgesi sınırları içinde kurulması planlanan Filyos Entegre Gübre Fabrikası Projesi’nin ÇED Nihai Raporu ilan edilmiştir. Ekleriyle beraber 835 sayfayı bulan raporda yer alan bilgiler bizleri nasıl bir felaketin beklediğini göstermektedir. 2 milyon ton gibi büyük bir kapasiteye sahip olan fabrikada, 724.500 ton amonyak, 448.000 ton nitrik asit, 693.000 ton sülfürik asit, 156.000 ton fosforik asit, 581.000 ton üre kalsiyum, 660.000 ton amonyum nitrat, 330.000 ton DAP veya 495.000 ton/yıl NPK üretecek DAP/NPK kompoze gübre ve 224.000 bin ton amonyum sülfat gibi tehlikeli kimyasallar üretecek tesisler bulunmaktadır. Raporda, bu kadar yüksek miktarda kimyasal üretecek tesisle ilgili, Çevre Şehircilik ve İklim Değişikliği Bakanlığının Çevresel Etki Değerlendirmesi Yönetmeliğinin 24. maddesindeki yetkisini kullanarak halkın katılımı toplantısının yapılmamasına karar verdiği yazılıdır. Bu karar ÇED mevzuatının ruhuna aykırı olduğu gibi, devletimizin tüm stratejik belgelerinde önemli bir hedef olarak yer alan ve katılımcılık, hesap verilebilirlik, şeffaflık gibi ilkeler üzerinde oturan “Yönetişim” kavramına da aykırıdır. Kamuoyuna hiçbir gerekçe açıklamadan halkın katılımı toplantısının iptal edilmesi, ÇED sürecinin derhal durdurulmasını gerektiren bir sebeptir. Çünkü bu, “Bilgilenme” gibi en temel vatandaşlık hakkının çok kaba bir şekilde gaspıdır. Bu durum Filyos Vadisi Projesi planlama ilkelerine aykırıdır. Devletin tüm yetkilileri, buldukları her fırsatta, kamuoyuna, Filyos Vadisi Projesi’nde, “3Y” olarak ifade ettikleri “Yerli, Yenilikçi, Yeşil” teknolojilerin kullanılacağını açıklamıştır. Altında ilgili Bakanlıklar ve Zonguldak Valiliğinin yanı sıra Cumhurbaşkanlığı Yatırım Ofisi ile Strateji ve Bütçe Başkanlığı’nın imzası olan “filyosvadisi.com” adlı sitede, burada hangi yatırımların yapılacağı NACE kotlarına varıncaya değin açıklanmış durumdadır. Kurulacak tesis Türkiye’nin Bükreş Sözleşmesi olarak bilinen Karadeniz’in Kirliliğe Karşı Korunması Sözleşmesi’ne de aykırıdır. Filyos Vadisi Projesi hakkında Bakanlar Kurulunun aldığı acil kamulaştırma kararının iptali için açılan davaların birinde, Danıştay, bu sözleşmede, Zonguldak ve çevresinin taşıdığı kirlilik yükü nedeniyle sıcak bölge olarak tanımlandığı, yeni kirlilik kaynağı yaratılmasının uluslararası hukuka da aykırı olduğuna hükmederek kararı iptal etmiştir. Sorun ancak yeni bir Bakanlar Kurulu kararı alınarak aşılabilmiş, o kararın da iptali üzerine bir başka karar alınarak aşılabilmiştir. Danıştay’ın böyle bir kararı yokmuş gibi davranmak iç hukuka aykırı olduğu gibi devletimizin uluslararası topluma verdiği sözleri yok sayması anlamına da gelmektedir.”",https://halktv.com.tr/makale/muhalefet-ustun-durumda-678280
Fikret Bila,Davutoğlu: İki kesimden tedirginim,23 Mayıs 2022 Pazartesi 10:59,"Gelecek Partisi Lideri Ahmet Davutoğlu 6’lı masaya ev sahipliği yapmaya hazırlanıyor. Bu 29 Mayıs’ta diğer 5 lideri ağırlayacak. Davutoğlu bu hafta zirve öncesinde diğer liderleri ziyarete edecek. Liderlere ortak çalışma gruplarının hazırladığı 4 belge sunacak: 1- Temel ilkeler ve hedefler 2- Seçim güvenliği önlemleri 3- Ekonomik kurumların yapılandırılması 4- Geçiş sürecinde yapılacak yasal ve anayasal düzenlemeler. Diğer liderler de onaylarsa 6’lı masanın seçim kampanyası boyunca ortak referans olarak kullanabilecekleri 4 belge tamamlanmış olacak. Davutoğlu, 6’lı masaya olumlu ve pozitif bir enerjiyle yaklaşıyor Türkiye’de büyük değişim için tek kişi ve tek partinin yeterli olmayacağını vurguladı ve 6’lı masanın önemini şöyle dile getirdi: “Bu altılı masa sürecinin oluşmasına bakıldığında en motive edici unsur AK Parti’den ayrılmış ama AK Parti’nin devamı olmayan partiler olarak muhalefetin alanı genişledi. Muhalefetin alanı genişledi fakat hâlâ 2018 seçimlerine göre değerlendirmeler devam ediyor. O zaman Millet İttifakı ve Cumhur İttifakı vardı. Halbuki yeni aktörler çıktıkça muhalefetin kendisini tanımlama ihtiyacı arttı. Biz Gelecek Partisi olarak kendi iddiamız var ama şunun farkındaydık. Türkiye’de büyük değişim tek bir partinin tabanı ve iradesi ile gerçekleşmeyecek. Böyle büyük dönüşümlerin olduğu süreçlerde tek bir parti, tek bir isim, tek bir programla değil toplumu kapsayan kuşatan bir yeni anlayışla yaklaşmak lazım.” Davutoğlu, 6’lı zirve öncesinde Ankara’daki evinde aralarında benim de bulunduğum dört kıdemli gazeteciyi kahvaltıda konuk etti. Davutoğlu sorularımızı yanıtlarken, iki kesimin kendisini tedirgin ettiğini söyledi. Bu tedirginliğini şöyle açıkladı: “Türkiye'de 2 kesim var beni tedirgin eden; birisi iktidarda güç sahibi olmanın getirdiği yanılsama ile gerçeklerden kopanlar. Bir kesim var ki, illâ iktidar sahibi olmasına gerek yok, A Haber'i dinleyip, tek taraflı propagandayı dinleyip, ’Bu iktidar giderse Türkiye batacak’ diye bir kanaate sahip olanlar. Bunlarda şöyle bir kanaat var; bu iktidar kalıcı. Bu bir yanılsama. Bu genelde iktidarının son dönemine gelen otoriterlerde olur. Bu yanılsama onların gerçeği görmesini engelliyor. İkinci yanlış yaklaşım ise ‘bunlar nasıl olsa gidecek kolay bir zafer kazanacağız’ diyen yaklaşım. ‘Bu mevcut boşluktan şu kişi çok kolay Cumhurbaşkanı seçilebilir, şu parti tek başına iktidarı götürür.’ diyen bir kesim var. Kolay zafer dürtüsünden fazla insanları yanıltan bir şey yoktur. Kolay zafer dürtüsü insanlara en büyük hezimetleri yaşatır. Ben bunu iki tarafta da görüyorum. İktidarda da kolay bir zafer beklentisi var muhalefette de belli kesimlerde kolay bir zafer beklentisi var. Bizim özelliğimiz şu; iktidardakinin de psikolojisini biliyoruz muhalefettekilerin de psikolojisini biliyoruz. İktidardakilerin psikolojisi ‘evet bir şeyler yanlış gidiyor ama Reis yine kazanacak’. Bundan daha tehlikeli bir şey yoktur. Bütün otoriter liderleri bu düşünce bitirmiştir. Bu tarafta ise bazen muhalefet kanallarını izliyorum, öyle bir algı oluşturuluyor ki; 20 yıllık AK Parti iktidarı tek ve günahkâr bir dönem… Bütün hepsi de onun içindeydiler hepsi birden… Bunun hesabını vermeliler. Bunun içine bizi de koyarak söylüyorlar. Gelecek Partisi Lideri bu yaklaşıma toptancı olduğu gerekçesiyle itiraz etti. Herkesin aynı kefeye konulmasının yanlışlığına dikkat çekerek şu değerlendirmeyi yaptı: “Açık söyleyeyim ben hesaplaşmadan korkmuş olsaydım AK Parti'de bayrak açmazdım. Bu kolay zafer psikolojisi bir takım ifrat noktalarına götürüyor. Bu yaklaşım vaka olarak da doğru değil siyaseten de doğru değil. AK Parti'nin o günkü reformlarını da yaşadık bugünkü zorbalıklarını da yaşadık. O dönemden bu döneme oy veren kitlelerin yaklaşık 3 kişiden 2 tanesi AK Parti'ye bir dönem oy vermiş. Şimdi sen bütün AK Parti dönemlerini mutlak bir karanlık dönem olarak yansıttığında, bu oy veren kitleleri kendinden uzaklaştırmış yabancılaştırmış oluyorsun. Onlar kendi iktidarlarını eleştirirken, sen diyorsun ki sen de onların içindeydin” Davutoğlu, Türkiye Cumhuriyeti 100. yılına girerken önümüzdeki seçimin kader seçimi niteliği taşıyacağına vurgu yaptı. Gelecek partisi Lideri bu süreçte 6’lı masaya düşen işlevi ve sorumluluğu şöyle açıkladı: “Türkiye'de 2 kesim var parmak sallayan. Bir Bahçeli ve Erdoğan… Beni eleştirirsen hainsin diyen bir parmak sallama. Diğer tarafta da dönüp bütün o kesimlere hepiniz suçlusunuz diyen ve parmak sallayan bir kesim. Türkiye bu iki kesimle Allah muhafaza kutuplaşmaya gider. Önümüzdeki seçim Türkiye'nin kader seçimi. Cumhuriyetin yüzüncü yılına girerken tarihi tartışmaların, yüzyıl önceki tartışmaların tekrar başlatıldığı tarihi kutuplaşmaların köpürtüldüğü bir ortamla seçime gidersek, bu iki kesimde mevcut psikolojiler ile bir karşıtlık üzerinden bir siyasi ikilim oluşturulursa Türkiye 2023’e birleştirici bir ruhla değil parçalayıcı bir ruhla girer. Altılı Masa’nın misyonu da burada. Tek bir ekonomi politikası çıkarmak değil mesele farklı ekonomi politikaları olabilir. Tek bir dış politika bulmak da değil. Bu seçime Altılı Masa’nın buradaki hedefi bu iki kolay zafercilere karşı zor bir sürecin olduğunu görüp hisle değil akılla, sloganla değil bilinçle, çıkarcılıkla değil sadece kendisini merkeze alan bir siyasi anlayışla değil kendisini aşan, partisini aşan bir anlayışla, intikam ile değil karşılıklı diyalogla ilerlemek. Şu anda bizim meselemiz tek tek partilerin alacağı oyun çok çok daha ötesindedir. Ondan sonra rekabet edelim ama o vakte kadar şu iki kolaycılara karşı zor bir süreç işletiyoruz, o süreci sağlıklı işletelim.” Davutoğlu, seçime farklı partilerin ortak bir deklarasyonla girmelerinin toplumda güven uyandıracağına dikkat çekti. Davutoğlu şu değerlendirmeyi yaptı: “Seçime ayrı gireceğiz diye bir verilmiş karar yok. Seçime farklı partilerin ortak bir deklarasyon ile girmesi büyük bir toplumsal güven uyandırır. Cumhurbaşkanı adayları ayrı olsa bile şu anda masada Cumhurbaşkanı ortak olacak diye bir kanaatimiz var. Cumhurbaşkanı belirlerken de bu ilkeler önem taşır. Cumhurbaşkanı belirlenirken de buna bakılacak. Mesela din ve vicdan özgürlüğü bizim için hayati önem taşır. Aksi takdirde AK Parti’nin tehditlerinden kopacak bir kitle doğmaz. Bunlar daha sonra atacağımız adımlara da zemin teşkil eder. Bu metin Altılı Masa’nın temel ilkeleri olacak.” Davutoğlu’na göre seçimin sonucunu kararsızlar belirleyecek. Ancak Türkiye’nin bugünkü koşullarında kararsız, tarafsız kalmamalı. Davutoğlu’nun kararsızlara çağrısı şöyle: “Özellikle de kararsız duran seçmenlere de şu mesajım var. Kararsız kalınarak Türkiye'nin geleceği çizilemez. Kararsız kalınması doğru gördüğünüz siyasi yaklaşımın yenilgisine yol açar. Çünkü karşı tarafın elini güçlendirmiş olur. Kimse bu seçimde tarafsız kalmamalı. Herkes Türkiye Cumhuriyeti'nin geleceği ile ilgili kararını vermeli. Kimse seçim nasıl olsa yapılmayacak ya da yapılsa bile bu iktidar değişmeyecek gibi bir düşünce ile karamsarlığa sevk edilmemeli. Bu seçimle Türkiye'nin kaderi değişecek. Bunda da en büyük rol hâlâ şu anda kararsız gibi görünen seçmende olacak.” Davutoğlu, son günlerde gündemin en üst sıralarında yer alan seçim güvenliği ve SADAT’la ilgili sorularımızı yanıtlarken de şu değerlendirmeyi yaptı: “Seçim güvenliği konusunda bu çalışma grubumuzda çok iyi bir ortam oluştu çok tecrübeli arkadaşlar var. Seçim güvenliğinin teminatı bu Altılı Masa. Biz 6 lider seçimin objektif şartlarda yapılması için her türlü çabayı seçim öncesinde, seçim sürecinde, sandık başında ve seçim sonrasında oy sayımında göstereceğiz, kimse tereddüt etmesin. Türkiye'de objektif ve güvenilir bir seçim yapılacaktır. Kimse bunu engelleyemeyecek. SADAT’la ilgili şüpheleri ortadan kaldıran bir yaklaşım benimsenmeli. Ama Cumhurbaşkanının şu sözleri şüpheleri arttırıyor; benim kendileriyle hiçbir hukukum yok diyor. Halbuki kurucusu, cumhurbaşkanı başdanışmanlığı yapmış. Dolayısıyla bu şüpheleri arttırıcı sonuçlar doğuruyor. Cumhurbaşkanı düzeyinde bir açıklama geldiği zaman herkesin buna inanması lazım. Ama kendi Cumhurbaşkanı başdanışmanınızın kurduğu bir yapıdan, hiç alakam yok dediğinizde, güven uyandırmıyorsunuz. Türkiye süratle normalleşmeli ve her faaliyet şeffaf hukuk denetimine açık olmalı.”",https://halktv.com.tr/makale/davutoglu-iki-kesimden-tedirginim-677816
Fikret Bila,Her şey para için,15 Nisan 2022 Cuma 00:15,"Ülke ekonomisini ve Hazinesi’ni yönetmeyi rant yaratmak ve bölüşmek sanan iktidar kaynakları tüketince para için “U” dönüşleri yapmaya başladı. Seçime bir yıl, belki daha az bir süre kalmasına karşın Hazine’yi eksiye düşüren, ekonomik krizle mücadele edemeyen, hayatı neredeyse 4 kat pahalı hale getiren iktidar yabancı sermayenin de kaçması üzerine dünyada para arama faaliyetlerini yoğunlaştırdı. Bu uğurda daha öce söylediklerini yok sayarak dış politikada 180 derece dönüşler yapmaya, zikzaklar çizmeye yöneldi. Er çarpıcı öneklerinden biri İstanbul’da Suudi Arabistan Konsolosluğu’nda vahşice öldürülen Cemal Kaşıkçı davası oldu. Türkiye sessiz sedasız Kaşıkçı dosyasını Suudi Arabistan’ın istediği gibi bu ülkeye devretti. Suudi Arabistan’dan özel uçakla gelen özel bir ekibin Kaşıkçı’yı İstanbul’da Konsolosluk binasında öldürüp, parçalara ayırarak, kimyasallarla eriterek, elini kolunu sallayarak ülkesine dönmesiyle ilgisi dava Ankara’nın kararıyla kapatılmış oldu. Oysa başta Cumhurbaşkanı Recep Tayyip Erdoğan olmak üzere iktidar Kaşıkçı cinayetinde Suudi Arabistan’ı ağır dille suçlamış cinayet kanıtı olan belge, görüntü ve bilgileri bu ülkeye vermeyeceğini ilân etmişti. “Kaşıkçı konsoloslukta alçakça şehit edildi” diyen Erdoğan, şöyle konuşmuştu: “Kaşıkçı cinayetinde Suudi Arabistan bizden belgeleri almak istedi. Belgeleri dinletiriz ama vermeyiz, bir de bunları yok mu edeceksiniz. Ses kaydında üst düzey asker açıkça ‘Ben kesmeyi iyi bilirim’ diyor. Bunlar dünyayı enayi zannediyor, insanları enayi zannediyor. Bu millet enayi değil, hesabı sormasını bilir” Türkiye hesap sormadı. Dosyayı olduğu gibi Suudi Arabistan’a devretti. Neden? Suudi Arabistan’ın kesenin ağzını açıp Türkiye’ye kaynak gönderilmesini, yatırım yapılmasını sağlayacağı umuduyla. Sanki Kaşıkçı cinayetinin kanıtlarını Suudi Arabistan’a vermeyeceğini dünyaya ilân eden Türkiye değilmiş gibi. Suudi Arabistan’ın “belgeleri yok edeceği” gerekçesiyle verilmeyeceğini açıklayan Ankara’nın bu kaygısı bir anda yok oldu ve kanıtları teslim etti. İktidarın her kararını olduğu gibi bu kararını destekleyenler “dava kapanmadı, dosya gönderildi Suudi Arabistan’da yargılama devam edecek” diye savundular. Artık kim inanırsa? Arabistan, o davayı gördü. Karara bağladı. Bazı sanıklara idam cezası verdi. Sonra bu cezaları değiştirdi. Sanıklardan cezaevinde kimse var mı, yok mu o bile belli değil. Dosya çoktan kapandı. Şimdi Türkiye’nin teslim ettiği dosyadaki kanıtlar yok edilerek kapatılacaktır. Bakalım beklendiği gibi Suudi Arabistan, Türkiye için para musluklarının açılmasını sağlayacak mı? Türkiye benzeri bir “U” dönüşünü Birleşik Arap Emirlikleri (BAE) konusunda da yaptı. İktidarın 15 Temmuz darbe girişiminin finansörü ilân ettiği BAE ile birden bire “can ciğer kuzu sarması” bir ilişkiye geçti. Neden? BAE Türkiye’ye 10 milyar dolar yatırım yapacak diye. BAE için “şerefsizler” manşeti atan iktidara yakın yayın oranlarında, Veliaht Prens için, “Muhammed bin Zayed, Türkiye’ye savaş açtı. Terör örgütlerini Türkiye’nin üstüne salıyor. Onlara silah ve finans sağlıyor. Cumhurbaşkanı Erdoğan’a suikast girişimlerinde bulunuyor” diye ağır yazılar yazıldı. Bunların hepsi unutuldu ve BAE Türkiye için yeniden “kardeş ülke” statüsüne çıkarıldı. BAE’yi Libya’da Türkiye karşı savaşmakla, İsrail’le, Güney Kıbrıs’la, Yunanistan’la Ankara’ya karşı cephe oluşturmakla suçlayan Türkiye bütün bunları unuttu. BAE’den para gelecek, yatırım gelecek diye. Türkiye sözlerinin arkasında duramayan, vaatlerinin arkasını getiremeyen, ilke ve tutarlılık gözetmeyen bir ülke konumuna düştü.",https://halktv.com.tr/makale/her-sey-para-icin-672576
Fikret Bila,Seçime dönük göz boyama önlemleri,11 Nisan 2022 Pazartesi 00:15,"Macaristan Başbakanı Orban’ın seçim öncesinde yaptığı gibi Türkiye’de de hükümetin bazı temel ürünlerin fiyatlarını dondurmaya hazırlandığı haberleri geliyor. Bu haberlere göre hükümet, un, yağ, şeker, sıvı yağ gibi temel ihtiyaç ürünlerinde belli bir tavan fiyat belirleyecek. Bu fiyat ürünün olması gereken gerçek fiyatından düşük olacak. Marketler, bakkallar ürünleri vatandaşa sabitlenmiş fiyattan satacak. Gerçek fiyatla sabitlenmiş fiyat arasındaki farkı devlet market sahibine, bakkallara ödeyecek. Gemi azıya almış enflasyon için iktidarın bulduğu formül bu. Bugüne kadar “fahiş fiyatla mücadele edeceğiz” diyerek market zincirlerine müfettiş gönderip, cezalar kesen, “stok yapılıyorlar” diye patatese, soğana baskınlar düzenleyen hükümet, şimdi market ve bakkalların masum olduğuna karar vermiş. Fiyatları sabitleyip aradaki farkı ödemede karar kılmış. İktidarın hatalı ekonomik kararları nedeniyle fiyatı yüzde 100’ün üzerinde artmamış ürün neredeyse kalmadı. Fiyatların hangi birini sabitleyecekler? Ekmeği, unu, makarnayı mı? Eti, kıymayı, sütü mü? Domatesi, patatesi, marulu, salatalığı mı? Elektriği mi, doğal gazı mı? Benzini mi, mazotu mu, LPG’yi mi? Şehir içi otobüs, dolmuş metro, metrobüs fiyatlarını mı? Şehirlerarası otobüs fiyatlarını mı? Otomobil fiyatlarını mı? Ev fiyatlarını mı? Kiraları mı? Hangi mal ve hizmetlerin fiyatı sabitlenecek ve satıcılara aradaki fark ödenecek? Üretim maliyetlerini düşürmeden fiyat sabitleme talimatıyla enflasyon önlenebilir mi? Önlenemez. Fiyat artışları devam eder. Satıcıya Hazine’den ödenecek fark büyür. Fiyatlar serbest bırakılınca yine fırlar ve halk yüksek enflasyon altında ezilmeye devam eder. Bu yöntem gerçeği kabul etmek yerine onu yok sayarak seçime yönelik göz boyama önlemleridir. Seçime doğru, “fiyatları dondurduk, enflasyonu durdurduk” diyebilmek için Hazine’ye daha fazla yük bindirmek, açıktan para basmak ve böylece gerçek enflasyonu körüklemek dışında bir işe yanamaz. Bu önlemlerin foyası bir süre sonra otaya çıkar. Eğer, “atı alan Üsküdar’ı geçene kadar vatandaşı oyalar, oyunu alırız” düşüncesiyle yapılacaksa vatandaşın buna kanması o kadar da kolay değil. Macaristan örneği veriliyor. “Orban yaptı, biz de yapar seçimi kazanırız” diye düşünenler varsa, iki ülke arasında çok büyük farklar var. Orban seçime doğru bu kararı aldığında Macaristan’da enflasyon oranı yüzde 7,4’tü. Türkiye’de enflasyon TÜİK’e göre bile yüzde 61 ve Bakan Nureddin Nebati’ye göre Aralık ayına kadar yükselmeye devam edecek. Ayrıca Orban, ücretliler için 2 milyar dolar vergi indirimi uygulamış, emekli maaşları ve asgari ücreti de önemli ölçüde yükseltmiş, ücret artışı ve vergi indirimiyle satın alma gücünü enflasyona karşı korumuştu. Türkiye ise ücretleri ve faizi enflasyonun üzerinde artırmak yerine fiyatları dondurup arkadaki farkı satıcılara Hazine’den ödeyip geçici bir süre algı oluşturmayı hesaplıyor. Türkiye’de enflasyonu fırlatan, hükümetin faiz ve ücretleri enflasyonun çok altında belirmemiş olmasıdır. Faizi düşük tutarak Türk Lirası’nı değersizleştiren iktidar, bu yolla doları fırlattığı için üretim maliyetinin yükselmesine neden oldu. Bu yükseliş fiyatlara yansıdığı için de enflasyon dört nala koşmaya başladı. Vatandaşı korumanın yolu faizleri enflasyonun üzerine çıkarıp dolara yönelmeyi durdurmak, böylece döviz fiyatlarını düşürerek üretimde kullanılan ithalat maliyetini aşağı çekmektir. Maliyetlerin düşürülmesi fiyatları da aşağı çekecektir. Diğer yandan tarımın ve sanayinin desteklenmesi maliyetlerin düşürülmesine katkı verilebilir. Fiyatları dondurmak gibi serbest piyasa ekonomisinde sürdürülemeyecek “komuta ekonomisi” kararları yerine, üretim maliyetlerini düşürecek önlemler almak, sosyal devlet ilkesinin gereği olarak gelir uçurumunu ortadan kaldıracak ücret ve vergi politikasıyla vatandaşın insanca yaşayacağı koşulları sağlamak gerekir. Tabii bunu yapmak için de öncelikle sadece Hazine’den garantili altyapı müteahhitleri ile her türlü inşaat müteahhidini zengin etmek yerine gerçekten vatandaşını düşünen bir siyasal tercihe sahip olmak gereklidir. Böyle bir siyasal tercih de bu iktidarda bulunmadığına göre göz boyayacak önlemlere güvenmek yanıltıcı olacaktır.",https://halktv.com.tr/makale/secime-donuk-goz-boyama-onlemleri-671950
Fikret Bila,Kurtuluş ve kuruluş bir bütündür,20 Mayıs 2022 Cuma 00:15,"19 Mayıs Atatürk’ü Anma, Gençlik ve Spor Bayramı kutlu olsun. 19 Mayıs 1919 Mustafa Kemal Atatürk’ün Kurtuluş Savaşı’nı başlatmak üzere Samsun’a ayak bastığı gündür. Atatürk Samsun’a sadece kurtuluş için değil aynı zamanda kuruluş için de ayak basmıştır. Emre Kongar hocanın kitaplarında ve yazılarında sık sık vurguladığı gibi Atatürk, Kurtuluş Savaşı’nı başlattığında hatta o tarihten önce de kurtuluştan sonra nasıl bir devlet kuracağını planlamıştır. Bu nedenle kurtuluş ve kuruluş bir bütündür. Yine Kongar hocanın vurguladığı gibi Kurtuluş Savaşı’nın askeri sonuçlarını devrimlerle kurduğu yeni Türkiye Cumhuriyeti Devleti’ne dönüştüren siyasal bağı kuran Mustafa Kemal Atatürk’tür. Atatürk devrimlerine ve yeni Türkiye Cumhuriyeti’ne karakterini veren ise laik bir devlet ve toplum yapısıdır. Bugünkü iktidar gibi siyasal İslamcı akımlar bu nedenle kurtuluş ile kuruluşu birbirinden ayırırlar. Kurtuluşa “evet” ama kuruluşa “hayır” derler. Kuruluşa “hayır” demelerinin nedeni Atatürk’ün hilafeti ve saltanatı kaldırması yerine laik, çağdaş bir ulus devlet kurmasıdır. Laik devlet Atatürk’ün kurtuluştan sonra kuruluş aşamasında hayata geçirmeye kararlı olduğu bir projedir. Bunun kanıtlarından biri Ahmet Taner Kışlalı hocanın Kemalizm Laiklik ve Demokrasi kitabında da (İmge yayınları) aktardığı şu tarihi gerçektir: Atatürk, Kurtuluş Savaşı için Samsun’a çıktıktan sonra, Erzurum Kongresi öncesinde, 8 Temmuz 1919’da, kimseyle paylaşmaması koşuluyla Mazhar Müfit Kansu’ya şunları not ettirmişti : “Zaferden sonra şekl-i hükümet cumhuriyet olacaktır. Bu bir. İki, Padişah ve hanedan hakkında zamanı gelince icap eden muamele yapılacaktır. Üç, tesettür kalkacaktır. Dört, fes kalkacak, medeni milletler gibi şapka giyilecektir.” Mazhar Müfit Kansu şaşkındı. Mustafa Kemal’e, “Darılma, ama Paşam, sizin da hayalperest taraflarınız var” diyerek tepki gösterdi. Mustafa Kemal, Kansu’ya, “bunu zaman tayin eder” karşılığını verdi ve devam etti. “Sen yaz, beş, Latin harfleri kabul edilecek.” Kansu, “Kafi Paşam” dedi, “Cumhuriyeti ilân etmeye muvaffak olalım, üst tarafı gelir…” Atatürk not ettirdiklerini hayata geçirmiştir. Türkiye Cumhuriyeti’nin en önemli özelliği laik devlet yapısı olduğunu vurgulamıştık. Karşı devrimcilerin hedefi de bu nedenle laikliktir. Ulusal Kurtuluş Savaşı’nı Cumhuriyet Devrimi’ne dönüştüren, saltanatın ve hilafetin kaldırılması, eğitim birliğinin sağlanması, şeriat hukukundan çağdaş hukuka geçilmesi, kadın-erkek eşitliğinin esas alınmasının kaynağı ve ön koşulu laikliktir. Laikliğin kurumsallaştırılmış olmasıdır. Yine Kongar hocanın, Kışlalı hocanın ve Suna Kili hocanın kitaplarında vurguladıkları gibi laiklik yoksa millet ve milliyetçilik ilkesi de olmaz. Laik olmayan bir devlet ve toplumda önemli olan millet ve milletçilik değil, ümmet ve ümmetçiliktir. Laiklik olmadan devrimcilik de olmaz. Din devletinde bilimin gerektirdiği ilerlemeler ve değişimler sağlanamaz. Böyle bir devlet ve toplumda halkçılık da yaşayamaz. Din devletinde ise önemli olan halkın değil dinin istedikleridir. Din devletinde ve toplumunda bilimin gerektirdiği ilerlemeler ve değişimler sağlanamaz. Böyle bir devlet ve toplumda halkçılık da yaşayamaz. Atatürk’ün miras bıraktığı Türkiye Cumhuriyeti’nin korunması gereken en önemli niteliği laikliktir. Laiklik yok edilirse Türkiye Cumhuriyeti’nin çağdaş yapısını korumak da mümkün olmaz.",https://halktv.com.tr/makale/kurtulus-ve-kurulus-bir-butundur-677431
Fikret Bila,Kadının yeri,27 Haziran 2022 Pazartesi 00:15,"İsmail Ağa Cemaati’nin lideri Mahmut Ustaosmanoğlu’nun vefatı ve cenaze töreni kadının toplumdaki yeri konusunu yeniden gündeme taşıdı. Cenazeyi düzenleyen cemaat yöneticileri liderleri kadınların cenaze törenlerine katılmasına karşı olduğunu anımsatarak, Ustaosmanoğlu’nun cenazesine gelmemeleri gerektiğini duyurdu. Bu çağrı Ustaosmanoğlu ve İsmail Ağa Cemaati’nin kadınlar ve kız çocukları hakkındaki görüşlerinin yeniden tartışılmasına vesile oldu. Ustaosmanoğlu’nun kitabında da yer verdiği, kadınlar ve kız çocukları hakkındaki görüşleri şöyle: “Kadından memur olmaz. Kadınlar mektebe gitmez!” Kadın sokakta gezecek bir şey değildir, erkeğe gözükecek bir şey değildir.” Bu düzen içinde kızınızı doktor yapmak Allah’a harp açmaktır. Yazık değil mi bir kız erkekleri muayene edecek, ovuşturacak.” Kadınların dükkân açmasını asla helal görmüyorum.” Kadınlar okullardan, dairelerden çekilmelidir. Kız çocuğunun orta mektepte, lisede işi yoktur. Kadınların vazifesi; ev işleri yapmak, efendisine itaat etmek ve millete, memlekete hayırlı evlat, asker yetiştirmek. Budur kadının vazifesi, başka yok!” Ustaosmanoğlu’nun ve liderlik ettiği cemaatin görüşleri gayet açık. Kız çocuklarının ilkokuldan sonra okula gitmeleri caiz değil, kadın sokağa çıkacak bir şey değil! Bu görüşleri savunan Ustaosmanoğlu’nun cenazesine Cumhurbaşkanı Tayyip Erdoğan dahil bütün devlet erkanı saf tuttu. Ustaosmanoğlu Türkiye’nin manevi önderi ilân edildi. 21. yüzyılın ilk çeyreğinin sonuna gelirken kadına toplumda böyle bir yer biçen, ikinci sınıf insan yerine koyan bu görüşleri savunan cemaat liderinin cenazesine yüzbin kişinin katıldığı övgüyle açıklandı. Atatürk’ün kurduğu laik Türkiye Cumhuriyeti’nin Cumhurbaşkanı’nın önünde cemaat liderliğine de resmi atama yapıldı! Başta iktidar partisi olmak üzere bu görüşleri savunan, cemaate övgüler düzen siyasilerin, sağ siyasetin her zaman yaptığı gibi bu ve benzeri cemaat ve tarikatlara oy deposu olarak baktıkları bir sır değil. Özellikle bu iktidar döneminde, sonradan “FETÖ” olarak isimlendirilen Gülen cemaatinin fiili koalisyon ortağı olarak katıldığı ve darbe girişiminde bulunacak kadar güçlendiğini gördü Türkiye. FETÖ’den boşalan yerleri de diğer cemaat ve tarikatların doldurduğu, iktidarın bu cemaat ve tarikatlarla çalışmayı sürdürdüğü, iktidarı paylaştığı da sır değil. Söz konusu cemaatlerin ve tarikatların bir çoğunun ortak amacının ise laik cumhuriyeti yıkıp yerine İslamcı bir devlet kurmak ve şeriat yönetimine geçmek olduğu da bilinen bir gerçek. Bu iktidar döneminde iyice palazlanan cemaat ve tarikatların laik cumhuriyet aleyhine ne kadar büyük mesafe aldıkları cenaze törenlerinde ortaya çıkıyor. Ortaya çıkan tablo Atatürk devrimleri ve laik cumhuriyet açısından düşündürücü. Cemaatler ve tarikatların sadece Türkiye’deki şeriatçı akımlar değil başta ABD olmak üzere yabancı devletler tarafından da bir karşı devrim kurumu olarak desteklendiklerini de 15 Temmuz 2016 darbe girişimi sırasında yeniden gördük. Cemaatlerin ve tarikatların ulaştıkları iktidar gücü Türkiye’de laiklik ilkesinin, laik devlet ve toplum yapısının ne kadar önemli olduğunu da gösteriyor. Laiklik ilkesi “İslamcılardan da oy alalım” diye göz ardı edilebilecek bir ilke değil. Laiklik elen gittikten sonra bu kesimden oy almanın sonucu değiştirmeyeceğini görmek gerekir. Namazında niyazında dindar insanların laik düzenle bir sorunu yok, olamaz. Laik yapıyı ortadan kaldırmak isteyenler kadını ikinci sınıf gören, dini siyasete alet eden şerait yanlılarıdır. Atatürk’ün cemaat ve tarikatları kapatmasının nedeni de budur. Bu kesim ağzıyla kuş tutsa bile başta CHP olmak üzere laikliğe, Atatürk devrimlerine yürekten inanan partilere oy vermez. Onlar da bugünkü iktidar kadar hiçbir iktidar döneminde güçlü olamayacaklarını bilirler. Bir sözleriyle Türkiye’nin İstanbul Sözleşmesi’nden çıkmış olması bu gerçeğin sonucudur. Önümüzdeki seçimin bir özelliği de Türkiye’de kız çocuklarının okula gönderilmemesini, kadının sokağa çıkmamasını savunanlarla, Atatürk’ün kadın-erkek eşitliği öngören laiklik ilkesini savunanlar arasında geçecek olmasıdır.",https://halktv.com.tr/makale/kadinin-yeri-682008
Fikret Bila,Kılıçdaroğlu’nun adaylığı,23 Mayıs 2022 Pazartesi 00:15,"CHP’nin İstanbul Maltepe’de düzenlediği Milletin Sesi mitingi başarılıydı. Maltepe gibi Türkiye’nin en büyük meydanlarından birinde miting yapmak başlı başına bir iddiadır. Yüz binlerce kişinin Milletin Sesi mitingine katılması ve bu meydanın doldurması ise önemli bir başarıdır. CHP Lideri Kemal Kılıçdaroğlu’nun miting meydanında halkın arasında olması, kendisinden önce kürsüde ezilenler ve mağdurlar adına halktan insanların konuşması da hakça ve halkçı bir tutumdu. Kılıçdaroğlu ve ekibi dev ölçülerde başarılı bir miting yaptı. CHP Lideri’nin yüz binlere “ülke elden gidiyor” diyerek yaptığı şu birlik çağrısı da tarihi önem taşıyor: Dindarı, dinsizi, sofusu, sufisi, Türkü, Kürdü, Arabı, çerkezi, solcusu, sağcısı, liberali, milliyetçi; ülke elden gidiyor. Birlikte olmak zorundayız. Tıpkı Gazi Mustafa Kemal Atatürk önderliğinde kazanılan Milli Kurtuluş Savaşı’ndaki gibi… Kılıçdaroğlu bu sözleriyle iktidarı değiştirmek üzere verilecek seçim mücadelesinin Milli Kurtuluş ruhuyla yürütülmesi gerektiğini mesajını verdi. Toplumun tüm kesimlerine çağrı yapması ise bütün partilerin tabanına yapılan partiler üstü bir çağrıydı. Kılıçdaroğlu’un aldığı tutum, Türkiye’yi güçlendirilmiş parlamenter sisteme geçirecek, partisiz, tarafsız cumhurbaşkanı tutumudur. CHP Lideri’nin konuşması sadece Türkiye’nin en önemli sorunlarını sıralamaktan ibaret değildi. Sorunlarla birlikte çözüm önerilerini de anlatarak umut verdi ve kararsız kitleye “çözüm var, nasıl çözeceğimizi biliyoruz, hazırlıklıyız” mesajı da iletmiş oldu. Bazı gazeteler, televizyonlar, yazarlar, yorumcular devasa Maltepe mitingini ve Kılıçdaroğlu’nun yaptığı konuşmayı cumhurbaşkanlığı adaylığının ilânı olarak değerlendirdiler. Buna karşın Kılıçdaroğlu’nun adaylığına karşı çıkan muhalefet mensupları da oldu. Aday olmaması gerektiğini savunanlar, Cumhurbaşkanı Tayip Erdoğan’a karşı girdiği seçimleri kaybettiğini anımsatanlar oldu. Şunu söylemek gerekir ki 2019 yerel seçimlerinde Cumhurbaşkanı Erdoğan’a sandıkta ilk ağır hezimetini yaşatan sürecin mimarı Kılıçdaroğlu’dur. Seçim öncesinde kurduğu işbirliği modeliyle Erdoğan’ı sandıkta açık bir farkla yenmiştir. Kılıçdaroğlu bu sürecin başında İYİ Parti’nin seçimlere katılmasını garanti etti. İktidar İYİ Parti’nin seçimlere girmesini istemiyordu. İsabetli adaylarla İstanbul, Ankara, İzmir başta olmak üzere 11 büyükşehir belediye başkanlığını Millet İttifakı adaylarının kazanmasını sağladı. Bugün CHP’nin ve Millet İttifakı’nın başarılı uygulamalarıyla övündüğü Ekrem İmamoğlu, Mansur Yavaş ve Tunç Soyer’in adaylıklarında ısrar etti. Merkez Bankası’nın, Türkiye İstatistik Kurumu’nun (TÜİK), Et ve Süt Kurumu’nun kapısına dayanarak farkındalık yarattı. Elektrik fiyatlarına yapılan anormal zamlarla ikiye, üçe katlanan elektrik faturalarını protesto etmek için faturasını ödemedi, evinde bir hafta karanlıkta kalarak elektriği kesilen vatandaşlar gibi yaşadı hem de konunun gündem olmasını sağladı. “128 milyar dolar nerede” kampanyasıyla iktidarı köşeye sıkıştırdı. SADAT’ın kapısına gitti. Seçim güvenliğine dikkat çekti. Seçime gölge düşerse sorumlu tutacağını ilân etti. Mafyaya “haddinizi bilin” diye seslendi. Hiçbir gücün kendilerini korkutamayacağını, sandıklara sahip çıkacaklarını ilân etti. CHP İstanbul İl Başkanı Canan Kaftancıoğlu’na on yıl önce attığı mesaj nedeniyle siyasal yasak getirilmesine karşı durdu. Kararı tanımadıklarını açıkladı. Bu karara Maltepe’de dev bir miting düzenleyerek karşılık verdi. Daha önce iki kez beraatle sonuçlanan Gezi davasının yeniden canlandırılması sonucu ağırlaştırılmış müebbet hapis ve 18 yıl hapis cezaları verilenlere sahip çıktı. Yakınlarını miting sahnesine ve kürsüsüne çıkardı. Kılıçdaroğlu bütün bu söylem ve eylemleriyle başarılı bir ana muhalefet partisi liderliği gösteriyor. Cumhurbaşkanlığı adaylığı henüz resmen ilân edilmedi. Kılıçdaroğlu, “aday mısınız” sorusuna her defasında “adayı 6’li lider belirleyecek” diye yanıt veriyor. 6’lı masayı özenle koruyor. Millet İttifakı’nın kuruluşunun, 6’lı masanın oluşmasının öncüsü olan, ana muhalefet partisi lideri olarak etkili, başarı bir muhalefet performansı gösteren Kılıçdaroğlu’nun cumhurbaşkanı adayı olması demokratik siyasetin doğasına uygundur. Aday olup olmayacağı 6’lı masada belli olacaktır. Kılıçdaroğlu’nun kararı ise belirleyici önemdedir.",https://halktv.com.tr/makale/kilicdaroglunun-adayligi-677775
Fikret Bila,Atatürk Havaalanı neden yıkılıyor?,18 Mayıs 2022 Çarşamba 00:15,"İktidar Atatürk Havaalanı’nı yıkıyor. Milyar dolarlık pistlerini de kırıyor. Milletin gözü önünde bir milli serveti yok ediyor. Havaalanları stratejik altyapılardır. Kapatılsalar bile olağanüstü hallerde lazım olurlar diye pistleri kırılmaz. Ama AK Parti iktidarı Atatürk Havaalanı’na o kadar takıntılı ki pistlerini de kırıyor. Onu bir daha geri gelemeyecek şekilde yok ediyor. Peki neden? Öne sürülen nedene bakarsanız millet bahçesi yapmak için! İstanbul’da bahçe yapılacak başka yer yokmuş gibi Avrupa’nın ve dünyanın en iyi havaalanları arasında sayılan, sayısız ödüller alan Atatürk Havaalanını inatla yıkıyorlar. Yıkımdan önce de hiç ihtiyaç yokken pistlerin başına prefabrik bir pandemi hastanesi kondurdular ki pistler kullanılamasın. Sanki hastane yapacak başka yer yokmuş gibi. Belki pistleri kırdıktan sonra milletin gözünü boyamak için havaalanının bir bölümüne bir park-bahçe yaparlar. Ancak, yıkımın gerçek nedeni park-bahçe, yeşil alan yapmak, fidan dikmek değil. Bu yıkımın temel nedenlerinden biri İstanbul’un en değerli yerlerinden biri olan havaalanını araziye çevirmek, daha önce birçok kamu arazinde yaptıkları gibi inşaat alanı haline getirmektir. Sonra yine belirli müteahhitlere verip inşaat yaptırmak, konut gökdelenleri dikmektir. Böylece kamu malından yine milyarlar kazanmak ve kazandırmak amaçlanıyor. AK Parti iktidarının “ekonomi”den anladığı bu. Bugüne kadar yaptığı gibi betondan zengin olmak, zengin yaratmak. İktidarın bu yıkım acelesi var. Seçimlerde iktidardan gitmeden önce bu paha biçilmez araziyi ranta çevirmek zorunda. Nitekim İstanbul Büyükşehir Belediye Başkanı Ekrem İmamoğlu “Atatürk Havaalanı’nı 2023’te açacağız” dedikten sonra ilgili bakanlık yetkilisinin yıkıma hemen başlanması için verdiği yazılı talimatı meslektaşımız Mustafa Balbay belge olarak haberleştirmişti. Acele bundan. Amaç iktidar değişmeden operasyonu tamamlamak. Yıkımı protesto etmek için CHP’liler ve İYİ Parti’liler Atatürk Havaalanı’nın önünde toplandılar. CHP İstanbul İl Başkanı Canan Kaftancıoğlu bu yıkımın nedenlerinden birinin de İstanbul Havaalanı’nın işletmesinin Katarlılara veya Suudi Arabistanlılara verilmesi olduğunu öne sürdü. Atatürk Havaalanı tamamen yok edilip, alternatif olmaktan çıkmalı ki Katarlılar veya Suudi Arabistanlılar İstanbul Havaalanı’nın işletmesini devralmayı kabul etsinler. Aynı yakada başka havaalanı olmasın. Yine para işleri. Atatürk Havaalanı’nın pistleriyle birlikte yıkılmasının önemli bir nedeni de adının “Atatürk” olmasıdır. Siyasal İslamcı iktidarın Atatürk karşıtlığı bir sır değil. Her fırsatta Atatürk’ün adını silmeye, tarihteki ve ders kitaplarındaki yerini küçültmeye çalışıyor. Atatürk’ü unutturmak, sevgisini milletin gönlünden çıkarmak için her fırsatı kullanıyorlar. Atatürk Havaalanı’nın yok edilmesinin bir nedeni de iktidarın Atatürk karşıtlığıdır. Havaalanı yıkarak Atatürk’ü yıkmak, silmek, gömmek mümkün mü? Elbette değil. Tarihe sığmamış Atatürk’ü adını taşıyan havaalanını yıkarak gömemezsiniz. Atatürk milletin gönlünde taht kurmuş kurtarıcı ve kurucu liderdir. İktidarlar gelip geçici Atatürk kalıcıdır.",https://halktv.com.tr/makale/ataturk-havaalani-neden-yikiliyor-677177
Fikret Bila,Etkili muhalefet,20 Temmuz 2022 Çarşamba 00:15,"İktidar muhalefetin dediklerini bir bir hayata geçirmek zorunda kalıyor. Muhalefetin çözüm önerilerine bir süre dirense de bu direnmenin seçimi daha büyük farkla kaybetmesine neden olacağını kavradığı için yerine getiriyor. İktidarın bu duruma gelmesi etkili muhalefetin sonucudur. Çok uzun süredir halkın, gençlerin, öğrencilerin sorunlarından çok uzak olan iktidar, muhalefetin sorunları, somut çözüm önerileriyle gündeme getirmesi karşısında ilk seçimde iktidardan gideceğini anladı. Şimdi muhalefete yetişmek için onun önerilerine dört elle sarılıyor. İlk örneğini emekliye bayram ikramiyesi oluşturuyor. CHP’nin ısrarlı talepleri karşısında iktidar bayram ikramiyesi ödemesini kabul etti. Ödenen ikramiye yeterli mi? Değil. Ancak yine bir başlangıç. Muhalefetin ortaya koyduğu bir ihtiyacın teslim edilmesi anlamı taşıyor. CHP’nin gündeme getirdiği ama iktidarın çok uzun süre oralı olmadığı, “gündemimizde yok” dediği 3600 gösterge konusu da öyle. CHP’nin konuyu ısrarla gündemde tutması, memur örgütlerinin öneriye sahip çıkmaları, iktidarı baskı altına aldı. Bu kez memurların desteğini daha fazla kaybetmemek için 3600 düzenlemesini yılbaşında yürürlüğe girmek üzere gerçekleştirmek zorunda kaldı. CHP Lideri Kemal Kılıçdaroğlu’nun gündemde tuttuğu önerilerden biri de elektrik faturalarının şişkinliği karşısında, TRT payı alınmasından vazgeçilmesiydi. İktidar bu öneriyi uzun süre duymamış gibi yaptı, ilgilenmedi. Ancak elektrik faturaları ödenemez hale gelince mecburen Kılıçdaroğlu’nun bu önerisini de hayata geçirdi. Aynı şekilde “düşük faiz yüksek kur” yanlışını ısrarla sürdüren iktidar enflasyon kontrolden çıkınca asgari ücrette ikinci kez artış yapılmasını öneren muhalefeti dinlemek zorunda kaldı. Şimdi de öğrenci kredisinin faizinin silinmesi hayata geçti. Bu da CHP Lideri Kemal Kılıçdaroğlu sayesinde oldu. Kılıçdaroğlu uzun süredir konuyu gündemde tutmakla kalmadı, 10 gün önce kredi borcu olan öğrencilere seslenerek “faizleri ödemeyin, bir yıl içinde iktidara geliyoruz, kredilerin faizlerini sileceğiz” dedi. Bu söz o kadar etkili oldu ki iktidar daha fazla gencin oyunu kaybedeceği telaşıyla öğrenci kredilerindeki faiz borcunu sileceğini açıklamak zorunda kaldı. Sırada Emeklilikte Yaşa Takılanlar (EYT) sorunu var. CHP Lideri Kemal Kılıçdaroğlu’yla birlikte İYİ Parti Lideri Meral Akşener’in her fırsatta, her grup konuşmasında dile getirdiği ve çözüm vaat ettiği konuyu da iktidar gündemine aldı. Daha önce “gündemimizde yok” dedikleri bu konu hakkında aynı bakan “arkadaşlar üzerinde çalışıyorlar, çözeceğiz” açıklaması yaptı. Kılıçdaroğlu’nun, Cumhurbaşkanı Tayyip Erdoğan’ın kredi faizlerinin silineceği açıklamasının hemen arkasında attığı “EYT…loading (yükleniyor)” tweeti büyük yankı uyandırdı. İktidar ekonomiyi o kadar kötü yönetti ki bu haliyle seçim kazanmasının mümkün olmadığını görmeye başladı ve muhalefetin peşine takılmak zorunda kaldı. Şimdi muhalefetin önerilerinden medet uman bir iktidar var. Bu da siyasette inisiyatifin muhalefete geçtiğini gösterir. İktidar bundan sonra da muhalefetin gündeme getireceği çözüm önerilerini yerine getirmeye çalışacaktır. Başka çaresi yoktur. Bütün yatırımını yandaş zengin etmek için oluşturduğu çıkar çarkına yapan iktidarın bu çarkı kırmadıkça ekonomiyi düzeltme şansı yoktur. Tercihini zenginden ve kendi çevresinde zengin yaratmaktan yana yapan iktidarın bu saatten sonra muhalefetin dediklerini yaparak seçim kazanma şansı da yoktur. Tabii seçimler normal şartlar altında ve seçim güvenliği içinde yapılırsa!",https://halktv.com.tr/makale/etkili-muhalefet-684960
Fikret Bila,Cezaya göre suç,27 Nisan 2022 Çarşamba 00:15,"Mahkemeler bir suçun işlenip işlenmediğine, delilleri inceleyerek, tanıkları dinleyerek, gerekirse bilirkişilerin görüşlerine başvurarak karar verirler. Suçun işlendiği kararına varırlarsa o suçun yasalara göre cezası neyse o cezayı verirler. Önce suçu belirler sonra cezaya hükmederler. Ancak Türkiye’de, son dönem yargı kararlarına bakıldığında sanki bunun tersi uygulanıyor izlenimi güçleniyor. Örneğin Gezi Davası'nda verilen karar bu izlenimi veriyor. Davanın seyri incelendiğinde Osman Kavala ve diğer sanıklar için verilecek ceza daha önce kararlaştırılmış da bu cezaya uygun suç aranıp bulunmuş gibi. Nedenine gelince… Osman Kavala iki yıl önce Gezi davasından beraat etti. Tahliye edilmesi gerekiyordu. Tam cezaevinden çıkacakken darbe girişiminde bulunmak suçlamasıyla yeniden tutuklandı. Darbe suçlamasını destekleyecek herhangi bir bulgu bulunamadığı için o suçlamadan vazgeçildi. Yerine casusluk suçlaması yapıldı ve casusluktan tutuklandı. 2020 yılından bu yana casusluk suçlamasıyla cezaevinde tutuluyordu. Ve mahkeme karar verdi. Kavala iki yıldır tutuklu bulunduğu casusluk davasından beraat etti. Daha önce beraat ettiği Gezi davasından ağırlaştırılmış müebbet hapis cezası aldı! Mahkemenin beraat ettiği davadan ceza verip, tutuklandığı davadan beraat ettirmesi çok tartışmalı, çok garip bir durum ortaya çıkardı. Sonuçta Kavala iki kez beraatle sonuçlanan ve kapanan Gezi davasından 9 yıl sonra ağırlaştırılmış müebbet hapis cezası aldı. Bu ceza eski ceza kanununda idam cezasının yerine getirilmişti. Eğer eski hukuk yürürlükte olsaydı Kavala idam cezası alacaktı. Kararın birinci sakat yönü Kavala’nın beraat ettiği davadan ağır ceza alması, tutuklu olduğu davadan ise beraat etmesidir. Bu kararı ne Türkiye’de ne dünyada gerçek hukukçulara kabul ettirmek mümkündür. Türk hukuk tarihine garabet bir karar olarak geçecektir. Kararın ikinci sakat yönü dosyada suçun işlendiğine ilişkin yeterli bir delil olmamasına karşın ceza verilmesidir. Bu durum mahkeme üyesi yargıç tarafından saptanmış ve karşı oy gerekçesi olarak kaleme alınmıştır. Karara muhalefet eden yargıç, dosyada sanıkların üzerine atılı suçlardan cezalandırılmalarına yeterli kanıt bulunmadığını, dinlemelerin ise delil niteliği taşımadığını, bu nedenle sanıkların beraatleri, tutuklu sanık Osman Kavala’nın tahliyesi, diğer sanıkların tutuklanmaması yönünde karar verilmesi gerektiğini savunmuştur. Kararın üçüncü sakat yönü ise daha önce AK Parti’den milletvekili aday adayı olmuş ve daha sonra AK Parti iktidarı tarafından avukatlıktan yargıçlığa atanan bir yargıcın oy kullanmış olmasıdır. Bu yargıcın AK Parti’den siyasete girmiş olması bu davadan çekilmesini gerektirir. Nitekim sanık avukatları bu yargıcın reddedilmesi talebinde bulunmuş ancak mahkeme bu karara reddetmiştir. Bu üç sakat yön bir arada değerlendirildiğinde kararın siyasi olduğunu ortaya koymaktadır. İktidar, Kavala’yı cezaevinde tutabilmek için kapanmış Gezi davasını yeniden açıp zorlama yorumlarla mahkemeden mahkûmiyet kararı çıkarmış oldu. Gezi gibi Türkiye’nin 79 ilinde ortaya çıkan toplumsal muhalefet hareketini bir kişinin örgütlemesi ve finanse etmesi mümkün olmadığı için diğer 7 sanığı da mahkûm ederek bir örgüt havası verildiği izlenimi doğmaktadır. Umarım hukuki olmaktan çok siyasi olan bu karar temyiz aşamalarında bozulur ve Türkiye bir hukuk devleti olma umudunu tümüyle yitirmez.",https://halktv.com.tr/makale/cezaya-gore-suc-674231
Fikret Bila,Değişim rüzgarı,20 Haziran 2022 Pazartesi 00:15,"İktidar ne kadar göz boyamaya çalışırsa çalışsın Türkiye’de çok şiddetli bir değişim rüzgarı esiyor. Bu durum, yıllarca AK Parti’yi desteklemiş esnafın tavrından belli. Taksici belediye başkanına bağırıyor: “Seni oraya ben oturttum.” Bunun anlamı “seni oraya ben oturttum, oradan kaldırmasını da bilirim”den başka bir şey değil. Bir başka esnaf kebapçı dükkânına pankart asıyor: “Elektrik faturası 44 bin lira. Kapatıyoruz. Allah belanızı versin.” Her iki olaya da polis anında müdahale ediyor. Taksici susturuluyor, kebap dükkânının önündeki pankart indiriliyor. Soruşturma açılıyor. İktidarı eleştirirseniz soruşturma hazır. Ancak bıçak kemiğe dayandığı için tepkiler devam ediyor. Bir başka nakliye esnafı bağırıyor: “Çocuğumun rızkını ben niye mazota yatırıyorum?” Bu soruların tek yanıtı var. İktidarın tercihi. İktidar halkı değil, yarattığı bir avuç zengini tercih etti. Bu tercihin AK Parti’yi destekleyenler tarafından anlaşılması zaman aldı. Ta ki mazot 30 lira oluncaya kadar. Akaryakıta bir yıl içinde yüzde 390 oranında zam yapılıncaya kadar. Akaryakıttan alınan KDV ve ÖTV her defasında artırılıncaya kadar. Ev ve kira fiyatları yüzde 300’lere varan oranda artıncaya kadar. İktidar kendisini ve çevresini zengin etmeyi tercih etti. Bu tercihinde de ısrar ediyor. Hazine kaynakları 5-10 şirkete bağlandı. 10 yıl, 20 yıl, 30 yıl, 42 yıl döviz garantili ihalelerle. İngiliz mahkemelerinin bir sonraki iktidardan söke söke tahsil edecekleri şekilde. Bununla gurur duyan edayla. “Biz iktidardan gitsek bile yandaşlarımıza bu parayı ödemek zorundasınız, yoksa sizden söke söke alırlar” diyen bir devlet söylemiyle. Bu devlet yönetimi anlayışına ciddi bir itiraz var. İşçide, memurda, emeklide, emekli olamayanda, esnafta. TÜSİAD’da bile. Bıçak kemiğe dayandı. Ülkeyi bu hale getirmiş bir iktidarın normal şartlar altında seçim kazanması mümkün değil. Muhalefetin ve seçmenin uyanık olması, oyuna gelmemesi, esen değişim rüzgarının hakkını vermesi gerekiyor.",https://halktv.com.tr/makale/degisim-ruzgari-681251
Fikret Bila,Türkiye 15 Temmuz’a nasıl geldi?,15 Temmuz 2022 Cuma 00:15,"Bugün, ABD’nin himayesinde FETÖ’nün 15 Temmuz 2016 tarihinde gerçekleştirdiği darbe girişiminin yıl dönümü. Bu darbeyi önlemek için mücadele ederken vefat eden asker, sivil tüm şehitlerimizi rahmetle anıyorum. 15 Temmuz darbe girişimi başarılı olsaydı, bugün demokratik laik Türkiye Cumhuriyeti yerine Orta Çağ’dan kalma bir din devleti ve karanlığa sürüklenmiş bir halk olacaktı. Türkiye, uçurumun kenarına nasıl geldi? FETÖ, Türk Silahlı Kuvvetleri’nde darbe yapmaya kalkacak kadar nasıl güçlendi? FETÖ’nün askeri ve sivil bürokraside çok güçlenmesinde, kritik komutanlıklara ve görevlere gelmesinde iktidarın payı büyüktür. Nitekim Cumhurbaşkanı Tayyip Erdoğan, kendi hayatına da kasteden bu darbe girişiminden sonra “aldatıldık” diyerek Allah’tan ve milletten af dileyerek iktidarın bu süreçteki sorumluluğunu kabul etmiş oldu. Türkiye’nin 15 Temmuz darbe girişimine sürüklenmesinin temel nedeni “askeri vesayeti” kaldıracağım diye ABD ve Gülen cemaatiyle yaptığı işbirliğidir. Kemalistleri tasfiye etmek için ABD ve Gülen cemaatiyle işbirliği yapıldığı zaman zaman AK Parti eski milletvekilleri ve bazı yetkilileri tarafından da itiraf edildi. AK Parti, laik rejimi korumak, komünizme engel olmak için siyasete müdahale eden, sosyalist partilerle birlikte siyasal İslamcı partileri de kapattıran gücün Cumhurbaşkanı, TSK ve yüksek yargıdan oluşan “üç vesayet” sistemi olduğuna inanıyordu. Siyasi varlığını sürdürmek, üçle vesayeti yıkarak kendi ideolojisini hayata geçirebilmek için bürokrasiye daha önce girmiş Gülenci kadroların önünü açmaya, onları daha yetkili yerlere getirmeye başladığı gibi kendi iktidarı döneminde de cemaatten bürokrasiye çok yüksek sayıda personel alımları yaptı. 2007 yılında Abdullah Gül’ün Cumhurbaşkanı seçilmesiyle üçlü vesayetin bir ayağı kırılmış oldu. İktidar, aynı yıl, Gülenci savcı ve hakimler eliyle açtığı Ergenekon kumpas davasıyla TSK’da demokrasiye, laikliğe ve Atatürk ilke ve devrimlerine bağlı komutanların tasfiyesi için düğmeye bastı. Ardından 2010 yılında yine bir kumpas olan Balyoz davasını açarak üç kuvvet komutanlığında da tasfiyeyi genişletti. Bu iki ve benzeri davalar sonucunda görevde olan 24 general ve 26 amiral tasfiye edildi. Bu tasfiye TSK’nın o dönemde görev başında bulunan ve sonraki dönemlerde o görevlere gelmesi olasılığı yüksek olan komutan ve subayları sistem dışına attı. Yerlerine de FETÖ bağlantılı komutan ve subayları atadı. Yine 12 Eylül 2010 tarihinde gerçekleşen Anayasa değişikliği ile yüksek yargıya FETÖ bağlantılı isimleri atadı. TSK’daki tasfiye ve yargıdaki kadrolaşma ile üçlü vesayet dediği mekanizmanın Cumhurbaşkanlığı’ndan sonra diğer iki ayağını da kırdı. Bu süreçte tasfiyeleri ve atamaları birlikte gerçekleştirdiği Gülen cemaatini emniyette, TSK’da ve yargıda çok güçlendirmiş oldu. Asker ve sivil bürokraside çok güçlenen Gülen cemaati ile AK Parti arasında iktidar kavgası başladı. Bu kavga cemaate ait dershanelerin kapatılmasıyla hızlandı ve 17-23 Aralık olaylarıyla iyice açığa çıktı. Ardından 15 Temmuz FETÖ darbe girişimi geldi. Darbenin bastırılmasından sonra FETÖ’nün AK Parti iktidarı döneminde devletin kılcal damarlarına kadar yerleştiği gerçeği ortaya çıktı. Darbeye karışan ve sonradan saptanan FETÖ mensupları yakalandı, bazıları cezaevine girdi, bazıları yurtdışına kaçtı. Bugün dahi askeri ve sivil bürokraside FETÖ’cü oldukları yeni saptanan görevliler oluyor. Bu da kendilerini ne kadar iyi gözlediklerini gösteriyor. 15 Temmuz’dan sonra FETÖ’cülerden boşalan yerlere atama yapılırken tek ölçü olması gereken liyakat yerine biat ve tarikat referansının daha etkili olduğu bilinen bir gerçek. İktidar bu tercihten vazgeçmedi. Bugün bakanlıklarda daha fazla ve etkili kadrolara yerleştirmek için birbiriyle yarıştıkları da sır değil. Oysa iktidarıyla muhalefetiyle Türkiye’nin, 15 Temmuz’a nasıl geldiğini unutmaması gerekiyor.",https://halktv.com.tr/makale/turkiye-15-temmuza-nasil-geldi-684342
Fikret Bila,Din ve baskı politikası,04 Mayıs 2022 Çarşamba 00:14,"Elinde bir başarı öyküsü olmayan iktidar, seçimleri dini değerleri kullanarak ve muhalefet üzerinde baskı kurarak kazanmaya çalışıyor. Yarattığı ekonomik krize yönelik bir çözüm önerisi yok. Bu alanda vatandaşın yoksulluğu kabullenmesi için dine başvuruyor. Kullandığı iki araç “fakirlikle imtihan” ve “şükür” tavsiyesi. Fakirliği methederek yarattığı eşitsizliği vatandaşın sineye çekmesini istiyor iktidar. Siyasetçiler ve Diyanet İşleri Başkanı yoksullaştırdıkları vatandaşa “Allah sizi fakirlikle imtihan ediyor. Yeriniz cennettir” diyerek yoksul olmanın büyük şans olduğuna inandırmaya çalışıyor. İktidarın istediği; fakirleştirdiği, işsiz bıraktığı, cebine el attığı vatandaşların bu duruma bile şükretmeleri. Daha kötüsünü düşünerek mevcut hallerine rıza göstermeleri. İçsavaş yaşayan, işgale uğrayan ülkeleri örnek göstererek, “Allah korusun böyle de olabilirdik” demeleri de aynı amaca yönelik bir söylem. “Oturun oturduğunuz yerde, halinize şükredin! Daha da kötüsü olabilirdi” propagandasıyla, vatandaşın tepkisinin ve bu tepkiyi sandığa yansıtmasının önüne geçmeye yönelik, dini değerlerle süslenmiş bir politika. Oysa iktidar mensupları ve iktidardan beslenen kesimler çok rahat, lüks içinde bir yaşam sürüyorlar. İşsizlik sorunları yok. Pahalılık sorunları yok. Çocuklarını doyurma kaygıları yok. Yansıttıkları muhafazakar, dindar görüntüye karşın iktidardan yararlanarak daha fazla para kazanmanın peşinde koşuyorlar. Öbür dünyadan çok bu dünyayla ilgililer ve zenginliklerini artırmak için hiçbir fırsatı kaçırmıyorlar. Bu gerçek kuş sütü eksik iftar sofralarından bile yansıyor. İktidar yanlısı bu kesimden bir kişi bile fakirlikle sınanmıyor. Bu kesimden kimse “Bu kadarı bana yeter, şükürler olsun” deyip kenarda durmuyor. Daha fazlası için her yolu deniyor. Bu gerçek ortada dururken iktidar yoksullaştırdığı kesimlerin desteğini dini değerlerle almaya çalışıyor. İktidarın dini değerlerle ikna edemeyeceği muhalif kesimlere karşı kullandığı araç ise baskı kurmak, korku salmak. Hangi amaçla yapılırsa yapılsın muhalif karakterli bütün gösteri ve yürüyüşleri zor kullanarak engelliyor, dağıtıyor. Mahkemeler dayanaksız, delilsiz tutuklama ve uzun mahkumiyet cezaları veriyor. Son örneği, beraatle sonuçlanmış Gezi davasının yeniden yargılamayı gerektirecek bir delil olmadan yeniden açılması ve ağırlaştırılmış müebbet ve 18 yıl hapis cezalarına hükmedilmesi oldu. İktidar bu kararın ders olması gerektiğini de vurguladı. Muhalefet mensubu siyasetçilere, siyasi partilere ve sivil toplum kuruluşlarına uygulanan ağır baskı sürüyor. Bu yolla muhalefetin sindirilmesi amaçlanıyor. HDP’ye açılan kapatma davası bu örneklerden biri. Kapatılma tehdidi HDP’nin üzerinde sallandırıyor. HDP’nin kapatılmasıyla HDP seçmeninin dağılması, seçime kadar toparlanamaması, sandığa gitmemesi hedefleniyor. Benzeri örnek Kadın Cinayetlerini Önleyeceğiz Derneği hakkında açılan kapatma davası. Kadının insan haklarını savunan, kadın cinayetlerini önlemeye çalışan bu sivil toplum kuruluşu da susturulmak isteniyor. Kadınların sesini çıkarmaları engelleniyor. Meclis muhalefet liderleri ve milletvekilleri hakkında düzenlenmiş fezlekelerle dolu. Milletvekilleri üzerindeki bu baskı ve tehdit her geçen gün artıyor. Bir başka baskı aracı da tazminat davaları. CHP lideri Kemal Kılıçdaroğlu ve grup yöneticileri hakkında ağır tazminat davaları açılıyor. İktidarın beklediği yönde karar vermeyen yargıçlar görevden alınıyor, başka yerlere sürülüyor. Beklentiye uygun karar veren savcı ve yargıçlar ise terfi ettiriliyor. Yasa çıkarılarak, 70 yıllık uygulama kaldırılıyor. En kıdemli yargıcın seçim kurulu başkanı olmasını öngören hüküm yerine “kur’a ile seçilecek yargıç seçim kurulu başkanı olur” hüküm getiriliyor. Böylece iktidarın AK Partili avukatlardan yargıçlığa atananların seçim kurulu başkanı olmasının önü açılıyor. Sayıları milyonları bulan Suriyeli sığınmacılara vatandaşlık dağıtılıyor. Böylece seçimlerde oy kullanmaları ve iktidarı her alanda desteklemeleri amaçlanıyor. İktidar normal koşullar altında seçimi kaybedeceğini biliyor. Bu nedenle normal olmayan yollara başvuruyor.",https://halktv.com.tr/makale/din-ve-baski-politikasi-675196
Fikret Bila,Özrü kabahatinden büyük bir yasak,29 Haziran 2022 Çarşamba 00:15,"Valilik, Zafer Partisi Lideri Ümit Özdağ’ın Hatay’a girmesini yasakladı. Özdağ uzun süre Hatay’a sokulmadı. Bir siyasi partinin genel başkanı Türkiye’de bir ile nasıl sokulmaz? Demokratik bir ülkede siyasi parti liderleri istedikleri ile, ilçeye, köye gidebilirler. Bunun yasaklanması izah da edilemez, kabul de edilemez. Özdağ’a konulan yasağın gerekçesi en az yasak kararı kadar hatta ondan daha fazla kabul edilemez bir gerekçedir. Özdağ’ın Hatay’a girişi neden yasaklanmış? “Özdağ Hatay’a girerse Suriyeliler olay çıkarabilir” diye. Özrü kabahatinden büyük bir açıklama. Ne demek “Suriyeliler olay çıkarır” diye Özdağ’ı Hatay’a sokmamak? Suriyeliler olay çıkaracaksa, bu yönde bir istihbarat varsa bunu önlemek Hatay Valiliği’nin görevidir. Olay çıkarttıklarında gerekli önlemi almak da Hatay Valiliği’nin görevidir. Emniyet ve yargı bunun için vardır. Ayrıca bir siyasi parti liderinin Hatay’ı ziyaretinde güvenliğini sağlamak da Hatay Valiliği’nin görevidir. Yapması gereken, Özdağ’ın ziyaretini güvenlik içinde gerçekleşmesini sağlamak olan Hatay Valiliği’nin Özdağ’ın girişini yasaklaması her yönüyle büyük bir skandaldır. Valiliğin görevi Özdağ’ı korumak, güvenliğini sağlamaktır. Toplumdan gelen büyük tepki ve itiraz üzerine Hatay Valiliği bu yasağı geç de olsa kaldırdı. Bu yasak kararı iktidarın zihniyetini yansıtıyor. İşine gelmeyen her türlü demokratik girişimi yasaklamak. Bunu her alanda yapıyor. İşçinin, memurun, emeklinin, kadının hak arama girişimlerini güvenlik güçlerinin sert müdahaleleri ile dağıtıyor. Elindeki tüm devlet gücünü özgür yayın yapmaya çalışan televizyonları ve gazeteleri susturmak için kullanıyor. Sosyal medyadaki mesajları için insanları gözaltına alıyor, tutukluyor, mahkum ediyor. Siyasetten yasaklıyor. Seçim yaklaştıkça bu tür yasakların artması sürpriz olmayacaktır. Dezenformasyonla mücadele için hazırlandığı söylenen ve tepkiler üzerine görüşülmesi ertelenen yasa teklifinin hükümleri de bunu gösteriyor. Ancak yasaklarla seçim kazanıldığı görülmemiştir. Cüneyt Arkın’a saygı: Türkiye en büyük aktörlerinden birini daha kaybetti. Cüneyt Arkın Türk halkının gönlünde taht kurmuş, birçok izleyicisinin kahraman olarak gördüğü ,Türk sinemasının sembolü haline gelmiş, çok değerli bir aktördü. Cüneyt Arkın’a Allah’tan rahmet, ailesine, yakınlarına, sevenlerine, Türk sinema camiasına başsağlığı ve sabır dilerim. Cüneyt Arkın her zaman sevgi ve saygıyla anılacaktır.",https://halktv.com.tr/makale/ozru-kabahatinden-buyuk-bir-yasak-682267
Fikret Bila,Sığınmacı sorunu,18 Nisan 2022 Pazartesi 00:15,"İktidarın izlediği politikanın sonucu olarak Türkiye’nin çok boyutlu bir sığınmacı sorunu oluştu. Toplumdan gelen tepkiler üzerine daha önce “sığınmacıları göndereceğiz” diyen Cumhurbaşkanı Tayyip Erdoğan son dönemde, “muhalefet sığınmacıları göndereceğini söylüyor, biz göndermeyeceğiz” diyerek noktayı koydu. Konuya önce iktidar açısından bakalım. AK Parti iktidarı Suriye’de Esat rejimini devirmek ve yerine İslamcı Müslüman Kardeşler iktidarını geçirebilmek için çok yoğun çaba gösterdi. Ancak başarılı olamadı. Önemli ölçüde Rusya’nın desteğiyle Esat yerinde kaldı ve şimdilik savaşı kazandı. Ankara ise bu gerçeği henüz kabullenmedi. Savaşın ilk yıllarında açık sınır politikası izleyen Türkiye’ye Suriye’de Esat’a karşı savaşmak üzere gelen yabancıların bu ülkeye geçişleri, bu ülkeden Türkiye’ye geçişler iktidarın politikası gereği serbestti. İç savaşta dengeler Esat lehine dönünce Türkiye milyonlarca Suriyeliyi sığınmacı olarak aldı. İktidar durumdan memnun. Bu memnuniyetin başlıca iki nedeni var. İslamcı Suriyelilere vatandaşlık verip önümüzdeki seçimde oylarını almak ve kaybettiği oyları böylece telafi ederek iktidarını sürdürmek. Muhalefet seçimleri çok büyük bir farklı kazanamazsa Suriyelilerin yüzde 1-2’lik düzeyde bile iktidara oy vermeleri sonucu değiştirebilir. İktidar açıktan söylemese bile böyle bir hesap yaptığı görülüyor. Ayrıca Suriye’den Türkiye’ye getirilen ve sayıları milyonlarla ifade edilen Suriyeliler, AK Parti için İslamcı bir taban takviyesi işlevi de görecekler. İktidarın “göndermeyeceğiz” derken bu iki siyasi amacı gözettiği gözden kaçırılmayacak kadar açık bir gerçek. Bu iki amaca AK Parti başta olmak üzere Türkiye’de İslamcı akımların Arap hayranlığı da eklenebilir. Türkiye nüfusunun yüzde 10’una yaklaştığı ifade edilen Suriyeli Arap, Afgan ve Pakistanlı, kayıtlı veya kaçak nüfus bazı il ve ilçelerde demografik yapıyı Araplar lehine çevirecek büyüklükte. Bu gerçeğin yarattığı sorunlar toplumsal ve ekonomik yaşama yansımaya çoktan başladı. İktidarın koruması ve güvenlik güçlerinin talimat nedeniyle gösterdikleri hoşgörü sığınmacılar arasında çeteleşme, silahlı, bıçaklı sokak kavgalarının yaşanıyor olması daha büyük çatışmalara neden olabilir. Provokasyona çok müsait olan bu olgu birçok il ve ilçede toplumsal huzuru kaçırabilir. Sığınmacılar açısından olaya bakarsak. Bütün sığınmacıları aynı kefeye koyup, toptancı bir değerlendirme yapmak yanlış olur. Önce şu ayırımı yapmak ve şu soruları sormak gerekiyor: Savaş hali olmamasına karşın Pakistan’dan ve Afganistan’dan gelen kafileler ile Suriye’den gelen sığınmacılar arasında büyük fark var. Pakistan ve Afganistan’dan neden sadece erkek kafileler geliyor? Ve bu gelenler kimler? Türkiye’ye girdikten sonra nereye gidiyorlar, nereye yerleşiyorlar? Bu gruplar arasında eli silahlı, üniformaları pozlar paylaşanlar ne mesaj vermeye çalışıyorlar? Güvenlik güçleri ve yargı bunlara karşı ne yapıyor? Suriyeli sığınmacılara gelince. Onların içinde de çok farklı gruplar var. Gerçekten Suriye’deki iç savaştan, insani nedenlerle kaçıp gelenler var. Bu grup içinde kadınlar, çocuklar ve yaşlılar da var. Gerçek sığınmacıları bu gruptakiler oluşturuyor. Türkiye’de çok zor şartlar altında yaşamlarını sürdürmeye çalışıyorlar. Bir evde birkaç aile birlikte yaşıyor. Yaşamlarını sürdürmek için kadınlar ve çocuklar çok ağır şartlar altında kayıt dışı çalıştırılıyor. Kadınlara ve çocuklara çok kötü muamele yapılıyor ve istismar ediliyorlar. Türkiye’nin geçici koruma altına alması ve insanca yaşamalarını sağlaması gerekenler bu grupta olan sığınmacılardır. Çok büyük sayıda olan diğer grup ise iktidarın desteklediği, eğittiği, donattığı, Esat’a karşı savaşan ve kaybeden Özgür Suriye Ordusu (ÖSO) adı altında toplanan radikal İslamcılardan oluşuyor. Türk vatandaşlığını kolayca alması ve karşılığında AK Parti’ye oy vermesi beklenenler bu grubu oluşturuyor. Üçüncü grup ise hali vakti yerinde, maddi olanakları bulunan ve Türkiye’ye gelip rahatça yerleşen, iş yeri açanlardan oluşuyor. İktidarı koruması ve teşviki altında özgüvenleri yüksek olan bu grubun da sığınmacılıkla alakası yok. İktidar yanlısı bazı yazar ve üniversite mensuplarının “Bu ülkeyi biraz Araplaştıracağız, büyük şehirlerde Arap mahalleleri kuracağız” yaklaşımına taban oluşturacak bir grup. Hukuki duruma gelince. Değerli uzmanların defalarca açıkladığı gibi Türkiye, Birleşmiş Milletler Genel Kurulu’nda, 1951 tarihinde kabul edilen Cenevre Sözleşmesi’ni ve 1967 yılında kabul edilen Ek Protokolü imzalamış ancak coğrafi çekince hakkını korumuştur. Bu hukuka göre Türkiye sadece Avrupa’da meydana gelen olaylar nedeniyle sığınma arayan kişileri, mülteci statüsü vererek kabul edebilir. Bu koşullarda Türkiye’ye gelen Suriyeliler, Afganlar, Pakistanlılar mülteci statüsünde değildir. Geçici koruma statüsünde bulunmaktadırlar. Bu statü ise koşullar normale döndüğünde ülkelerine dönmeyi zorunlu kılan bir statüdür. Ancak Türkiye’yi bir hukuk devleti olmaktan çıkaran, olaylara sadece “oy getirir mi” diye bakan iktidarın bu sorunu hukuka uygun şekilde çözmesi mümkün değildir. Nitekim bu tutumunu da açıklamıştır. O halde bu konu üzerinde çalışması ve iktidara geldiğinde uluslararası ve ulusal hukuka göre bu sorunu çözmek üzere hazırlık yapması gereken muhalefet partileridir.",https://halktv.com.tr/makale/siginmaci-sorunu-672960
Fikret Bila,Askıda ekmek ne o zaman?,30 Mayıs 2022 Pazartesi 00:15,"İktidar “aç insan yok” diyerek ekonomik krizin sonuçlarını da yok sayıyor. Tabii bu “açlık”tan ne anladığınıza bağlı? Bir ülkede açlık, aç insan var demek için “sokaklarda açlıktan ölmüş insanlar, bir deri bir kemik kalmış çocuklar olmalı” diyorsanız; kuru ekmek yiyen, suya ekmek doğrayan, pazarda artık toplayan insan aç değildir, o ülkede açlık yoktur. İktidarın yaklaşımı maalesef böyle. Ancak açlığın ölçüsü bu değil. Türkiye’de aç insan, açlık sorunu yoksa “askıda ekmek” ne o zaman? Askıda fatura? Askıda süt? Bakkaldan askıda ekmek istemek kolay bir iş mi bir vatandaş için? Çocuğuyla girdiği marketten sütü veya yumurtayı kasada bırakarak çıkmak kolay iş mi? Çocukları üşümesin diye saç kurutma makinesini açıp, yan odaya geçip hayatına son vermek kolay mı? Çocuğuna pantolon alamadığı için kendini yaşamaya değer bulmamak kolay karar mı? Açlıktan okulda bayılan ilkokul öğrencisi gördü bu ülke. Açlıktan belediye otobüsünde, minibüste bayılan kadın da gördü. İktidar “aç insan yoksa sorun yok” diyemez. Yol açtığı ağır ekonomik kriz nedeniyle orta sınıf çöktü. Yoksul kesim, çocuklarının karnını doyurabilmek için uğraşıyor. Çocuklar okulu bırakıp sanayide çalışıyorsa veya okuldan çıktıktan sonra kağıt toplamaya gidiyorsa, emekliler pazardan artık topluyorsa o ülkede aç insan, açlık vardır. TÜRK-İŞ açlık ve yoksulluk rakamlarını açıklıyor. Son açıkladığı rakamlara göre açlık sınırı 6.018 lira, yoksulluk sınırı 19.602 lira. Asgari ücret 4.253 lira, en düşük emekli maaşı 2.500 lira. Bu, asgari ücretli, emekli için açlık değil de nedir? Tarımda kendi kendine yeterli bir ülke olan Türkiye, buğday, ayçiçek yağı ithal eden bir ülke haline getirildi. Çiftçi cezalandırıldı, ithalatçı ödüllendirildi. Bir yıl içinde 2 bin lira olan gübre 15 bin lira oldu. 6 lira olan mazot 25 lira oldu. Tarımsal ilaç yüzde 200 zamlandı. Bu çiftçi nasıl ucuz ürün üretecek, harcadığını nasıl geri toplayacak, Türkiye’de nasıl ucuzluk olacak? Enflasyon resmi rakamlara göre bile neden yüzde 70’e fırladı? İktidarın düşük faiz ısrarı yüzünden. Faiz düşük olunca önce dolar düşecek, dolar düşünce ihracat patlaması olacak, ihracat patlaması olunca döviz daha da düşecek, döviz daha da düşünce enflasyon da düşecekti. Ne oldu? Tam tersi oldu. Faiz düşük belirlendi, dolar patladı, dolar patlayınca enflasyon da patladı. Ekonomi bilimi böyle olacağını söylüyordu. Faiz ile kur ve enflasyon arasındaki ilişkinin ne olduğunu ekonomi bilimi ortaya koyalı çok oluyor. İktidarın bunu reddetmesi gerçeği değiştirmiyor.",https://halktv.com.tr/makale/askida-ekmek-ne-o-zaman-678590
Fikret Bila,Özdağ’ın çıkışı,09 Mayıs 2022 Pazartesi 00:15,"Zafer Partisi Genel Başkanı Prof. Dr. Ümit Özdağ sığınmacılar konusunda yaptığı çıkışla gündem oluşturdu. Özdağ’ın, sığınmacıların ülkelerine gönderilmesi konusunda gösterdiği kararlı tutum toplumun her kesiminden geniş bir destek gördü. Bunun nedeni Özdağ’ın söyleminin toplumun önemli bir kesiminin duygularına tercüman olması, toplumdaki beklentiyle örtüşmesiydi. Sayıları birkaç milyonla ifade edilen sığınmacı varlığının toplumsal yaşama yansımaması mümkün değildi. Nitekim her geçen gün günlük yaşamda sığınmacıların varlığı, kültürel farklılığı kendini hissettirmeye başlamıştı. Ayrıca bazı sığınmacıların rahatsızlık verici davranışları toplumdaki tepkiyi büyütüyordu. Böyle bir ortamda Özdağ’ın verdiği tepki sadece toplumsal değil siyasal destek de gördü. Ayrıca iktidarın sığınmacılar konusunda toplumdaki rahatsızlığı ve tepkiyi umursamaz hali, sığınmacıları vatandaştan üstün tutan korumacı anlayışı siyasal sonuç doğurmaya başlamıştı. İktidara yöneltilen eleştiriler artarken destek de azalmaya başladı. Eğer yaklaşımını değiştirmezse bu durumun iktidara oy kaybettireceği gerçeği ortaya çıktı. Özdağ’ın konuyu gündemde tutması, Zafer Partisi’ne katılımların, toplumsal ve siyasal desteğin artması iktidarı rahatsız etti. Ortaya çıkan bu toplumsal siyasal tablo karşısında İçişleri Bakanı Süleyman Soylu, Zafer Partisi Lideri Ümit Özdağ’a hakaret içeren ifadeler kullandı. Soylu’nun Özdağ için kullandığı ifadeler kabul edilemez nitelikteydi. Bakan sıfatı taşımak hiç kimseye başkasına hakaret etme ayrıcalığı, yetkisi vermez. Aksine bakanlık, bu görevi yürütenlere saygı, nezaket konusunda topluma örnek olmak açısından sorumluluk yükler. Özdağ’ın Soylu’nun sözlerine tepkisiz kalması beklenemezdi. Özdağ, Soylu’nun sözlerini, kendi siyasal kimliğinden ve partisinden ayırıp kişisel olarak algılamayı tercih etti. Bu nedenle Soylu’ya kişisel olarak meydan okudu. O’nu, tek başına gideceği bakanlık binasının önünde karşısına çıkmaya davet etti. Tahmin edildiği gibi Soylu, Özdağ’ın çağrısına yanıt vermedi. Emniyet görevlileri Özdağ’ın TBMM’den İçişleri Bakanlığı’na yürümesini engelledi. Özdağ bu engelin önünde Soylu’ya çağrısını yineledi ve kamuoyuna mesajını verdi. Özdağ’ın Soylu’ya verdiği tepki ve kullandığı yöntemi eleştirenler olduysa da bu O’nun kişisel takdiridir. Tartışmayı başlatan Soylu’dur. Bu üslup Soylu’ya ve iktidara bir şey kazandırmamış aksine toplum nezdinde kaybettirmiştir. Özdağ ise bir şey kaybetmemiş aksine uğradığı mağduriyet nedeniyle toplumdan gördüğü destek artmıştır. Tartışmanın konusuna gelince. Türkiye’nin bir sığınmacı sorunu vardır ve ileride çok daha büyük ve çeşitli sorunlara dönüşme olasılığı yüksektir. Nitekim Özdağ gibi sert ve kararlı bir söylemle olmasa da CHP Lideri Kemal Kılıçdaroğlu da iktidara geldiklerinde yaratacakları koşullar çerçevesinde sığınmacıları ülkelerine göndereceklerini birkaç kez açıkladı. Yine iktidara ve Göç İdaresi Başkanlığı’na yanıtlamaları için önemli sorular yöneltti. Sorunu izlemeyi sürdürdü. Kimlerin hangi gerekçe ve amaçla vatandaş yapıldığını sorguladı. İktidarın vatandaş yapılan Suriyelilere oy kullandırmayı amaçladığı eleştirisi de yine muhalefet partileri tarafından dile getirildi. Buna karşın Cumhurbaşkanı Tayyip Erdoğan, “muhalefet sığınmacıları gönderecekmiş biz göndermeyeceğiz” açıklaması yaptı. Özdağ’ın diğer liderlerin diplomatik üsluplarına karşı daha doğrudan ve kararlı bir söylemle sığınmacıların gönderileceğini açıklamasından sonra iktidarın söylem ve tutumunda da değişiklik oldu. Cumhurbaşkanı Erdoğan, bir milyon Suriyelinin ülkelerine dönmeleri için hazırlıkları olduğunu söyledi. Bayramda ülkelerine ziyarete giden Suriyelilerin tekrar Türkiye’ye dönmemesi gerektiği, Avrupa’nın böyle yaptığı görüşünün sık sık seslendirilmesi üzerine İçişleri Bakanlığı, Suriyelerin bayramda ülkelerine gitmelerine izin verilmeyeceğini açıkladı. İktidar bayram tatiline gidecek Suriyelilerin Suriye’de kalmaları yerine Türkiye’den çıkmamalarını tercih etti. Bu tutum da iktidarın Suriyelilerin Türkiye’de kalmasından yana olduğunu gösterdi. Yine Özdağ’ın çıkışından sonra emniyet güçleri İstanbul’da her gün yüzlerce düzensiz sığınmacıyı yakaladıklarını açıklamaya başladı. Toplumdaki tepkiyi azaltmayı amaçladığı anlaşılan bu sığınmacı “yakalama” haberleri sıklaştı. Hatta bazı sığınmacı gruplar “8 yıldır burada yaşıyorduk, şimdi ne oldu da topluyorsunuz” diye itiraz ettiler. Sığınmacılar sorunu her geçen gün büyüyor. Bu sorunun insani, ekonomik, demografik, sosyal, kültürel ve siyasal yönleri var. Suriyeli birçok grubun koşulları çok farklı. Ayrıca Afganistan’dan, Pakistan’dan gelenler ayrı bir sorun ve ayrı bir soru işareti yaratıyor. Bu sorunun insani yönünün de ihmal edilmemesi gerekir. Bu nedenle her sığınmacının durumu ayrı ayrı ele alınmalıdır. Karın tokluğuna çalıştırılan çocuklar, kadınlar, erkeklere sahip çıkılması ve sömürülmelerinin önüne geçilmesi gerekir. İdeolojik amaçla gelenler ve getirilenler yaşamda kalmaya çalışanlardan ayrı tutulmalıdır. Ancak iktidarın isteyerek böyle bir çalışma yapmayacağı açıktır. Bu yönde atacağı adımlar muhalefetten ve toplumdan gelen tepkileri azaltmaya yönelik olacaktır. Çünkü iktidarın sığınmacıları koruma tercihinin siyasal bir amacı vardır. Bu nedenle, bu sorun, bu iktidar döneminde layıkıyla çözülemez. Muhalefet ise iktidara geldiğinde bu sorunu nasıl çözeceğini daha net biçimde kamuoyuna anlatmalıdır.",https://halktv.com.tr/makale/ozdagin-cikisi-675899
Fikret Bila,Bu ekonomi normal şartlarda iktidarı değiştirir,06 Mayıs 2022 Cuma 00:15,"Ekonomiyi bu hale getiren iktidar seçim kazanamaz. Enflasyon son 20 yılın rekor düzeyinde. Türkiye İstatistik Kurumu’na (TÜİK) göre yüzde 70, Enflasyon Araştırma Grubu’na (ENAG) göre yüzde 158. Enflasyon yasayla konulmamış vergidir. Enflasyon zaten ağır vergi yükü altında olan orta ve alt gelir gruplarını fakirleştirir. Hayat standardını düşürür, işsizliği, yoksulluğu artırır. Bu nedenle de halk seçimde iktidarı değiştirir. Bugünkü iktidarın izlediği ekonomi politikası nedeniyle bütün toplum kesimleri kaybediyor. İktidar ve etrafında kenetlenmiş mutlu azınlık dışında herkes kaybediyor. Düşük gelirliler ve işsizler hayatta kalmak için gerekli olan asgari ihtiyaçlarını karşılayabilmek amacıyla mücadele ediyorlar. Biraz tasarrufu olanlar bunu koruyabilmek için mücadele veriyorlar. Ama her durumda kaybediyorlar. Tasarruflarını Türk Lirası olarak tutanlar resmi enflasyonun yüzde 70 olduğu ortamda ortalama yüzde 17 faiz geliri alabiliyorlar. Dolayısıyla paraları eriyor. Tasarruflarını dövizde veya kur korumalı mevduatta tutalar ise hükümet dövizi baskıladığı için kaybediyor. Kazananlar bankalar ve iktidar çevresindeki zenginler. İktidarın “faiz düşürse enflasyon da düşer” tezi iflas edeli çok oldu. Buna karşın bu yanlış politikada ısrar ediliyor. Merkez Bankası faizi hâlâ yüzde 14, resmi enflasyon yüzde 70. Bankaların vatandaşın tasarrufuna verdiği faiz ortalama yüzde 17. Bu durumda negatif faiz yüzde 56 düzeyinde. Faizi artırmak, Türk Lirası’nın değerini korumak yerine, kur korumalı mevduat, enflasyon timleri, KDV indirimleri gibi politikaların bir işe yaramadığı, enflasyonu düşürmeye yetmediği artık anlaşılmış olmalı. Tablo vatandaşın elindeki avucundakinin de hızla eridiği gösteriyor. Türk Lirası’nın satın alma gücü her geçen daha da düşüyor. İktidar bu politikada ısrarı sürdürürse normal koşullarda önümüzdeki seçimi kaybedecektir. Normal koşullardan kastım şu: Ekonominin çok kötü olduğu bir ortamda sandık başına giden seçmen, hayat pahalılığını, işsizliği düşünerek oy kullanır. Bu sonuca yol açan iktidarı değiştirir. Ancak ekonomiden daha önemli bir zemin doğarsa oyunu verirken ekonomi ikinci planda kalabilir. Bu da olağanüstü koşullarda olur. Örneğin 1974 Kıbrıs Barış Harekâtı’nın seçimlere etkisi gibi. Örneğin Öcalan’ın yakalanmasının 1999 seçimlerine etkisi gibi. Örneğin 7 Haziran 2015 seçimlerinden sonra yaygınlaşan terör eylemlerinin 1 Kasım 2015 seçimlerine etkisi gibi. Bu tür olağanüstü koşullar oluşmazsa vatandaş oyunu büyük ölçüde ekonomiye bakarak kullanır. Enflasyonla mücadele gibi bir derdi olmayan iktidarın seçim zeminini ekonomiden güvenliğe kaydırmaya yönelmesi mümkündür. Seçim kampanyasını ekonomiyi arka plana itebilmek için “beka sorunu” söylemine dayandırabilir. PKK-HDP-Millet İttifakı üçlemesi yaparak, “bayrak, ezan, vatan” propagandasıyla seçmenin milli duygularla oy vermesini sağlamaya ağırlık verebilir. Bu söylemle birlikte yalancı bir bahar da yaratmaya yönelebilir. Seçim yaklaştıkça karşılıksız para basarak, ücretlere büyük zamlar yaparak geçici bir bolluk yaratıp seçimi kazanmaya yönelebilir. Bütün bunlar iktidarın kullanabileceği olasılıklardır. Buna karşın muhalefet Türkiye’nin gerçek sorunu olan ekonomik krizin yarattığı sonuçları nasıl ortadan kaldıracağını net biçimde anlatmalıdır. Altılı masa iktidara geldiğinde hayatı nasıl ucuzlatacağını, işsizlik sorununu nasıl çözeceğini basit, somut ve ortak bir anlatımla seçmene duyurmalıdır. Ve iktidarın iktidarda kalabilmek için her yolu deneyeceğini unutmamalıdır.",https://halktv.com.tr/makale/bu-ekonomi-normal-sartlarda-iktidari-degistirir-675528
Fikret Bila,Demokratik laik cumhuriyeti yeniden kurmak,13 Nisan 2022 Çarşamba 00:15,"Türkiye Cumhuriyeti’nin temel niteliklerinin bu kadar tahrip edildiği başka bir dönem olmadı. AK Parti’nin 20 yıllık iktidarı döneminde, “cumhuriyetin kazanımları” olarak bilinen; demokrasi, laiklik, bilime dayalı eğitim, yargı bağımsızlığı, kuvvetler ayrılığı, ifade ve basın özgürlüğü, kişi hak ve özgürlükleri, örgütlenme, yürüyüş ve gösteri hakkı çok büyük ölçüde kısıtlandı. Demokratik, laik cumhuriyet kağıt üstünde kaldı. AK Parti iktidarı başlangıçta yavaş, 15 Temmuz sonrasında geçilen cumhurbaşkanlığı hükümet sistemi döneminde ise hızlı adımlarla, Türkiye Cumhuriyeti’ni, bütün yetkilerin tek elde toplandığı, dini referansları esas alan bir devlete dönüştürdü. Devlette personel alımları, tayinler ve terfiler tarikatların isteklerine göre yapıldı. O kadar ki bazı bakanlıklar tarikatların hakimiyet çatışmalarına sahne olmaya başladı. Din ve dince kutsal sayılan değer ve sembollerin siyaset için kullanılması olağan hale getirildi. Din, sadece siyasetin değil hukukun, askeri ve sivil bürokrasinin, ekonominin, ticaretin, toplumsal yaşamın merkezine oturtuldu. Atatürk’ün, sadece stadyumlardan ve havaalanlarından değil tarihten de silinmesi gayretleri açıktan yürütülmeye başlandı. Din adamı kisvesi altında cami cemaatine seslenenler açıktan Atatürk’e hakaret etmeye, “Kemalizm kaybetti, biz kazandık, kabul edin artık” nutukları atmaya başladılar. Devlet dairelerinde garip kıyafetlerle, cübbelerle, göğse kadar uzanan sakallarla gezen “memur” sayısı arttı. Makam odalarında Atatürk’ün yerine Abdülhamit’in, Adülmecit’in portreleri asılması yaygınlaştı. Siyaset artık camilerin içinde yapılır hale geldi. Camilerde namazdan sonra siyasi nutuklar atılmaya başlandı. Sandalyeler dizilip parti toplantıları gibi toplantılar yapılır oldu. Devletin idari ve yargısal denetim organları felç edildi ve devreden çıkarıldı. Medyanın büyük bölümü iktidarın kontrolü altında dev propaganda aygıtına dönüştürüldü. Eğitim Birliği Yasası fiilen ortadan kaldırıldı. Milli eğitim dini eğitim ağırlıklı bir yapıya dönüştürüldü. Tarikatlarla aynı amaca hizmet eden vakıflarla protokoller imzalandı ve “değerler eğitimi” adı altında, öğrencilere laiklik karşıtı din dersleri verilir oldu. Üniversite öğrenci yurtları tarikatlara bırakıldı. Devlet yurt yapmayı neredeyse bıraktı. Çocukların tecavüze, tacize uğradığı tarikat vakıfları bile korundu. Tarikat yurtlarında, kurslarında mağdur edilen çocuklar ve aileleri ile bu rezaletleri kamuoyuna taşıyan gazeteciler suçlu ilân edildi. Haklarında dava açıldı. Birçok çocuğun ailesi korkudan şikâyetçi bile olmadı, hatta tarikatları koruyan açıklamalar yaptılar. İktidar, Osmanlı İmparatorluğu ve hilafet dönemine özenen bir zihniyetle yoluna devam ediyor. Devlet yapısını değiştiren ve dini siyasette ve kamusal yaşamda sonuna kadar kullanan iktidar, ekonomide halkın ve Hazine’nin değil zenginleştirdiği yandaş kesimi yasaları, denetim organlarını ve yargıyı hiçe sayarak daha da zenginleştirmek uğruna ülkeyi derin bir ekonomik krize sürükledi. Bu tablo ve bu gidiş nedeniyle önümüzdeki seçimler tarihi bir önem taşıyor. Türkiye bir yol ayırımına gelmiş durumda: Ya bu seçimlerde iktidarı değiştirerek demokratik, laik cumhuriyeti yeniden inşa edecek ya da daha da otoriterleşerek cumhuriyeti mümkün olduğunca hukuken ve fiilen yok olmaya mahkûm edecek yolda yürümeye devam edecek. Bu nedenle demokratik laik cumhuriyeti yeniden kurmak amacıyla 6 muhalefet partisinin bir araya gelmesi ve birlikte hareket etmesi büyük önem taşıyor. İktidar da bunu bildiği için her fırsatta 6’lı masayı dağıtmak için hamle üstüne hamle yapıyor. Bu gidiş karşısında Demokrat Parti (DP) Genel Başkanı Gültekin Uysal’ın cumhurbaşkanı adayından beklentileri sıralarken vurguladığı, “20 yılda AK Parti tarafından 'devr-i sabık' muamelesine maruz kalan Türkiye Cumhuriyeti Devleti'ni kurucu bir ruhla yeniden tesis etme yetisi"" çok yerinde ve çok önemli kriterdir. Muhalefet partilerinin ortak hedefi bu iktidar döneminde “devr-i sabık” muamelesi gören demokratik, laik cumhuriyeti yeniden kurmak olmalıdır.",https://halktv.com.tr/makale/demokratik-laik-cumhuriyeti-yeniden-kurmak-672236
Fikret Bila,Kılıçdaroğlu’ndan Özdağ’a yanıt: Bir CHP'linin önerilmesinden memnuniyet duydum,07 Nisan 2022 Perşembe 11:58,"Zafer Partisi Genel Başkanı Ümit Özdağ, cumhurbaşkanı adayı olarak Ankara Büyükşehir Belediye Başkanı CHP’li Mansur Yavaş’ı önerdi. Özdağ, bir sosyal bilimci olarak toplumun değişik kesimleriyle yaptıkları temaslarda Türkiye’nin sorunlarını çözecek cumhurbaşkanı olarak Mansur Yavaş’ın görüldüğünü belirterek, Yavaş’a çağrı yaptı. Millet İttifakı’nın aday göstermesi halinde Yavaş’ı destekleyeceklerini söyledi. Mansur Yavaş cephesinden ise basın müşaviri aracılığıyla bu haberlerle ilgileri olmadığı açıklaması geldi. Özdağ da bu açıklamayı yapmadan önce Yavaş’la görüşmediğini açıkladı. CHP Lideri Kemal Kılıçdaroğlu’na dünkü görüşmemizde bu konuyu sordum. Özdağ’ın Munsur Yavaş’ı aday olarak önermesini, bu yönde çağrı yapmasını nasıl karşıladığına ilişkin sorumu şöyle yanıtladı: “Cumhurbaşkanlığı adaylığı söz konusu olunca akla bir CHP’li ismin gelmesi memnuniyet verici. Sayın Özdağ’ın cumhurbaşkanı adayı olarak bir CHP’liyi önermesi güzel bir şey. Buna memnun oldum. Kimse merak etmesin. Bu kötü gidişi durduracağız. Millet İttifakı’nın adayı cumhurbaşkanı olacak. Kimin aday olacağı konusunda anahtar 6’lı masa. 6 lider adayı belirleyecek. Biz 6 genel başkan bir kader birliği yaptık. Demokrasi, insan hakları, ifade özgürlüğü, medya özgürlüğü, hukukun üstünlüğü, ekonomik krizin çözülmesi, vatandaşlarımızın insanca yaşama koşullarına kavuşturulması, hiçbir çocuğun yatağa aç girmemesi gibi demokratik, sosyal hukuk devletinin tüm kurallarını ve kurumlarını hayata geçireceğiz. İktidara geldiğimizde 5 ay içinde Türkiye rahatlayacak, vatandaşlarımız nefes alacak.” Macaristan’da yapılan seçimleri 6’lı muhalefet bloğuna karşı Başbakan Orban kazandı. Bu sonuç Türkiye’ye uyarlandı ve 6’lı muhalefet masasına karşı Cumhurbaşkanı Tayyip Erdoğan’ın önümüzdeki seçimleri de kazanacağı yorumları yapıldı. Cumhurbaşkanı Erdoğan da Macaristan’ı örnek göstererek Türkiye’de 6’lı masayı eleştirdi. Kılıçdaroğlu’nu Macaristan seçimlerini ve Türkiye ile karşılaştırılması konusunu da sordum. Şu yanıtı verdi: “Türkiye ile Macaristan arasında “6” rakamı dışında otak bir yön yok. Bu nedenle böyle bir karşılaştırma yapıp ‘Türkiye’de seçimleri iktidar kazanır’ gibi bir çıkarımda bulunmanın gerçeklerle bir ilgisi yok. Macaristan’da ağır bir ekonomik kriz yok. Türkiye’de çok ağır bir kriz var. Macaristan’da kişi başına düşen milli gelir 18 bin dolar, bizde 8 bin dolar. Macaristan’a enflasyon yüzde 6 civarında, Türkiye’de resmi rakama göre yüzde 60’ın üstünde. Macaristan’da otoriter bir yönetim var, bu konuda Avrupa Birliği’nin gözetimi var. Biz de ise çok daha ağır bir otoriter yönetim var. Tek adam yönetimi. Her şeye tek kişi karar veriyor. Türkiye’de halk gerçekleri görüyor. Her şeyin farkında. Her gün gelen zamların altında eziliyor. İşsizlik rekor düzeyde. Halkın mutfağında yangın var. Anketlerde Türkiye’nin iyi yönetilmediğini düşünenlerin oranı yüzde 70’i buluyor. Bu gerçekleri gören ve yaşayan halk sandığa gittiğinde sağduyu ile oy kullanacak ve bu iktidarı gönderecektir. Macaristan’ı bakıp boşuna heveslenmesinler. Bu iktidarı önümüzdeki seçimde göndereceğiz.” Seçim güvenliği İktidarın seçim yasasında değişiklik yaparak seçim kurulu başkanlıklarına en kıdemli hakimin atanması hükmünü kaldırması, başkan olacak hakimin kura ile belirlenmesi hükmünü getirmesi seçim güvenliği konusunda endişe yarattı. Kılıçdaroğlu’na 6’lı ittifakın seçim güvenliği konusunda nasıl bir çalışma yaptığını sordum. Şöyle yanıtladı: “Elbette bu sorunun farkındayız. Nitekim Sayın Ali Babacan’ın ev sahipliğinde 6 genel başkanın yaptığı toplantıda bu konuyu ele aldık. Seçim güvenliği konusunda bir komisyon kurulmasını kararlaştırdık. Komisyon çalışmaya başladı. Seçim sonuçları izlenmesi, ıslak tutanakların alınması ve bildirilmesi konusunda çok güçlü bir dijital altyapımız var. Her bir sandıkta 6 partiden mutlaka temsilcilerimiz, sandık görevlilerimiz olacak. Barolar bu konuda katkı verecekler. Kimse merak etmesin halkın oyuna sahip çıkacağız. Alicengiz oyunlarına fırsat vermeyeceğiz.”",https://halktv.com.tr/makale/kilicdaroglundan-ozdaga-yanit-bir-chplinin-onerilmesinden-memnuniyet-duydum-671495
Fikret Bila,Basın özgürlüğü hava gibidir,01 Haziran 2022 Çarşamba 00:15,"Basın özgürlüğü hava gibidir. Varlığını ancak yokluğunda hissedersiniz. Havanın yaşamsal değerini havasızlıktan boğulmaya başlandığınızda anlarsınız. Basın özgürlüğü de demokrasi için aynı yaşamsal değerdedir. Basın özgürlüğünün değerini de yokluğunda, demokrasi boğulurken anlarsınız ama iş işten geçmiş olur. Türkiye’de basın özgürlüğü adım adım yok ediliyor. İşe basın yayın organlarının zorla el değiştirmesiyle başlandı. Basın sermayesi devletin zoruyla değiştirildi. Çok büyük bir bölümü iktidarın propaganda aracı haline getirildi. Bu değişiklikten sonra iktidara bağlı gruplarda gazetecilik rafa kaldırıldı. Gazetecilik, yerini propagandaya ve tetikçiliğe bıraktı. Basın özgürlüğü yavaş yavaş ortadan kaldırıldı. Gazeteciler hukuka aykırı şekilde tutuklandı, aylarca yıllarca cezaevinde tutuldu. Mahkûm edildi. Sosyal medyada attıkları mesajlar nedeniyle gözaltına alınıp tutuklandı. Önce basına korku salındı. Sonra uygulama muhalif vatandaşlara yayıldı. Şimdi sırada bu koşullarda bile özgür gazetecilik yapmaya çalışan bir avuç gazeteciye ve basın yayın organına geldi. Çok zor koşullarda ancak dayanışmayla ayakta kalmaya çalışan televizyonlar, gazeteciler susturulmaya çalışıyor. Halk TV, Tele1, KRT, Cumhuriyet, Sözcü, Yeniçağ, Evrensel, Birgün gibi. RTÜK ve Basın İlân Kurumu da gazeteler üzerinde ağır baskı ve sansür uyguluyor. RTÜK son olarak Halk TV, Tele1, KRT ve Flash Haber TV’ye üst sınırdan para cezası verdi. Nedeni, bu televizyonların CHP Lideri Kemal Kılıçdaroğlu’nun TÜRGEV, ENSAR ve TÜRKEN vakıfları hakkında yaptığı açıklama ve ortaya attığı “kaçış planı” iddiası. Televizyonların, Kılıçdaroğlu’nun iddialarını doru olup olmadığını araştırmadan yayınlamış olmaları! Ana muhalefet liderinin basın toplantıları, demeçleri, televizyon, miting konuşmaları, video yayınları, yazılı açıklamaları, grup konuşmaları dünyanın her yerinde haberdir. Haber değeri taşır. Canlı yayın koşulları varsa canlı yayınlanır. Demokrasilerde bu tartışılmaz biçimde böyledir. Hangi çizgide olursa olsun basın yayın organları ana muhalefet liderinin de diğer liderlerin de sözlerini haber yaparlar. Basın özgürlüğü bunu gerektirir. RTÜK, “Kılıçdaroğlu’nun sözlerinin doğru olup olmadığını neden araştırmadan yayınladınız” gibi bir gerekçeyle ceza kesemez. Sözleri ve iddiaları Kılıçdaroğlu’na aittir. O’nun konuşmasını yayınlayan basın organlarına değil. Cumhurbaşkanı Tayyip Erdoğan’ın sözleri, iddiaları doğru olup olmadıkları araştırıldıktan sonra mı haber yapılıyor? Hayır. MHP Lideri Devlet Bahçeli’nin sözleri doğrulandıktan sonra mı haber yapılıyor? Hayır. Liderlerin canlı yayınlanan grup konuşmaları, konuşmaları daha önceden doğru mu değil mi diye araştırılıp mı canlı yayına geçiliyor? Hayır. Neresinden tutarsanız tutun elinizde kalan saçma bir gerekçe. Derenin tepesinde duran kurdun, derenin aşağısındaki koyuna “suyumu bulandırıyorsun” demesi gibi bir şey. İktidar seçime sansür, yasaklar ve baskıyla gidecek. Bu çoktan anlaşıldı. Bütün bunlar şunu gösteriyor: İktidar eşit koşullarda demokratik bir yarışı kazanamayacağından emin olmalı ki demokratik ortamı yok ederek seçime gitmeye hazırlanıyor.",https://halktv.com.tr/makale/basin-ozgurlugu-hava-gibidir-678849
Fikret Bila,"Atatürk’e kimler, neden saldırıyor?",07 Şubat 2022 Pazartesi 00:15,"Atatürk’ün Kurtuluş Savaşı’nı başlatmak üzere 1919’da Samsun’da ayak bastığı yerdeki “Onur Anıtı” saldırıya uğradı. Bir ucunu Onur Anıtı’na bir ucunu da arabanın arkasına bağlayarak çektiler ve yıkmak istediler. Bu eylem iki kendini bilmezin kararlaştırıp yaptıkları bir eylem miydi, yoksa bazı güçlerin yönlendirmesiyle gerçekleştirdikleri, halkın sinir uçlarına basmayı amaçlayan provokasyon nitelikli bir eylem miydi bilmiyoruz. Ancak şunu biliyoruz ki Samsun’da yapılan ve daha önce gerçekleşen benzeri saldırılar yaratılan siyasi iklimin sonuçları. İktidar mensuplarının zorunlu olmadıkça Atatürk’ü ağızlarına almak istememelerini, hatta yeri geldiğini düşündüklerinde hakaret edilen, lanet okunan tarihi bir kişiliğine dönüştürdükleri biliniyor. Atatürk karşıtlığı, iktidara yanaşmanın, yaranmanın temel araçlarından biri haline geldi. Atatürk karşıtlığının korunup kollandığı ortamın beslediği tetikçiler, “nasıl olsa bu iktidar varken bize bir şey olmaz, bir şey yapamazlar” rahatlığı ve cezasızlık güvencesiyle hareket ediyorlar. Atatürk’e saldıranlar ve saldırtanlar, laik Türkiye Cumhuriyeti’ne, Atatürk ilke ve devrimlerine saldırıyorlar. Atatürk’ün gerçekleştirdiği devrimi kabullenmeyen, yerine saltanatın ve hilafet düzeninin kurulmasını isteyen akımın mensuplarıdır. Atatürk ve devrimlerine neden karşılar? Atatürk’ün kurduğu Türkiye Cumhuriyeti, üç temel devrim olarak nitelenen, tarih sırasıyla saltanatın kaldırılması, cumhuriyetin ilanı ve halifeliğin kaldırılmasına dayanır. Türkiye Cumhuriyeti, bu üç temel sütun ile onları güçlendiren kültürel ve hukuksal devrimlerin üzerinde yükselmiştir. Hurafeler yerine laik, bilimsel eğitimi sağlayan Eğitim Birliği Kanunu, kadını yaşama katan ve erkekle eşitleyen Medeni Kanun, birçok batı ülkesinden önce kadınlara seçme ve seçilme hakkı tanıyan kanun, yazı, dil, yaşam tarzı ve kültürle ilgili devrimler. Atatürk sayesinde 600 yıl ümmet ve padişahın kulu olarak yaşamış Anadolu halkı millet bilincine ve eşit vatandaşlık hukukuna sahip olmuştur. Yaşamı, hakları erkeğin iki dudağı arasında olan, eve tıkılan, kamusal alanda faaliyet göstermesi yasak olan, üç kez ‘boş ol’ denilince boşanmış sayılan kadını erkekle eşit kılan, bilim ve akıl yoluyla çağdaş uygarlık düzeyine yetişmeyi amaçlayan Atatürk’e karşı olmak, erkeklerin, saltanatın ve şeriatın hâkim olduğu bir siyasal ve toplumsal düzen istemektir. Afganistan gibi, Pakistan gibi, Suudi Arabistan gibi, Sudan gibi, Irak gibi, Suriye gibi olmayı arzulamaktır. Bugün Türkiye bu ülkeler gibi değilse bu Atatürk sayesindedir. Atatürk’ün bir dizi devrimle kurduğu Türkiye Cumhuriyeti’nin en önemli özelliği laik devlet ve toplum yapısıdır. Karşı devrimcilerin hedefi de bu nedenle laikliktir. Ulusal Kurtuluş Savaşı’nı Cumhuriyet Devrimi’ne dönüştüren, saltanatın ve hilafetin kaldırılması, eğitim birliğinin sağlanması, şeriat hukukundan çağdaş hukuka geçilmesi, kadın-erkek eşitliğinin esas alınmasının kaynağı ve ön koşulu laikliktir. Laikliğin kurumsallaştırılmış olmasıdır Türkiye Cumhuriyeti’nin yerine şeriat devleti, demokrasi yerine saltanat yönetimi isteyenlerin öncelikle laikliği yıkmayı amaçlamalarının nedeni budur. Emre Kongar hocanın Tarihimizle Yüzleşmek kitabında çok iyi izah ettiği gibi Atatürk isteseydi laik, demokratik, çağdaş hukuk devleti yerine eski düzeni de sürdürebilirdi. İsteseydi kendisini halife-padişah ilân eder, saltanatını kurar, keyfine göre yaşardı ki bu kendisine önerilmiş, şiddetle reddetmiştir. Yine Atatürk isteseydi Mussolini, Hitler gibi faşist bir düzen kurup başına geçebilirdi. Veya Lenin gibi komünizmi hedefleyen sosyalist bir düzen de kurabilirdi. Tarihi koşullar bu seçeneklerin hepsine açıktı. Ancak O, laik, demokratik, eşit vatandaşlığa, özgürlüğe, kadın-erkek eşitliğine, akıla ve bilime dayalı çağdaş bir devlet kurdu. Büyüklüğü budur.",https://halktv.com.tr/makale/ataturke-kimler-neden-saldiriyor-663322
Fikret Bila,Türkiye’nin farkı,14 Ocak 2022 Cuma 00:15,"Türkiye’nin dünyada nüfusunun büyük çoğunluğu Müslüman olan diğer ülkelerden çok farklı ve saygın bir yeri varsa bunu Atatürk’e borçludur. Atatürk’ün, saltanatı ve hilafeti kaldırıp laik cumhuriyeti kurması ve cumhuriyetin demokrasiyle buluşması büyük bir devrimdir. Aydınlanma ve sanayi devrimini ıskalayan Osmanlı kalıntılarından, çağdaş uygarlığı yakalamayı hedeflemiş, demokratik, laik bir sosyal hukuk devleti olan Türkiye Cumhuriyeti bu nitelikleriyle Müslüman ülkeler arasında tek örnektir. Kuruluşundan bu yana geçen 100 yıllık süre içinde ülkeyi yöneten sağ iktidarlar başta laiklik olmak üzere niteliklerin çoğunu çok ciddi şekilde zedelemişler, işlevsiz bırakmışlardır. Buna karşın Türkiye Cumhuriyeti, Atatürk’ün attığı sağlam temeller nedeniyle bir asırdır ayakta durmayı başarabilmiştir. Türkiye Cumhuriyeti Devleti’ne karakterini veren laikliktir. Bunun nedeni laiklik olmadan diğer niteliklerin yaşama şansının olmamasıdır. Laik olmayan bir devlet ve toplum düzeninde demokrasi de olmaz. Laiklik olmadan özgür düşünce, ifade özgürlüğü, demokratik rekabet, özgür basın da yaşayamaz. Laiklik yoksa millet ve milliyetçilik ilkesi de olmaz. Laik olmayan bir devlet ve toplumda önemli olan millet ve milletçilik değil, ümmet ve ümmetçiliktir. Laiklik olmadan devrimcilik de olmaz. Din devletinde ve toplumunda bilimin gerektirdiği ilerlemeler ve değişimler sağlanamaz. Böyle bir devlet ve toplumda halkçılık da yaşayamaz. Din devletinde önemli olan halkın değil dinin istedikleridir. Laik yapı ve laiklik ilkesi bu nedenle diğer devrim ve ilkelerin ön koşulu niteliğindedir. Atatürk bu gerçeği bildiği için en fazla laik yapı ve laiklik ilkesi üzerinde durmuştur. Bıraktığı mirası, “Ben, manevî miras olarak hiçbir âyet, hiçbir dogma, hiçbir donmuş ve kalıplaşmış kural bırakmıyorum. Benim manevî mirasım ilim ve akıldır” diye tanımlamıştır. Bugünlerde arka arkaya yaşanan acı olaylar nedeniyle yine cemaat ve tarikatları tartışıyoruz. Bu kadar hırpalanmış olmasına karşın, düşünce ve inanç özgürlüğünün tek güvencesi devletin laik yapısı ve anayasal güvence altında olan laiklik ilkesidir. Laiklik sadece din ve devlet işlerinin birbirinden ayrılması değil, aynı zamanda dinin siyasete alet edilmemesini de içerir. Oysa Türkiye’de özellikle son yıllarda durum bunun tam tersi. Din hem devletin hem siyasetin tam göbeğinde duruyor ve en etkili siyaset aracı olarak kullanılıyor. Tarikatlar, cemaatler konusuna gelince. Onlar da devletin ve siyasetin göbeğindeler. Türkiye’yi, bir gece, bir imzayla İstanbul Sözleşmesi’nden çıkaracak kadar da etkililer. Tarikat ve cemaatlerin ortak yönü laiklik karşıtı bir rejim kurmak istemeleridir. Bu nedenle Atatürk’e ve devrimlerine de karşıdırlar. Bu örgütlenmelerin siyasette ve devlette bu kadar etkili konuma gelmelerinde daha önceki sağ iktidarlar gibi bugünkü iktidarın da katkısı ve sorumluluğu büyüktür. En büyük desteği, 20 yıldır ülkeyi yöneten AK Parti iktidarından aldıkları gerçektir. Bu destek o kadar güçlü verilmiştir ki FETÖ Türkiye’de askeri darbe girişiminde bulunacak bir konuma gelebilmiştir. Atatürk’ün tekke ve zaviyeleri kapatmasının amacı tam da Türkiye’nin böyle bir tehlike ile karşılaşmamasıdır. Atatürk bu riski Şeyh Sait isyanında görmüştür. Laik cumhuriyetin yıkılması, yerine şeriat düzeninin kurulması için tekke ve zaviyelerin Şeyh Sait isyanını ne kadar güçlü desteklediklerine, isyanı yaymak için ne kadar çaba harcadıklarına tanıklık etmiştir. Atatürk’ün 1925 yılında, Refik Koraltan ve arkadaşlarının verdiği teklifin yasalaşmasıyla tekke ve zaviyelerin kapatılmasını sağlamasında Şeyh Sait isyanın rolü büyüktür. Bu gerçeği gördüğü için de “Efendiler ve ey millet; biliniz ki Türkiye Cumhuriyeti şeyhler, dervişler, müritler ve mensuplar memleketi olamaz. En doğru, en hakiki tarikat medeniyet tarikatıdır” demiştir. Türkiye’yi çağdaş uygarlık düzeyine, kadın-erkek eşitliğine, refaha, adalete, teknolojik ilerlemeye, güçlü rekabete ulaştıracak olan yine Atatürk’ün dediği gibi bilim ve akıldır.",https://halktv.com.tr/makale/turkiyenin-farki-660396
Fikret Bila,İktidar korumalı servet aktarımı,23 Mart 2022 Çarşamba 00:15,"Türk ekonomisi hiç bu kadar kötü yönetilmemişti. Hiçbir iktidar bu iktidar kadar vatandaşı ezmemişti. AK Parti’nin 20 yılda kurduğu ekonomik ve mali sistem vatandaşın cebinden iktidar yakını müteahhitlere servet aktarıyor. Bu aktarım vatandaşın ödediği vergilerden oluşan Hazine üzerinden yapılıyor. Vatandaş her gün gelen zamlar altında ezilirken, iktidara yakın şirketlere ileriye dönük 10 yıl, 20 yıl, 22 sürecek milyarlarca liralık ödemeler devlet garantisiyle taahhüt ediliyor. İktidar vatandaşın geçim derdiyle ilgilenmiyor. Varsa yoksa müteahhitler. Dün et ürünlerine zam geldi. Et ve Süt Kurumu, et fiyatlarında yüzde 48 zam yapıldığını açıkladı. Zamdan sonra kıymanın kilosu 56 liradan 83 liraya, kuşbaşının kilosu 62,50 liradan 92 liraya kadar çıktı. Ete hasret kalmış orta alt ve yoksul kesimin mutfağına uzun bir süreden beri et veya kıyma girmiyor. Bu fiyatlardan sonra orta kesimin de çocuklarına et yedirebilmesi oldukça zorlaştı. Ancak iktidarın umurunda değil. Vatandaş niye et alamıyor? Niye geçim zorluğu çekiyor? Çünkü geliri az ve satın alma gücü her gün enflasyon nedeniyle eriyor, Türk lirasının değeri düşüyor. Düşük olduğu için de vatandaş günlük ihtiyaçlarını alamıyor, çocuklarını gerektiği gibi besleyemiyor. Bu tablo karşısında Hazine ve Maliye Bakanı Nureddin Nebati yine tebessüm ederek şöyle diyor: ""TL'yi olabilecek en düşük seviyeye düşürdük. Türk lirası en düşük durumda, daha ineceği bir yer yok, vatandaş rahat olsun."" “Güler misin ağlar mısın” denilecek bir ifade. Bakan Nebati müteahhitleri korumak peşinde. “Müteahhitlerin gerçekten ne kadar zarar ettiklerine yönelik olarak bir çalışma yapıyoruz. Bütçe imkanları içerisinde kim zarar görüyorsa bunlara yönelik olarak elimizden gelen desteği veririz” diyor. Müteahhitin zararı vatandaşın cebinden ödenecek. Vatandaşın çocuğuna et, kıyma, yağ, süt alıp alamadığı umurunda değil. Cumhurbaşkanı Tayyip Erdoğan da Çanakkale Köprüsü’nün açılısında taahhüt edilen kadar araç geçmezse müteahhit firmaya aradaki farkın devlet tarafından ödeneceğini açıkladı. Oysa daha önce bu köprüler, yollar, havaalanları için milletin cebinden bir kuruş çıkmayacağını söylüyordu. Çanakkale Köprüsü’nde “aradaki farkı devlet ödeyecek” diyerek milletin cebinden para çıkacağını duyurmuş oldu. CHP Lideri Kemal Kılıçdaroğlu, milletin cebinden çıkacak parayı, dün grup toplantısında çarpıcı örneklerle anlatırken şunları söyledi: “Şehir hastaneleri güzel. Kaça mal ettiniz, yükümlülükler nedir bilmiyoruz. Yapım maliyeti 10 milyar 200 milyon lira. Taahhüt edilen para 82 milyar 500 milyon lira. 10 milyara yapıyor 80 milyar ödeyeceğiz. Altına da imza atmışlar, yetkili olarak da Londra mahkemeleri diyorlar. Bir de gidip sigorta yapmışlar. Onların tamamını alacağız. TC devletinde 84 milyon bir avuç kişinin sömürü alanı haline getirilemez. Yavuz Sultan Selim Köprüsü, yapım maliyeti 3 milyar 300 milyon lira, Hazine garantisi 9 milyar lira! Erdoğan'ın baştan dediği neydi? Devletin kesesinden bir kuruş çıkmayacak. Şimdi 9 milyar lira çıkacak! Bunlar sıradan rakamlar değil. Ve bunlar sadece beşli çeteye bırakılacak kadar da küçük rakamlar değil.” Kılıçdaroğlu Kütahya Zafer Havalanı’nı da örnek gösterdi. Bu havaalanı için Ocak ayında garanti edilen yolcu sayısının 109 bin 911 kişi olduğunu, havaalanını kullanan yolcu sayısının ise bin 304 kişi olduğunu açıkladı. Zafer havaalanının 50 milyon euro’ya yapıldığını ancak müteahhit firmayı 2044 yılına kadar 208 milyon euro ödeneceğini de duyurdu. Yolcu sayısındaki garip hesaba mı, 2044 yılına kadar milyonlarca uero ödeme garantisine mi yanarsınız. Hazine kaynaklarının böyle on yıllar sonraya uzanacak şekilde tahsis edildiği görülmemiştir. Bu düzenin mutlaka değiştirilmesi gerekir. Bu da ancak iktidar değişikliği ile mümkündür.",https://halktv.com.tr/makale/iktidar-korumali-servet-aktarimi-669265
Fikret Bila,İktidarın çaresizliği,18 Şubat 2022 Cuma 00:15,"Türkiye pansumanla iyileşemeyecek kadar derin bir ekonomik krizden geçiyor. Bu nedenle rahmetli Necmettin Erbakan’ın dediği gibi “pansuman tedbirler”le ekonominin düze çıkması mümkün değil. İktidarın, yanlış ekonomi politikaları sonucunda ortaya çıkan krizle ilgili hiçbir sorumluluk üstlenmeyip, ilgisiz yerlerde “suçlu” araması nafile bir çaba. Gıda ürünlerindeki fiyat artışlarının nedeninin market zincirleri ve mahalle bakkalları olmadığı gibi elektrik, doğalgaz, benzin, motorin fiyatlarındaki artışların sorumlusu da dağıtım şirketleri veya akaryakıt istasyonları değil. Bu nedenle halkın gözünü boyamak üzere marketlere baskın yapmak, akaryakıt istasyonunu teftiş etmek, dükkânlara, lokantalara enflasyon timleri göndermek gerçeği perdelemeye yetmeyecektir. KDV indirimini fiyatlara yansıtmayana ağır cezalar verileceğinin açıklanması da patlıcanın, domatesin, salatalığın, bulgurun, pirincin, kuru fasulyenin, etin, kıymanın fiyatını yarıya indirmez. Tarımda gübre, ilaç, nakliye maliyetlerini düşürmeden gıda ürünlerinin fiyatı kalıcı biçimde düşmez. Dolar kurunu düşürüp Türk Lirası’nı değerli hale getirmedikçe elektriğin, doğalgazın, benzinin, motorinin fiyatı da yarıya inmez artmaya devam eder. Elektrik faturalarının iki, iki buçuk, üç misli artması karşısında vatandaşın, esnafın, sanayicinin gözleri faltaşı gibi açıldı. Esnaf ödemeyeceği tutardaki elektrik faturalarını camlara asıyor. Bir ay önce 4 bin lira olan fatura zamlardan sonra 24 bin liraya çıkmışsa o kahvehane veya lokanta işini nasıl sürdürür? Bir önceki elektrik faturası 180 lira olan vatandaş zamdan sonra 410 lirayı nasıl öder? 400 lira doğalgaz faturası ödeyen vatandaş 900 liraya çıkmış faturasını nasıl ödeyebilir? İktidar yol açtığı bu tablo karşısında indirim çareleri arıyor. Bulamıyor. Muhalefet partilerinin hepsi ayakta. CHP Lideri Kemal Kılıçdaroğlu, sorunun büyüklüğüne dikkat çekebilmek için elektrik faturasını ödemeyeceğini açıklayıp zamların geri alınmasını istedi? İktidarın zamları geri alacak bir kaynağı yok? Göstermelik indirimler vatandaşı rahatlatmaya yetmeyecek. Pansuman önlemler elektrik, doğalgaz, akaryakıt fiyatlarını ödenebilir bir düzeyde kalıcı kılmaya yetmez. İktidar da bunu bildiği için kendine göre sorumlu bulup ilân ediyor. Örneğin elektrik fiyatlarındaki bu olağanüstü artışın nedeni kuraklıkmış. Bu yıl kuraklık olduğu için hidroelektrik santrallerindeki üretim düşmüş. Bu açığı doğalgaz ve kömürle çalışan elektrik santralleri ile kapatmaya çalışmışlar! Tabii doğalgaz ve kömür pahalı olduğu için elektrik faturaları katlanmış! Haliyle sorumluluk iktidarda değil kuraklıktaymış! Kuraklık nedeniyle hidroelektrik santrallerinin üretimi düşmüş olsa bile doğalgaz ve kömürle çalışan santrallerin maliyet artışının nedeni kuraklık olamaz. Bunun nedeni çok açık biçimde iktidarın faiz-dolar politikasıdır. İktidar faizi enflasyonun çok altında belirleyip doları önce 18 liraya çıkarıp sonra 13-14 lira aralığına düşürmeseydi, elektrik faturaları bu kadar artmazdı. Doğalgaz ve kömür ithal ederek elektrik üreten santrallerin maliyeti dolar kurundaki artış nedeniyle ikiye katlandı. Dolardaki kur fırlayışı ithalat maliyetini ikiye katlayınca elektrik faturaları ikiye, üçe katlandı. Dolayısıyla faturalardaki artışın nedeni iktidardır. Başka bir neden aramak konuyu Nasrettin Hoca’nın anahtarı evin bodrumunda kaybetmesine karşın “bodrum karanlık, sokak aydınlık” diye sokakta aramasına benzer. Türk Lirası’nın değerini faiz politikasıyla düşüren iktidar şimdi televizyonlarda bankalara “Türk Lirası reklamı” yaptırıyor. Reklamlarda milli paramızın döviz kuru güvencesinde olduğu söyleniyor ki vatandaş mevduatını liraya çevirsin. Kulağı tersten göstermenin çarpıcı bir örneği! İktidar bir yandan televizyon reklamlarıyla vatandaşı liraya yöneltmeye çalışıyor bir yandan “evdeki altınlarınızı getirin” diyor. Mahallerde kurulacak “Altın Toplama Merkez”lerine (ATM) veya belirleyeceğimiz kuyumculara veya bankalara getirin” çağrısı yapıyor. Karşılığında ne vereceği de henüz belli değil. Faiz mi, altın mı, dolar mı? Vatandaş altınını verince ne kazanacak bilmiyor. Bir iktidar halka “evdeki altınınızı bize verin” diyorsa bunun anlamı şudur: “Hazinede para kalmadı. Merkez Bankası ekside. Diğer ülkelerden borç alamıyoruz. Yabancı kaynaklar bize güvenip kredi açmıyorlar. Biz de iç finansman kaynaklarına yönelmek zorundayız. Dolayısıyla evdeki altınları getirin bize teslim edin, ileride bir şekilde helalleşiriz!” Peki vatandaş evinde tuttuğu “yastık altı” diye tanımlanan altınını, bileziğini, ziynet eşyalarını neye güvenerek gidip teslim edecek. Koskoca hazine vatandaşın evdeki altınına muhtaç hale gelmişse, nasıl güven duyacak? İktidarın aldığı son ekonomik kararlar çaresizliğin ifadeleridir.",https://halktv.com.tr/makale/iktidarin-caresizligi-664813
Fikret Bila,Elektrik iktidarı da çarptı,11 Şubat 2022 Cuma 00:15,"İktidar kelimenin gerçek anlamıyla faturayı halka kesti. Zamlı elektrik faturaları vatandaşın, esnafın, sanayicinin belini bükmüş durumda. Kendi eliyle kendi vatandaşına ve kendi ekonomisine bu kadar ağır darbe vuran başka ülke yoktur. CHP lideri Kemal Kılıçdaroğlu birçok vatandaşımız ve birçok esnafımız için ödenmesi mümkün olmayan bu astronomik elektrik faturaları konusunda iktidara “zamları derhal geri alın, bunlar zam değil Saray soygunudur” diye tepki gösterdi. İktidarda herhangi bir kıpırdanma olmayınca da çektiği video ile “zamlar geri alınıncaya kadar bundan sonra gelecek faturaları ödemeyeceğim” duyurusu yaptı. Kılıçdaroğlu, vatandaşa “siz de ödemeyin” çağrısı yapmadı ama “ben ödemeyeceğim” demesinin sembolik değeri yüksekti. Kılıçdaroğlu, Gandivari bir pasif deriniş örneği vererek, iktidarı köşeye iyice sıkıştırdı. Zaten elinde elektrik faturalarıyla sokağa çıkıp protesto eden vatandaşlar bu haksız ve orantısız zamlar nedeniyle iktidarı sıkıştırmaya başlamıştı. Nasıl ödesinler? Kılıçdaroğlu’na “fatura ödemeyeceğim” kararı aldıran, vatandaşın bu faturayı zaten ödeyemeyecek durumda olması. Aylık 120 lira elektrik faturası gelen eve zamdan sonra 280 lira elektrik faturası geliyor. Zamdan önce 400 lira gelen eve zamdan sonra 1000 lira fatura geliyor. Kılıçdaroğlu esnaftan da örnekler verdi. “Kahvehane… Elektrik faturası Aralık’ta 6 bin, Ocak’ta 28 bin lira. Fırın… Ekim’de 203 bin lira, Ocak’ta olmuş 755 bin lira… Nasıl ödeyecek esnaf bunu? Maliyete yansıtsa kim alacak o ürünü? Kim yaptı bu zammı? Bay Kemal mi yaptı yoksa?” Zamdan önce 6 bin lira elektrik faturası gelen kahvehane 28 bin liraya çıkmış faturayı nasıl ödeyecek? Fırın sahibi de öyle. Birçok esnafa gelen elektrik faturası dükkan kirasından fazla. Bu durum vatandaşlar için de geçerli. Elektrik ve doğal gaz faturalarının toplamı kirayı fazlasıyla aşıyor. Yükle vatandaşın sırtına İktidarın yanlış ekonomi politikaları ve hesapsız israfının cezasını vatandaş çekiyor. Hazinenin dibini sıyırınca vatandaşa vergi salan iktidar, özelleştirdiği kamu hizmetlerinin artan maliyetini de zamlarla vatandaşa ödetiyor. Özelleştirme şirketlerinin kârını gözetiyor ama vatandaşın geçimini gözetmiyor. Bir elektrik faturasındaki kalemleri çözmek uzmanlık gerektiriyor. Faturayı artıran ve vatandaşla ilgisi olmayan birçok kalem var. Bunların başında KDV geliyor. İktidar, elektrik faturalarındaki KDV’yi yüzde 1’e indirerek veya kaldırarak vatandaşın yükünü azaltabilir. Dağıtım şirketleri elektriği devletten 32 kuruşa alıp 1.37 kuruşa satıyorlar. İyi iş. Ayrıca faturalardaki “kayıp kaçak” kalemi neden var? Elektrik hatlarındaki kayıptan vatandaş sorumlu değil. O sorumluluk işi almış olan şirketin sorumluluğu. Taahhüt ettiği gibi hatlara yatırım yapacak ve elektrik iletilirken meydana gelen kayıpları önleyecek. Tabii yatırım yapmak maliyet demek. Onun yerine kayıpları vatandaşın faturasına yükleyip geçiyor. Kaçak tutarını da vatandaşın ödemesi haksızlık. Kaçak elektrik kullananların elektrik faturasını niye kendi faturasını düzenli ödeyen vatandaş ödesin ki? Kim kaçak elektrik kullanıyorsa, onun saptanması ve faturanın tahsil edilmesi de yine şirketin sorunu? Bu uygulama ile düzgün vatandaş cezalandırılmış oluyor. Benzine dört içinde yüzde 97, motorine yüzde 107, LPG’ye yüzde 67 zam yapıldı. Zamlar dolardaki artışa bağlanıyor ancak aynı sürede dolardaki artış yüzde 50 oranında gerçekleşti. Dolardaki artışın maliyetlere yansıdığı biliniyor ancak bu yansımanın dolardaki artıştan fazla olmaması gerekir. Kaldı ki dolardaki artış da iktidarın faiz takıntısından kaynaklanıyor. Enflasyonun altında faiz belirlemenin doğru politika olduğunu hâlâ savunan iktidar, bu yanlış politikasının yarattığı maliyeti vatandaşın cebinden çıkarmaya çalışıyor. Faturası iki misline, iki buçuk misline, üç misline çıkan vatandaşı ve esnafı elektrik çarptı. Ancak çarpılan sadece vatandaş değil. Vatandaşın gösterdiği tepkiyle elektrik iktidarı da çarpmış görünüyor. Şimdi iktidar bu elektrik çarpmasından kurtulmak için zamlı faturayı indirmenin yollarını arıyor.",https://halktv.com.tr/makale/elektrik-iktidari-da-carpti-663848
Fikret Bila,Kılıçdaroğlu: Enes’e içim parçalandı,13 Ocak 2022 Perşembe 00:15,"Fırat Üniversitesi Tıp Fakültesi ikinci sınıf öğrencisi Enes Kara’nın yurt olarak kaldığı cemaat evinde gördüğü baskıları anlattığı bir video çektikten sonra yaşamına son vermesi Türkiye’yi üzüntüye boğdu. CHP Lideri Kemal Kılıçdaroğlu ise dünkü grup konuşmasında bu olaya değinmediği, tepki göstermediği gerekçesiyle eleştirildi. Kılıçdaroğlu dün bu eleştiriler üzerine sosyal medyadan şu mesajı paylaştı: “Gençlerimizle ilgili canımızı yakan olgular söz konusu olunca, paylaşacağımız içeriklerde hepimiz sorumlu davranmak zorundayız. Bana kızanları anlıyorum ama etik sebeplerden dolayı paylaşım yapmayacağım. Zamanı gelince gereken yapılacaktır. Tepkileri anlıyor ve saygı duyuyorum. Bu tarz haberleri paylaşmakla ilgili bilimsel makaleler söz konusudur. Oluşan öfkeyi politik puana döndürme adına, bilimin uyarılarına kulak asmamayı doğru bulmuyorum.” Ancak, Kılıçdaroğlu’nun bu mesajına da eleştiriler yöneltildi. CHP Lideri, oy kaygısı nedeniyle yeterli tepkiyi vermemekle eleştirildi. Kılıçdaroğlu’yla bu konuyu konuştum. Önce Enes’in videosunu izleyip izlemediğini sordum. “İzlemez olur muyum” dedi, “elbette izledim ve içim parçalandı. Çok üzüldüm. Enes gibi gençleri bizim iktidarımız kurtaracak.” Kılıçdaroğlu’na yöneltilen eleştirileri anımsattım. “Olay cemaat evinde geçtiği için oy kaygısıyla yeterli tepki vermediğiniz eleştirisi var. Ne diyorsunuz” sorusunu yönelttim. Şu yanıtı verdi: “Eleştirilere elbette saygım var ama ilgisi yok. Bir iki nedenle hassasiyet gösterdim. Birincisi bilim insanlarının, psikiyatristlerin, psikologların bu tür olayların yazılması, dillendirilmesi konusunda uyarıları var. Bilimsel makaleleri var. Ben bilim insanlarının uyarıları konusunda hassasiyet gösterdim. İkinci olarak da çok acı, çok üzücü, yürek parçalayan bir olayı hemen sıcağı sıcağına siyasete konu etmeyi etik bulmadım. Hepsi bu. Yoksa ben oy kaygısıyla gerçekleri söylemekten çekinmem. Bugüne kadar da hiç çekinmedim. Doğru bildiğimi söyledim, söylemeye de devam edeceğim.” CHP Lideri’ne “Tarikat ve cemaatlerde öldürme, baskı kurma, cinsel istismar gibi olaylar yaşandığına ilişkin bir çok örnek kamuoyuna yansıdı. Özellikle yoksul ailelerin çocukları bu yurtlara gitmek zorunda kalıyor. Bu yurtlarla ilgili ne düşünüyorsunuz” sorusunu yönelttim. Yanıtı şu oldu: “Elbette sorunun fakındayız. Öneminin bilincindeyiz. Bu gençlerimizi iktidara gelir gelmez kurtaracağız. Bir yıl içinde yurt sorununu çözeceğiz. Gençlerimiz devlet yurtlarında, gayet rahat koşullarda, sıcak suyu olan, bir kişilik, iki kişilik odalarda güven içinde, özgürlük içinde kalacaklar. Şimdiden belediyelerimiz yurt yapmaya, üniversiteli gençlerimizin barınmaya uygun şekilde düzenlenmiş binalarımızda kalmalarına olanak sağlamaya başladılar. İktidarımızda bu sorunu kökünden çözeceğiz, özellikle yoksul ailelerimizin çocuklarına Aile Destek Sigortası’ndan burs vereceğiz, yurt sağlayacağız, başka yerlere gitmelerine gerek kalmayacak. Ayrıca bu yurtlarda ne oluyor ne bitiyor, çocuklar nasıl yaşıyor, çocuklara ne yapılıyor hepsini inceleme altına alacağız. Devlette denetimsiz alan olmaz. Bu denetimi gerçekleştireceğiz ve gereğini yapacağız. Annelerin babaların içi rahat olacak.” Kılıçdaroğlu, “Tarikat ve cemaatlerin gençler üzerinde kurdukları baskıyla, dayattıkları inanç ve yaşam tarzıyla ilgili olarak ne düşünüyorsunuz” soruma da şu karşılığı verdi: “Biz düşünce ve inanç özgürlüğüne saygılıyız. Gençler istedikleri gibi düşünme, istedikleri gibi inanma özgürlüğüne sahip olmalıdır. Ancak Enes’in anlattığı gibi gençlerimize düşünce ve veya inancın zorla dayatılmasına da sonuna kadar karşıyız. Gençlerimiz özgür ortamlarda, güven içinde arkadaşlarıyla konuşabilmeli, tartışabilmeli istediği düşünceyi, inancı dile getirebilmeli, yaşayabilmeli. Hiçbir baskıyla, müdahale ile karşılaşmamalı. Biz gençlerimize özgürlük vaat ediyoruz ve bunu sağlayacağız. Bundan kimsenin kuşkusu olmasın. Gençler bu ülkenin geleceğidir. Onları özgürce yetiştirmek, istedikleri düşünceye, inanca, yaşam tarzına sahip olmalarını sağlamak, bilimsel eğimle donatmak bizim görevimizdir.”",https://halktv.com.tr/makale/kilicdaroglu-enese-icim-parcalandi-1-660267
Fikret Bila,Muhalefetin üstünlüğü,10 Ocak 2022 Pazartesi 00:15,"Siyasette moral üstünlük muhalefet cephesinde. İktidarla kıyaslandığında muhalefetin performansı çok daha yukarıda. Bu performansın ulaştığı düzeyin göstergelerinden biri, CHP Lideri Kemal Kılıçdaroğlu’nun, Habertürk’te Fatih Altaylı’nın canlı yayındayken Meclis Başkanı Mustafa Şentop ve Ulaştırma Bakanı Adil Karaismailoğlu’nun yayına bağlanıp kendilerini savunmaya çalışmalarıydı. Bu ilk kez gerçekleşti ve önemli bir kırılma noktasıydı. Cumhurbaşkanı Tayyip Erdoğan başta olmak üzere iktidar sözcüleri, bakanlar veya milletvekilleri muhalefet liderlerini ve muhalefeti yok sayıyorlardı. Muhalefeti sürekli suçluyorlar ancak bir canlı yayında tartışmaktan kaçınıyorlardı. Bakanların veya iktidar milletvekillerinin muhalefet milletvekilleriyle televizyona çıkmalarına izin verilmiyor. Televizyonlarda ancak tek taraflı propaganda olanağını kullanıyorlar. Bu kural dün gece bozuldu. Şentop ve Karaismailoğlu, televizyona bağlanıp Kılıçdaroğlu’na yanıt vermeye çalıştılar. Ancak tatmin edici bir yanıt veremedikleri gibi Kılıçdaroğlu’nun görüşlerini ve iddialarını belgeleriyle kanıtlamasına vesile oldular. Kılıçdaroğlu’yla canlı yayında telefonla da olsa tartışmaya katılıp, kendini savunmak zorunda kalmak, CHP liderinin ne kadar etkili olduğunu kanıtlar. Bu olayın bir başka yönü de Meclis Başkanı ve Bakan’ın Cumhurbaşkanı Erdoğan’ın izni olmadan Kılıçdaroğlu’yla canlı yayına bağlanmaların mümkün olmadığı gerçeği. Bu da Cumhurbaşkanı Erdoğan’ın yok saydığı Kılıçdaroğlu’nun sözlerine canlı yayında yanıt verilmesi ihtiyacını hissettiğini gösterir. Sonuçta Erdoğan’ın da Kılıçdaroğlu’nun etkinliğini kabul ettiğine işarettir. Demokratik geleneklere göre olması gereken Kılıçdaroğlu’nun karşısına Erdoğan’ın çıkmasıdır. Kılıçdaroğlu her fırsatta meydan okuyan bur üslupla bu daveti yapıyor. Ancak Erdoğan bu davetlere yanıt vermiyor. Bu meydan okuyan davet Kılıçdaroğlu’nu güçlendiriyor. Meclis Başkanı ve Bakan’ın canlı yayına bağlanması mesleki açıdan da tartışıldı. Yayıncı olan bazı meslektaşlar bir genel başkanın tek başına konuk olduğu özel programa “yanıt hakkı doğdu” gerekçesiyle telefonla konuk bağlanmasının etik olmadığını vurguladılar. Altaylı, bu eleştirilere bağlantıların Kılıçdaroğlu’nun izniyle yapıldığı yanıtını verdi. Bu, özel konuğun karar vereceği bir konudur. Tabii ki Kılıçdaroğlu, Şentop’un ve Karaismailoğlu’nun bağlanma talebini geri çevirmezdi. Hem “tartışmaktan kaçtı” izlenimi vermemek için hem iddialarını belgeleriyle yüzlerine söylemek fırsatını kaçırmamak için. Nitekim öyle yaptı; hem programa ilgiyi artırdı hem de tartışmadan galip çıktı. Kılıçdaroğlu bununla da kalmayıp, “Şu anda Saray da bizi izliyor. Saray da bağlansın. O niye bağlanmıyor?” diyerek Erdoğan’a meydan okumaya ve O’nu televizyonda canlı yayında tartışmaya bir kez daha davet etti. Bu olayı önemli bir kırılma noktasına dönüştüren neden, iktidar ile kontrol ettiği medya organları arasındaki ilişkiden kaynaklanıyor. Cumhurbaşkanı Erdoğan yürütme organını tek başına temsil etmesine karşın muhalefet liderleriyle birlikte yayına çıkmıyor. Yayına sadece seçilmiş gazetecilerle çıkıyor. Yayınlar izlendiğinde Erdoğan’ı her konuda sorgulayan soruların sorulamadığı, hatta soruların ve yanıtların önceden bilindiği izlemini doğuyor. Böyle bir iktidar-medya ilişkisinde Erdoğan veya bir bakan ve AK Parti yöneticisi canlı yayında konuşurken CHP sözcüleri veya milletvekillerinin yayına bağlanmasına olanak tanınmayacağı açık. Örneğin Erdoğan veya bir bakan koşuşurken, CHP’den Faik Öztrak’ın, Özgür Özel’in, Engin Altay’ın, Engin Özkoç’un, Ali Mahir Başarır veya Veli Ağbaba’nın yayına bağlanması mümkün olabilir mi? Olamaz! İşte bu nedenle Kılıçdaroğlu’nun yayınına Şentop ve Karaismailoğlu’nun bağlanması eşitlik açısından eleştiri konusu oldu. Ama ben Kılıçdaroğlu’nun gelişmeden rahatsız olmadığını aksine çok memnun olduğunu gözledim. Yayından sonra tek tek yanıt veremeyeceği çok sayıda kutlama telefonu ve mesajı aldığını parti yetkililerinden öğrendim. Neresinden bakarsanız bakın, muhalefeti yok sayan, ağır suçlamalar dışında kontrol ettikleri medyada adının bile geçirilmesine izin vermeyen iktidar, kendini savunmak için canlı yayına Meclis Başkanı ve Bakan gibi üst düzeyde iki isimle katılmak zorunda kalmıştır. Bu muhalefetin üstünlüğünü kanıtlar.",https://halktv.com.tr/makale/muhalefetin-ustunlugu-659896
Fikret Bila,Kadro değişiyor ama sorun değişmiyor,31 Ocak 2022 Pazartesi 00:15,"İktidarın yönetim anlayışı yöneticilerin kendilerini yok sayıp tam biat etmelerine dayanıyor. Aksine davranıp da yetki alanında önceden onay almadan bir karar veren veya bir açıklama yapan yönetici büyük risk alıyor. Eğer yetkinizi kullanarak aldığınız karar veya yaptığınız açıklama onay almazsa moda deyimle görevden affediliyorsunuz. Adalet Bakanı Abdülhamit Gül’ün de bu şekilde affedildiği anlaşılıyor. Gül’ün görevden ayrılmasında, İstanbul Belediye Başkanı Ekrem İmamoğlu’nun MOBESE kayıtlarının servis edilmesini “FETÖ’vari yöntemler” olarak nitelemesi ve eleştirmesinin temel etken olduğu söyleniyor. Buna göre, Adalet Bakanı olarak hukuka aykırı bir işlemi eleştirmesi iktidarın yönetim anlayışına uymadığı için görevden ayrılmak zorunda kaldı. Oysa hiç sesini çıkarmasaydı veya “bazen oluyor böyle şeyler” deseydi görevinde kalırdı. Hatta “İmamoğlu bıraksın MOBESE kayıtlarını, İstanbul kar altındayken kafa çekmeye gitmeseydi” mealinde bir açıklama yapsaydı yerini sağlamlaştırırdı. İktidar tam biat etmediğini düşündüğü yöneticileri değiştiriyor. Ama bu durum sorunu değiştirmiyor. Bir çözüm de getirmiyor. Bakanlar veya diğer yöneticiler gidiyor ancak o alandaki sorun devam ediyor. Abdülhamit Gül’ün Adalet Bakanlığı’ndan gitmesi, yerine Bekir Bozdağ’ın gelmesi de adaletsizlik ve bağımlı yargı sorununu değiştirmeyecektir. Tıpkı Gül’ün göreve gelmesinin veya gitmesinin değiştirmediği gibi. Abdülhamit Gül, zaman zaman insan haklarından, hukukun üstünlüğünden, yargının bağımsızlığından söz eden, sık sık yargıda reform paketleri açıklayan bir bakandı. Sayısı unutulan reform paketlerine karşın yargıda bir şey değişmedi. Özellikle siyasi nitelik taşıyan davalarda yargı iktidarın beklediği gibi karar vermeyi sürdürdü. Anayasa Mahkemesi’nin ve Avrupa İnsan Hakları Mahkemesi’nin kararlarını uygulamayan alt derece mahkemelerinin yargıçları terfi ettirildi. İktidarın beklentisine uygun olarak gözaltı kararı veren, iddianame hazırlayan savcılar daha üst görevlere getirildi. Kamuoyuna, “artık gece yarısı, sabaha doğru insanların evlerinden yaka paça gözaltına alınması dönemi kapandı” taahhütleri verilmesine karşın, insanlar yine gece yarısı evlerinden götürüldü. İktidarın, “o cezasız kalmaz” dediği sanıkların hepsi ceza aldı. “Şu kişi yeteri kadar cezaevinde kaldı, dosyasına yeniden bakılsın” denilen hükümlüler serbest bırakıldı. “Bu can bu bedendeyken cezaevinden çıkamaz” denilen kişiler birkaç sonra çıkarıldı ve özel uçaklarla ülkelerine gönderildi. Gazeteciler haksız yere cezaevine atıldı. Siyasiler tahliye edilmek üzereyken başka soruşturmalar, davalar açılarak cezaevinden çıkmaları engellendi. Emekli amiraller Montrö’nün önemini vurgulayan bildiri açıkladılar diye cezaevine atıldılar. Yargıtay mensupları önlerine gelme olasılığı yüksek olan bu konuda iktidarı destekleyen açıklamalar yaptı. İktidarın beklediği yönde karar vermeyen yargıçların görev yerleri değiştirildi. Başka yerlere sürgün edildiler. Anayasa Mahkemesi, iktidarın beklemediği karar alması üzerine hedef haline geldi. Yüksek mahkemenin kapatılması gerektiği savunuldu. Yargıya güven tarihinin en düşük düzeyine indi. Adalet Bakanı Abdülhamit Gül bu sorunlardan hiçbirini çözemedi. Ciddi bir karşı duruş da sergilemedi. Yargının bağımsızlık ve tarafsızlık sorunu devam ediyor. Bu nedenle Gül’ün gidip Bozdağ’ın gelmesi sonucu değiştirmeyecektir. Tıpkı 6 yılda 6 TÜİK Başkanı veya 3 Merkez Bankası Başkanı değiştirmenin sorunu değiştirmediği gibi. Merkez Bankası başkanlarından kim iktidar istemediği halde ekonominin gerektirdiğini yaptıysa görevden “affedildi.” İktidarın Merkez Bankası Başkanı’ndan beklediği yetkisini kullanması, enflasyonla mücadele etmesi, ekonominin gereğini yapması değildi. Tek beklenti, iktidarın talimatlarını yerine getirmesiydi. Bu TÜİK için de geçerliydi. TÜİK kendi başına enflasyon oranı açıklayamazdı. İktidarın istediği kadar enflasyon oranı açıklamak zorundaydı. Bu kuralı çok az zorlayan TÜİK başkanları bile görevde kalamadı. Bu iktidarın yönetim anlayışı yöneticilerin görevlerini doğru veya yanlış yapmaları değil sadece tam biat etmeleri, kendilerini yok hükmünde saymalarıdır.",https://halktv.com.tr/makale/kadro-degisiyor-ama-sorun-degismiyor-662451
Fikret Bila,Ne kadar kolay hain diyoruz,02 Şubat 2022 Çarşamba 01:16,"Türkiye’de iktidar muhalefeti “hain” olmakla suçluyor. “Terörist” diyor, “işbirlikçi” diyor, “ihanetle” suçluyor. Bu nefret söylemi o kadar kolay kullanılıyor ki Trabzon’da 10 yaşında çocuğa bile CHP Lideri Kemal Kılıçdaroğlu için “hain” dedirttiler. Cumhurbaşkanı Tayyip Erdoğan da çocuğa mikrofon tuttu. Erdoğan da yanındaki bakanlar da çocuk Kılıçdaroğlu için “o adam hain, hain” dedikçe tebessümle ve takdirle karşıladılar. Oysa çocuğun elinden mikrofonu alıp “böyle kötü sözler söylemen yanlış” deyip nasihat edip, hediyesini verebilirlerdi. Yapmaları gereken buydu. Belli ki çocuğa ailesi bu sözleri ezberletmiş. Yanında söylerse Cumhurbaşkanı’nın bundan memnuniyet duyacağı hesaplanmış. Belki de çocuğun dile getirdiği söylenen babasının cezaevinden çıkmasına yardımcı olacağı da hesaplanmış olabilir. Erdoğan’ın bu çocuğun ne söyleyeceğinden haberi var mıydı, yok muydu bilmiyoruz. Ancak haberi olmasa bile ağzından “hain” sözcüğü çıktığında mikrofonu çekip, çocuğa nasihat etmesi gerekirdi. Aksi yapıldı. Doğru yapan ise Kılıçdaroğlu’ydu. Kılıçdaroğlu, çocuğun masum olduğunu, hiçbir günahı olmadığını söyleyerek, haberin yayılmamasını, çocuğun gösterilmemesini rica etti. İktidar ise çocuğu desteklemeye devam etti. “Çocuk bile söylüyor, çocuktan al haberi” diyenler oldu. Sanki 10 yaşındaki çocuk siyaseti analiz etmiş, Kılıçdaroğlu’nun söylemini ve faaliyetlerini izlemiş ve “hain” olduğuna karar vermiş gibi. Çocuk açısından çok üzücü, iktidar bakımından da düşündürücü bir durum. Çocuk umurlarında değil. İktidar lehine muhalefet aleyhine konuşsun, muhalefet liderine “hain” desin hiç önemli değil. Yeter ki kutuplaşmaya hizmet etsin. Yeter ki iktidarın propagandasını yapsın. Oysa çocuklar en saf, en temiz varlıklardır. Bu nedenle de istismar edilmesinler diye yasalar çocukları koruma altına almıştır. Örneğin 4077 sayılı Tüketicinin Korunması Hakkındaki Kanun, çocukların ticari reklâmlarda oynatılmasını onaylamaz, izin vermez. Yapanlara ağır cezalar öngörür. Söz konusu kanunun 61. maddesinin 3. fıkrası, “kamu sağlığını bozucu, hastaları, yaşlıları, çocukları ve engellileri istismar edici ticari reklam yapılamaz” hükmünü taşır. Reklam Kurulu önetmeliği de benzeri hükümler taşır. Çocukların ticari reklamda kullanılması bile önlenirken siyasi bir reklamda kullanılmasının vahametini varın siz düşünün. “Hain” çok ağır bir suçlamadır ve kolayca kullanılmaması gerekir. Hiç kimseye mahkemece kararıyla kanıtlanmış bir eylemi olmadığı sürece “hain” dememek gerekir. Ama maalesef Türkiye’de çocuklara “Kılıçdaroğlu hain” dedirtiliyor. Kılıçdaroğlu’nun hainliğine gelince. İktidar Kılıçdaroğlu’na neden “hain” diyor? İktidara göre CHP, İYİ Parti, HDP-PKK ile aynı safta, işbirliği içinde. Gerçekte CHP’nin de İYİ Parti’nin de PKK ile bir ilişkisi yok. Aksine HDP’nin PKK ile arasına mesafe koymasını istiyorlar. Kılıçdaroğlu’nun diğer parti liderleri gibi HDP Eş Başkanı Mithat Sancar’la görüşmesi “hainlik” sayılıyorsa, bunu en son söyleyecek parti AK Parti’dir. Açılım sürecinde İmralı’da Öcalan’la masaya oturan AK Parti iktidarıydı. Kandil’e milletvekillerini gönderen de, Dolmabahçe’de HDP milletvekilleriyle mutabakat metni hazırlayan da AK Parti iktidarıydı. Öcalan’ın mektubunu Diyarbakır’da halka Türkçe ve Kürtçe okutan da. Milliyetçiliği ayaklar altına aldığını açıklayan da. O dönem CHP Lideri Kılıçdaroğlu izlenen yöntemi eleştirdi ama iktidara “hain” demedi. Açılım sürecine “ihanet” demedi. Sadece şunu söyledi: “Oturdular terör örgütüyle masaya. Dedik ki; ‘Bakın terör örgütüyle masaya oturursanız örgütü meşrulaştırırsınız. ‘Siz bunu bilmezsiniz, biz bunu yapacağız’ dediler. ‘Buyurun yapın’ dedik. Düne kadar gidip Güneydoğu’ya ‘Biz bu sorunu çözeceğiz ama CHP engel oluyor’ dediler.” Şimdi bunları söyleyen Kılıçdaroğlu’na, PKK’yla masaya oturan iktidar “hain” diyor! Çocuklara da dedirtiyor.",https://halktv.com.tr/makale/ne-kadar-kolay-hain-diyoruz-662715
Fikret Bila,Kendine İnanmayan iktidar,21 Ocak 2022 Cuma 00:31,"İktidar ekonomi konusunda söylediklerine halkın inanmasını istiyor ama kendisi inanmıyor. Son örneği faiz kararı. Merkez Bankası dün faizi düşürmedi, yüzde 14’te sabit tuttu. Oysa başta Cumhurbaşkanı Tayyip Erdoğan ve Hazine ve Maliye Bakanı Nureddin Nebati olmak üzere iktidar sözcüleri faizi düşürmeye devam edeceklerini ısrarla söylüyorlardı. Faizi geçen ay yüzde 14’e düşürdükten sonra, Erdoğan, “Düşürmeye devam edeceğiz. Bizden başka bir şey beklemeyin” demişti. “Faiz nedendir enflasyon neticedir” görüşünden hiç vazgeçmedi. Önceki gün bu görüşünü tekrarladı. Düşük faiz nedeniyle birkaç ay içinde kademeli olarak döviz kurunun da enflasyonun da düşeceğini ilân etti. Ancak dün Merkez Bankası “düşürmeye devam edeceğiz” dediği faizi düşüremedi, sabit tuttu. Peki ne oldu da faizi sabit tuttu? “Faiz neden, enflasyon neticedir” tezinden mi dönüldü? Eğer bu tez ısrarla iddia edildiği gibi doğru olsaydı, faizin düşürülmesi gerekirdi. Düşürülmediğine göre iktidar kendi tezinden kuşku duymaya mı başladı? Bu soruların yanıtını bilmiyoruz. Ama bilinen bir gerçek var ki faiz oranı yüzde 19’dan kademeli olarak yüzde 14’e düşürüldüğü ve bu da doları fırlattığı için Türkiye’de enflasyon resmi rakama göre yüzde 36’ya, bilim insanlarının araştırmasına göre yüzde 82’ye çıktı. Yılbaşı gecesi yapılan çok yüksek zamlarla birlikte enflasyonun aşağı inmesine olanak yok. Ocak ayı enflasyonu resmi rakama göre de bilim insanlarının araştırmasına göre de daha yüksek çıkacaktır. Enflasyonun altında faiz, dövizi de enflasyonu da düşürmez, yükseltir. İktidar da halk da zaten bunu yaşayarak gördü. Arka arkaya “faizi düşüreceğiz” açıklaması yapılınca 20 Aralık’ta dolar 18 liraya kadar çıkmıştı. Piyasalar kapandıktan sonra gece operasyonuyla arka kapıdan döviz satıldı ve dolar 11 liraya kadar düştü. Sonra 13 lirayı aştı. İktidar bu düşüşü kur garantili TL hesabı modeline bağladı ama asıl neden döviz satılmasıydı. Sihirli formül olarak açıklanan kur garantili mevduat hesabı nedeniyle vatandaş milyarlarca doları TL’ye çevirmiş değil. Çünkü yüksek enflasyon beklentisi sürüyor. Benzin ve motorine her hafta zam yapılıyor. Akaryakıta, elektriğe, doğalgaza zam yapıldıkça bütün ürünlerin fiyatı da artıyor. Hayat her geçen gün daha pahalı hale geliyor. Bunu vatandaş yaşıyor. Tasarruf etmeye çalışıyor. Evin bir odasını ısıtıyor, bir odayı aydınlatıyor. Alışverişini kısıtlıyor. Her şeyin ucuzunu arıyor. Parasının hesabını bilmeyecek kadar zengin olanlar dışında her gelir grubu masraflarını kısarak, yaşam standartlarını düşürerek hayat pahalılığıyla başa çıkmaya çalışıyor. Vatandaş bunu yaşarken, “ABD’de Avrupa enflasyon var, raflar boş, bizde böyle bir durum yok” mealinde yapılan açıklamalar gerçeğe uymuyor. ABD’de enflasyon yüzde 7, Avrupa ülkelerinde yüzde 1,5 ile yüzde 5 arasında değişiyor. Türkiye’de ise inandırıcı olmayan TÜİK’e göre yüzde 36. Enflasyon Araştırma Grubu’na göre (ENAG) yüzde 82. Yüzde 5 veya 7 enflasyonu çok yüksek görüp yüzde 36’yı, yüzde 82’yi düşük görmek izah edilebilir bir yaklaşım değil. Gelelim faiz oranına. Merkez Bankası, “faizi yüzde 14’te sabit tuttum” diyor ama piyasada böyle bir faiz yok. Bankalarda ihtiyaç kredisi faizi yüzde 31, taşıt kredisi yüzde 29, ticari kredi yüzde 25, konut kredisi yüzde 18. Bankalar arasında mevduata da yüzde 21‘e kadar faiz verenler var. Kur garantili hesaplarda ise faiz, kurun yükseldiği kadar ödenecek. Bu hesaplarda da yüzde 14 diye bir faiz yok. Ortaya çıkan sonuç, iktidar istediği faiz oranını açıklasın, piyasa arz ve talebe göre faizi belirlemeye devam ediyor. O da iktidarın bütün baskısına ve sopa göstermesine karşın. Bu baskı olmasa faiz oranı en az enflasyon kadar olur. Fiilen faizin, yüksek uygulanmasına karşın yine de gerçek enflasyonun altında olduğu biliniyor ve bu nedenle de vatandaş dövizde kalmayı tercih ediyor, Bu da iktidar tersine inansa da “enflasyon sebep faiz sonuçtur” tezinin doğru olduğunu gösteriyor.",https://halktv.com.tr/makale/fikret-bila-yazdi-kendine-inanmayan-iktidar-661266
Fikret Bila,Hızlı yoksullaşma,04 Mart 2022 Cuma 01:51,"İktidar izlediği ekonomi politikasıyla halkı yoksullaştırıyor. Yoksullaşma son üç ayda hızlandı. Temel gıda ürünleri başta olmak üzere birçok mal ve hizmetin fiyatı ücretlerde sağlanan artışı geçti. Asgari ücrete yapılan yüzde 50 oranındaki zam üç ay içinde tümüyle eridi. Bu sonuç Aralık 2021’de Hazine ve Maliye Bakanı olan Nureddin Nebati’nin açıkladığı ekonomik modelin de üç ayda çöktüğünü gösteriyor. Nebati, yapılan faiz indiriminin bir süre sonra enflasyonu düşüreceğini belirtmişti. Türk lirasının değer kaybı nedeniyle Türkiye’nin ihraç ürünlerinin yabancılar için cazip hale geleceğini ve ihracat patlamasıyla cari fazla verileceğini de müjdelemişti. Ancak Türkiye, 2002’nin Ocak ve Şubat aylarında beklenenin aksine daha fazla cari açık verdi. 2022 yılının ilk iki ayında 18,4 milyar dolar dış ticaret açığı ortaya çıktı. Ülke yoksullaştı. Enflasyonun altında düşük faiz politikasının döviz kurlarını ve dolayısıyla enflasyonu aşağı çekeceği tezinin yanlış olduğu yaşanarak bir kez daha görüldü. Nebati’nin göreve geldiği Aralık 2021’de yüzde 19 olan yıllık enflasyon, 2022 Şubat sonu itibariyle TÜİK’e göre yüzde 54,44, Enflasyon Araştırma Grubu’na (ENAG) göre ise yüzde 123,8 oldu. TÜİK yıllık gıda enflasyonunu 64.47 olarak açıkladı. Fiyatı en çok artan 20 üründen 15’i gıda ürünü. TÜİK'e göre üreticinin fiyatlarındaki artış yıllık yüzde 105,01 olarak gerçekleşti. Üretici fiyatları yüzde 105 oranında artarken tüketici fiyatlarının yüzde 54.44 oranında artmasında bir gariplik var. Eğer böyleyse maliyetleri yüzde 105 artan üreticiler, “mallarını yüzde 50 zararla satıyor, tüketici fiyatlarına yansıtmıyor” demektir ki üreticilerin böyle bir zararla çalışmaları mümkün değildir. Son bir yıl içinde benzine yüzde 141, motorine yüzde 164 zam geldi. Akaryakıta en sık zam son üç ay içinde geldi. Son iki ayda, benzine yüzde 42, motorine yüzde 54, LPG’ye yüzde 77 zam yapıldı. İktidarın, yanlış para, faiz ve döviz politikası sonucunda Türkiye’de elektrik, doğalgaz faturaları ödenemez benzin, motorin, LPG alınamaz hale geldi. Vatandaşın tepki göstermesi ve muhalefetin bastırması sonucu elektrikte yüzde 18 olan KDV yüzde 8’e indirildi. Buna karşı elektrik fiyatlarındaki artış yüzde 100’ün altına inmedi. İktidarın “düşük faiz” politikasının dövizi ve enflasyonu düşürmesinin mümkün olmadığı bilim insanlarınca çok kez söylenmesine karşın “faiz sebep, enflasyon sonuç” tezinden vazgeçmedi. Yanlışta ısrarın faturasını ise vatandaş ödedi, ödemeye devam ediyor. Düşük faiz, yüksek kur, yüksek enflasyon sarmalı fakirden alıp zengine veren bir sistem yarattı. Yoksul vatandaş temel ihtiyaçlarını karşılayamaz haldeyken, orta sınıf da hızla yoksullaşmaya başladı. Bu durum sokak röportajlarında çok açık görülüyor. Market çıkışlarında tutulan mikrofonlara söylenenler ve hayat pahalılığına gösterilen tepkiler aynı. Ankara’da paltosuz bir vatandaş, ısınmak için metro ile gidiş-geliş yolculuk yaptığını söyledi. İstanbul’da bir diğeri yine ısınmak için AVM’lerde zaman geçirdiğini ifade etti. Bu hayat pahalılığında 4 bin 253 lira asgari ücret alan bir vatandaşın özellikle kirada oturuyorsa geçinebilmesi mümkün değil. Hele 2 bin 500 lira emekli aylığı alan vatandaşın hiç mümkün değil. İktidarın zaman yitirmeden çöktüğü artık kanıtlanmış olan “faiz sebep, enflasyon sonuç” takıntısından vazgeçmesi gerekiyor. Enflasyonla mücadeleyi öncelemesi ve buna uygun bir para, faiz, kur, istihdam politikası izlemesi gerekiyor. Ancak iktidarda bu yanlış politikayı değiştireceğine ilişkin bir işaret, bir hareket yok. Son günlerde krizin derinleşmesini “dünyada kriz, biz ne yapalım” yaklaşımıyla açıklamaya çalışan iktidar, kötü gidişi Rusya’nın Ukrayna’yı işgal etmesine de bağlayabilir. Bu gerekçe de sokaktaki vatandaşı tatmin etmeyecektir. Nitekim Şubat 2022 verileri henüz Rusya - Ukrayna savaşı başlamadan önceki döneme ait. Savaşın etkileri henüz verilere yansımadı. Türkiye’ye bir çıkış yolu açacak ve ekonomiyi olumlu etkileyecek en önemli faktör bir erken seçim olacaktır. Erken seçim kararı alınması bile yaratacağı olumlu beklenti ve oluşturacağı güven ile döviz kurunun düşme eğilimine girmesine yeter.",https://halktv.com.tr/makale/hizli-yoksullasma-666717
Fikret Bila,Halkın parası nereye gitti,14 Mart 2022 Pazartesi 00:15,"Demokrasilerde iktidarlar halktan topladıkları vergilerle kamu hizmeti görürler. Bunu yaparken harcadıkları her kuruşun hesabını da verirler. Toplanan vergilerin nereye harcandığı idare ve yargısal denetime açıktır. Nihai denetimi de parlamento yapar. İktidarlar harcadıkları paraların hesabını halka verirler. Özgür basın bu hesabın verilmesinde halk adına denetleyici görev yapar. İktidarlar topladıkları vergileri yine halkın ihtiyaçlarını karşılamak ve refahını artırmak için, bütçe kanunundan aldıkları yetkiyle kullanırlar. Bütçe yılı bittiğinde de hesabı parlamentoda verirler. Bir şeffaflık ve hesap verebilirlik rejimi olan demokrasiler böyle işler. Ancak uzun bir süreden Türkiye’de sistem böyle işlemiyor. İktidar denetim altında değil. İdari denetim mekanizmaları iktidar tarafından etkisiz hale getirilmiş durumda. Yargısal denetim ise kağıt üstünde duruyor ama fiilen işlemiyor. Parlamento denetimi de iktidar çoğunluğu nedeniyle yok denecek kadar etkisiz. Devlet ihaleleri şeffaf ve rekabete açık değil. Siyasi iktidarın tercihine göre ihaleler dağıtılıyor. Özelleştirmeler de yine siyasi otoritenin işaret ettiği kişi veya şirketlere veriliyor. Bu işlemler yapılırken kamu yararı değil ihaleyi alan şirketin yararı gözetiliyor. Alt yapı yatırımları, gelecek nesilleri de dolar üzerinden borçlandıran bir sistemle maliyetinin üç katına, beş katına, 25/30 yıllık ödemelerle, on katına maliyetlerle yapılıyor. Bu ödemeler ise halkın parasıyla karşılanıyor. Bunun hesabını veren de soran da yok. Devlet sanki bir özel şirketmiş gibi yönetiliyor. Halkın parasının nasıl çarçur edildiği, milletin nasıl soyulduğu konusunda en çarpıcı örneklerden biri Telekom’un özelleştirilmesi oldu. İktidarın çok büyük özelleştirme başarısı diye sunduğu Telekom, dönüp dolaşıp devlet tarafından milletin parasıyla satın alındı. Arada olan yine halka oldu. Türk Telekom, Hariri ailesine ait Suudi Arabistan bağlantılı Oger şirketine 6,5 milyar dolara satılmıştı. Bu özelleştirme ilgili bakanların katıldığı şaşaalı bir törenle duyuruldu. Telekom satıldığında kasasında 2 milyar dolar vardı. Özelleştirildiği 2005-2015 yılları arasında 14 milyar dolar kâr etti. 2016 yılına kadar 12,6 milyar dolar temettü dağıtıldı. Bu dağıtımdan Oger şirketi 7 milyar dolar aldı. Oger, Türk Telekom’u 6,5 milyar dolara almıştı. İlk 1,4 milyar dolarlık peşin ödeme ile 600 milyon dolarlık ilk taksiti ödedi. Diğer taksitleri ödemedi. 6,5 milyar doları ödemeden 7 milyar doları almıştı. Bu arada Oger Türk Telekom’u borçlandırmaya, içini boşaltmaya başladı. 2016 yılı sonunda Telekom’u 3,5 milyar dolar borçlandırmıştı. Özelleştirme parasını ödemeyen, yurt dışında para arayıp bulamayan Oger’e, Türk bankaları, siyasilerin “tavsiyesine” uyarak 4,7 milyar dolar borç verdiler. Vermek zorunda kaldılar desek daha doğru olur. Oger Türk bankalarına olan borcunu da ödemedi. Hep devlete hem Türk bankalarına borç takarak ve içi boşaltılmış Türk Telekom’u ortada bıraktı. Borç veren Türk bankaları kendi aralarında bir şirket kurup Türk Telekom’un yüzde 55 hissesini aldılar. Böylece Telekom bankaların oldu. Bu işlemlerden kârlı çıkan Oger’in sahibi Hariri ailesiydi. Türk Telekom’un parasını ödememiş, ödeyecekleri paradan gazla temettü almış, üzerine Türk bankalarından kredi kullanmış ama geri ödememiş ve şirketin içini boşaltıp milyar dolarları götürmüşlerdi. İktidar, Varlık Fonu’ndan 1 milyar 650 milyon dolar ödeyerek alacaklı bankalara ait yüzde 55 hisseyi satın aldı. Böylece Türk Telekom, içinde 2 milyon dolarla özelleştirildiği 2005 yılından sonra dönüp dolaşıp borç batağında bir şirket olarak yeniden devletleştirilmiş oldu. Oger borçlarından kurtuldu, götürdüğü milyar dolarlar yanına kâr kaldı. Hariri ailesi Türkiye’de baş üstünde tutulmaya devam etti. Oger’e mecburen borç veren Türk bankaları zararlarının bir kısmını karşıladı. Zararı halkın parasıyla Türk Telekom’u geri alan devlet üstlendi. Arada halk soyulmuş oldu. Türk Telekom örneğinin gösterdiği gibi Türkiye’deki özelleştirmelerin çok ciddi biçimde masaya yatırılması ve halkın ödediği vergilerin nerelere harcandığının ortaya çıkarılması gerekiyor. Muhalefetin yoğunlaşması gereken bu özelleştirmeler olmalı.",https://halktv.com.tr/makale/halkin-parasi-nereye-gitti-668053
Fikret Bila,Gerçeğin huyu,28 Ocak 2022 Cuma 00:15,"Sineğin kanadından oy çıkarmaya çalışan iktidar, bu çabaları nedeniyle garip durumlara düşüyor. Oy kaybını durdurmak için yapay gündem yaratıp propaganda gücüyle tabanını korumak için sürekli dini konularda tartışma yaratıyor, kendini çok başarılı muhalefeti çok beceriksiz ve başarısız gösteriyor. Ancak istediği sonucu alamıyor. Gerçek ortaya çıkıyor. İktidar da ya geri adım atıyor, ya da konuyu değiştirmeye çalışıyor. Örneğin, Sezen Aksu olayı, Ekrem İmamoğlu’na yapılan operasyon, İstanbul Havaalanı’ndaki içler acısı görüntüler. Sezen Aksu’nun şarkı sözünden beş yıl sonra Hazreti Adem’e hakaret edildiği sonucunu çıkaran birileri linç girişimine başladılar. Cumhurbaşkanı Erdoğan da Çamlıca camiinde yaptığı konuşmada, “Hazreti Adem’e uzanan dilleri yeri geldiğinde koparmak bizim görevimizdir” diyerek tansiyonu zirveye çıkardı. Muhafazakâr tabanı bir arada tutmak için bir fırsat olarak görülen Sezen Aksu’nun Adem ile Havva’ya hakaret ettiği tezini öne sürülenlere destek verdi. Ancak Sezen Aksu’ya yöneltilen yapay suçlama ve dil kopartmak gibi çok ağır bir söylem kamuoyunda karşılık bulmadı. Kamuoyu sanatçıdan yana tutum aldı. Sanatçıya gösterilen orantısız tepki AK Parti aleyhine oldu. Sezen Aksu da geri adım atmadı. Kendini ezdirmedi. Konu gündemde kaldıkça AK Parti kaybetmeye devam etti. Ve Cumhurbaşkanı Tayyip Erdoğan, “sözlerimin hedefi Sezen Aksu değildi” diyerek, sanatçıyı överek konuyu kapattı. Geri adım atan Sezen Aksu değil Cumhurbaşkanı Erdoğan oldu. Şimdi Cumhurbaşkanı Erdoğan’a güvenerek Sezen Aksu’nun kapısına dayananlar, suç duyurusunda bulunanlar ne olacak? Yine Cumhurbaşkanı Erdoğan’ın gözüne girmek için televizyon kanallarını arayarak “Sezen Aksu’nun şarkılarını çalmayın sonra sorunla karşılaşırsınız” diyen RTÜK yetkilileri ne olacak? Garip bir durum değil mi? Bir garip durum da İstanbul’u felç eden yoğun kar yağışı karşısında iktidarın aldığı tutumdu. 21. yüzyıl teknolojisiyle inşa edilmiş ve iktidarın “2023 hedeflerini gösteren şaheser” olarak sunduğu İstanbul Havaalanı kara teslim oldu. 24 saat uçuşa kapandı. Havaalanında mahsur kalan yabancı yolcuların “otel istiyoruz” çıkışlarına karşı üzerlerine polis kuvveti gönderildi. Türkiye’yi dünyaya tanıtacak en büyük havaalanı olarak sunulan havaalanında yolcularının haklı talepleri karşısında çevik kuvvet gönderen bir Türkiye görüntüsü yayıldı. Bu yetmezmiş gibi en ileri inşaat malzemeleri ve teknikleriyle yapılan havaalanın kargo bölümünün tavanı çöktü. 9 şiddetinde depreme dayanıklı yapıldığı öne sürülen binanın tavanı köy evlerinin damı gibi nasıl çöker? Ama iktidardan hiçbir yetkili ne İstanbul Havaalanı’nın ilk yoğun kar yağışında felç olduğundan, ne yolcuların üzerine çevik kuvvet gönderilmesinden ne de tavanın çökmesinden söz etti. Varsa yoksa Ekrem İmamoğlu… Gerçekleri gizlemek, Ekrem İmamoğlu’nu başarısız ve umursamaz göstermek için iktidar medyası İngiliz Büyükelçisi’yle yediği yemeği ihanetle eş tuttu. Oysa karla mücadele çalışmaları aksamadan sürüyordu. Nitekim İBB’nin sorumlu olduğu yollar kısa sürede açıldı. Ancak Karayolları’nın sorumluluğundaki otoban ve çevre yolları kapalı kaldı; Devlet Hava Meydanları’nın sorumluluğundaki öve öve bitirilemeyen İstanbul Havaalanı sınıfta kaldı. “Atatürk” adını taşıyan ve dünyanın en iyi 5’inci, Avrupa’nın en iyi 3’üncü havaalanı arasında gösterilen bir havaalanının pist başına hastane inşa etmek nasıl bir iştir? Nasıl izah edilir? Henüz yanıt bulan kimse yok. Bilim insanlarının, ÇED raporlarının, “buraya havaalanı inşa etmeyin rüzgar ve zemin durumu uygun değil” demesine karşın inatla ormanı katledip milyarlarca avro harcanarak yapılan havaalanından yansıyan görüntüler ve çöken tavanla ilgili söz edebilecek, yanıt verecek bir tek yetkili yok mu? Bu duruma yanıt vermesi gereken, duruma müdahale için Ankara’dan hareket eden bakanlar İstanbul Havaalanı’na inemedi, iktidar tarafından kapatılan Atatürk Havaalanı’na inebildiler. Gerçeğin er ya da geç ortaya çıkma huyu yine kendini gösterdi.",https://halktv.com.tr/makale/gercegin-huyu-662132
Fikret Bila,Savrulma hali,22 Aralık 2021 Çarşamba 00:40,"“Bizden faiz artışı beklemeyin” diyen iktidar üzerinden 24 saat geçmeden faizi artırdı. Ama ne kadar artırdığı belli değil. O doların artışına bağlı. Dolar ne kadar artarsa faiz de o kadar artacak. İktidar “faiz artışı yok, düşürmeye devam edeceğiz” dedikten sonra dolar 18 lirayı geçince geri adım attı. Adına “faiz artışı” demeden faizi artırma kararı aldı. Aldığı karar şu: “Bankada Türk lirası mevduatı alan vatandaşa vade sonunda ödenen faiz kur artışından az olursa aradaki farkı devlet ödeyecek.” Bu ifade ödemeyi “hazinenin yapacağı şeklinde” algılandı. Tabii, hazineden ödenmesi demek vatandaşın cebinden ödenmesi demekti. Buna kamuoyundan güçlü tepki geldi. Bankada tasarrufu bile olmayan yoksul vatandaş zenginin faizden kaybettiği parayı niye cebinden ödesin? Gece yarısına doğru yayınlanan Merkez Bankası tebliğinde ise çok farklı bir durum ortaya çıktı. Dolara endeksli faiz farkı sadece döviz hesaplarını Türk lirasına çevirenlere bir defaya mahsus ödenecekti. Ödemeyi Merkez Bankası yapacaktı. Bu tebliğe göre Türk lirası mevduatı olanlar faiz farkın ödemesinin dışında kalmış görünüyordu. Sabah söylenenle akşam yayınlanan tebliğ birbirinden çok farklıydı. Eğer düzenleme sadece döviz mevduatı olanların mevduatlarını Türk lirasına çevirmeleri halinde fark alacaklarsa, dağ fare doğurdu demekti. Merkez Bankası tebliği ortalığı karıştırınca bu kez Bakan Nureddin Nebati bir açıklama yapı ve Türk lirası mevduat sahiplerinin de fark ödemesinden yararlanacaklarını söyledi. Anlaşıldı ki dövizden dönenlere faiz farkını Merkez Bankası, zaten lira mevduatı olanların faiz farkını hazine ödeyecek. Hazineden faiz farkı ödenmesi demek, ödemenin vatandaşın cebinden yapılacak demektir. Tıpkı geçmediği köprünün, uçmadığı havaalanının müteahhidine dolarla garanti ödediği gibi. Şimdi de bankada dövizi veya lirası olan zenginlerin faizden kaybettiği parayı dolar üzerinden vatandaş ödeyecek. Aslında iktidar bu kadar dolambaçlı yola başvurmadan, faizi en az enflasyon kadar artırsaydı, piyasalarda bu kadar çalkantı olmazdı. Dolar bir günde yüzde 11 artıp, aynı günün gecesinde yüzde 11 düşmezdi. Piyasa istikrarlı olurdu. Ama bunu yapmak yerine “faiz” demeden, kur farkı garantisiyle Türk lirasının faizi dolara endekslenmiş oldu. Doların artış oranı faiz oranı olarak kabul edildi. 24 saat içinde alınan birbirine zıt kararlar iktidarın ekonominin kurallarına uygun, üzerinde çalışılmış bir ekonomik programa ve modele sahip olmadığını gösteriyor. Günübirlik kararlarla günü kurtarmaya çalışan, dün ak dediğine bugün kara diyen bir savrulma içinde. Oradan oraya sıçrayıp duruyor. Son günlerde iktidarın ne yaptığına bakalım. Faizi enflasyonun altına çekmeye karar verdi. Faizi düşürünce dolar yükselmeye başladı. Dolar 8,5 liradan, 11 liraya, 13 liraya, 15 liraya çıktı. İktidar faizi düşürmeye devam edeceğini açıklayınca 18 liraya kadar yükseldi. Bu süreçte “düşük faiz yüksek kur” politikası “Türk ekonomi modeli” olarak tanıtıldı ve ihracat patlamasıyla Türkiye’nin düze çıkacağı, refaha kavuşacağı savunuldu. Daha önce Çin modeli denilen, “ucuz ürün, ucuz iş gücü”ne dayalı sistem “Türk modeli” olarak isimlendirildi. Ancak modelin ömrü bir ay sürdü. Bu model, kararı alınan “kura endeksli faiz garantisi” modeli ile çökmüş oldu. Düşük faiz ve buna dayalı ihracat patlaması modeli rafa kaldırıldı. Yerine “dolar garantili yüksek faiz” modeli geldi. Para basılması ise enflasyon demekti. Maliyet yine yoksul vatandaşın sırtına yükleniyordu. Bu da alkışlanacak bir politika değildi. “Faiz arttırmayacağım” derken, mevduat sahiplerine üst sınırı belli olmayacak şekilde faiz artışına garanti veren iktidar “düşük faiz politikasına ne oldu” sorusuna ne yanıt verecek? “Yanlışı yanlışla düzeltmeye çalışmak” dışında vereceği bir yanıt yok. Çünkü çözümü yanlış yerde arıyor. Yapması gereken enflasyonu düşürmektir. Enflasyon düşmeden faizlerin de dövizin de düşmesi mümkün değildir.",https://halktv.com.tr/makale/savrulma-hali-657583
Fikret Bila,Mantıksız açıklamalar,25 Mart 2022 Cuma 00:15,"İktidar mensuplarının son dönemde yaptıkları açıklamalarda neden-sonuç ilişkisi kurabileceğiniz bir mantık örgüsü de kalmadı. Eleştirileri yanıtlarken öyle gerekçeler öne sürüyorlar ki bırakın konuyu izah etmeyi konuyla ilgisi bile olmuyor. Bu durumda da konuştukça daha çok batıyorlar. Örneğin et ve et ürünlerine yapılan zammın izahına bakalım. Et ve Süt Kurumu Genel Müdürü Osman Uzun, kırmızı ete yüzde 48 oranında zam yapılmasıyla ilgili olarak yaptığı açıklamada, “Bizim fiyatlar çok düşüktü, piyasanın yüzde 66 daha altında bir fiyatımız vardı. Bu nedenle çok uzun kuyruklar oluşuyordu. Bu nedenle biz fiyatı arttırdık ama yine de piyasaya göre yüzde 15 daha düşük bir fiyat var” diyor. Vatandaş zorunlu ihtiyaç maddelerini ucuz bulduğu yerden almaya çalışıyor. Bu nedenle de kuyruk oluşuyor. Bu kuyruğu ortadan kaldırmanın yolu herkesin et alabileceği piyasayı oluşturmaktır. Devlet, gerektiğinde vatandaşa, gerektiğinde et üreticisine destek olarak vatandaşların et, süt, şeker, un, ekmek gibi temel ihtiyaçlarını karşılamasını sağlamakla görevlidir. “Et fiyatlarına zam yapalım, vatandaş alamasın, böylece kuyruklar ortadan kalkar” diye bir mantık olabilir mi? Kuyrukları ortadan kaldırmanın yolu fiyatları yükseltip, vatandaşı alamayacak hale getirmek değildir. Evet, yüksek fiyat olursa kuyruklar ortadan kalkar. Çünkü vatandaşın parası yetmeyeceği için et almaktan vazgeçer. Ama iktidarların amacı bu değildir. Amaç herkese et alabilecek geliri sağlamak ve et fiyatlarını makul bir düzeyde tutabilmektir. Kuyruk kalksın diye zam yapmak, hastanın ateşini düşürmek için yüksek doz ilaç verip ölümüne sebep olmak gibidir. Ateş düşer ama hasta ölür. Kuyruk kalkar ama kimse et alamaz. Kamu Özel İşbirliği’yle yapılan ve vatandaşın, geçmediği köprü, uçmadığı havaalanı için para ödemek zorunda bırakılmasına yöneltilen eleştirilere AK Partili yetkili şu yanıtı veriyor: “Geçmediğimiz köprünün parasını niye veriyoruz? Ben de Malatya’nın Kömürhan Köprüsü’nden geçmiyorum ama parasını veriyorum. Her yatırımın parasını veriyoruz. Ne demek ‘geçmeden.’ Geçmeden verilmesi ekstra bir imkândır vatandaş için. Olmasa, zaten başka usulle yapılsa gene kamu bütçesine konulacaktı.” Bu açıklamaya göre vatandaşın geçmediği köprü için para vermesi ekstra bir imkan sağlıyormuş. Acaba geçmediğiniz köprüden geçenler için devletin verdiği garantiyi ödemek üzere para vermesi vatandaşa nasıl bir imkân, nasıl bir avantaj sağlıyor olabilir? Köprüden geçerek para vermesi daha kötüdür anlamına mı geliyor? Köprü bütçeden yapılsa da vatandaşın vergileriyle yapılacağı için yine vatandaş para ödemiş oluyor anlamında mı? Bu anlamda olsa bile aynı şey değil. Devlet köprü yaparsa parasını bütçeden karşılar ve vatandaş köprü yapımı için bir kez para ödemiş olur. Sonra o köprüyü para ödemeden kullanır. Ama devlet şirketlere yaptırdığı köprüler, havaalanları için müteahhide günde 45 bin araç, 119 bin yolcu garantisi verir ve o kadar araç ve yolcu geçmezse üzerini yıllarca hazineden karşılarsa, bu vatandaşın cebinden başkalarını zengin etmek anlamına gelir. Bu da vatandaşa ekstra bir imkân, bir avantaj sağlamaz. Bu açıklamalar şunu gösteriyor ki iktidar vatandaşı ezen, et, süt, şeker alamaz hale getiren politikalarını mantıklı bir şekilde savunamıyor. Neden-sonuç ilişkisi kurulamayan, kendinin bile inanmadığı mantıksız açıklamalar yapıyor.",https://halktv.com.tr/makale/mantiksiz-aciklamalar-669593
Fikret Bila,Dünden pahalı yarından ucuz,09 Mart 2022 Çarşamba 00:15,"İktidar Türkiye’yi bu hale getirdi. Dünden pahalı yarından ucuz. Bugün aldığınız bir ürün ve hizmet dünden daha pahalı ama yarından daha ucuz oluyor. Bu nedenle vatandaş bugün bulduğu zorunlu ihtiyaç ürünlerini parası yettiği kadar almaya çalışıyor ki yarın daha pahalıya almak zorunda kalmasın. Örneğin benzin ve motorinde durum böyle. İktidar akaryakıta zammı seriye bağladığı için neredeyse her gün zam geliyor. Vatandaş da bunu bildiği için yeni zamlar yürürlüğe girmeden akaryakıt istasyonlarında kuyruk oluşturuyor. Deposunu yarın daha zamlı doldurmamak için gün bitiminde doldurmaya çalışıyor. İktidar yanlısı medya bu durumu “vatandaşın ucuz mazot kuyruğu” diye verebiliyor. Sanki Türkiye’de benzin, mazot çok ucuzmuş da vatandaş da durmadan benzin, mazot almak için kuyruk oluşturuyormuş gibi. Oysa dün yapılan zammı kabullenen vatandaş yarın gelecek zamdan kurtulmak için deposunu doldurmaya çalışıyor. Tabii zamlı benzin veya mazotu alacak parası varsa, hâlâ arabasını kullanabiliyorsa! Bu durumu “ucuz mazot kuyruğu” diye sunmaya ancak “pes” denilebilir. Son günlerde ayçiçek yağında ortaya çıkan görüntüler iktidarı rahatsız etti. Vatandaşın marketlerden ayçiçek yağı almak için izdiham oluşturması gündem oldu. Anne, baba ve çocuğun ellerinde üç-dört ayçiçek yağıyla marketten çıkmaları, üç emekli arkadaşın üçünün elinde ayçiçek yağıyla evlerinin yolunu tutmuş olmaları dikkati çekiyordu. Bu görüntüler nedeniyle iktidar vatandaşa kızıyor. Türkiye’de ayçiçek yağı operasyonu yapıldığını söylüyor. Hazine ve Maliye Bakanı Nureddin Nebati, “ayçiçeği yağı operasyonu yapanlara biz de operasyon yaparız” diye aba altından sopa gösteriyor. Peki vatandaş niye market kuyruklarına girip birden fazla ayçiçeği yağı almak için bekliyor? Veya daha ucuz olsun diye Türk malı değil de Suriye malı çocuk bezi almak için market market dolaşıyor? Elbette zevk olsun, keyif olsun diye değil. Vatandaşın böyle davranmasının nedeni bugün aldığı ürünü yarın bulamayacağı veya daha yüksek bir fiyattan bulabileceğini düşünmesi. Ekonomistler buna “beklenti bozulması” diyorlar. Eğer vatandaş bugün aldığı ürünü bir hafta sonra da aynı fiyattan rahatlıkla bulabileceğine inansa bugünden üç beş tane almaya çalışmaz. İhtiyacı kadar alır, kullanır, bitince gidip yine alır. Ancak iş artık öyle değil. Bugün aldığımız ürünü yarın zamlı fiyattan alıyorsunuz. Vatandaşın beklentisi olumsuz. Fiyatların artacağını biliyor. Bu artışın temel olarak iki nedeni var. Birincisi akaryakıta her gün yapılan zam, İkincisi döviz kurlarının yükselmesi. Döviz kurları yükselince dışa bağımlı olan Türkiye daha yüksek fiyattan petrol ve doğalgaz ithal ediyor. Petrolün varil fiyatı da artınca, Türkiye’de akaryakıt fiyatları otomatiğe bağlanmış gibi artıyor. Akaryakıt fiyatları artınca ulaşım maliyetleri de artıyor ve bu da gıda ürünleri dahil birçok ürünün fiyatına yansıyor. Ayçiçeği yağında da durum aynı. Türkiye ayçiçeği yağında yüzde 70 dışa bağımlı. Ayçiçeği yağını büyük ölçüde Rusya ve Ukrayna’dan ithal ediyor. Bu ithalatta bir sıkıntı olunca ayçiçek yağının fiyatında artış beklentisi oluyor ve vatandaş da fiyatı zamlanmadan mutfakta en çok kullandığı yağ türü olan ayçiçek yağını bugünden almaya çalışıyor. Olay bu kadar basit. Nitekim bir süre önce, Bitkisel Yağ Sanayicileri Derneği Yönetim Kurulu Başkanı Tahir Büyükhelvacıgil Ticaret Bakanlığı İthalat Genel Müdürlüğü'ne gönderdiği yazıda, stoklarda 1-1,5 aylık yağ kaldığını belirtmişti. Sıkıntının Rusya’nın Azak denizinde, Türkiye’ye gelmek üzere ayçiçek yağı yüklenen gemilerin limandan çıkmalarına izin verilmemesinden kaynaklandığını duyurmuştu. Türkiye gibi buğday ve ayçiçeği cenneti olan bir ülkeyi ikisinde de dışa bağımlı hale getirirseniz böyle sonuçlarla karşılaşmanız normaldir. Durumun bu hale gelmesinde vatandaşın hiçbir suçu, kusuru yok. Maliyet artışına neden olan temel girdilerdeki fiyat artışlarına bakarsanız bu gerçeği çok net biçimde görürsünüz. Akademisyen Ayşe Aydoğdu’nun paylaştığı rakamlara göre tablo şöyle: 4 Mart 2021 tarihinde benzin 7.23 lira, motorin 6.62 lira, brent petrolün varili 65 dolardı. 4 Mart 2022 tarihinde ise benzin 20 lira, motorin 20 lira, brent petrolün varili 113 dolar. Brent petrolün varilinde artış yüzde 73 olmasına karşın, benzindeki artış yüzde 177, motorindeki artış yüzde 202. Yine Ziraat Odaları Birliği verilerine göre son bir yılda gübre fiyatlarındaki artış şöyle: “a. sülfat gübresinde yüzde 274, üre gübresinde yüzde 203, DAP gübresinde yüzde 186, k. a. nitrat gübresinde yüzde 165, mazotta yüzde 164, elektrikte yüzde 85.” Bu maliyet artışları ortadayken iktidarın fiyat artışları sanki sanalmış, söylentiden ibaretmiş veya söylentiyle artıyormuş gibi davranması gerçeğe gözlerini kapamaktır. Bu yetmiyormuş gibi bir de marketleri, bakkalları, vatandaşları ve gerçeği yansıtan yayın organlarını tehdit etmesi hayat pahalılığıyla mücadelede demokrasilerde yeri olan bir yöntem değildir. Ekonomi, özel kuvvetler timi gibi “enflasyon timi” kurmakla, esnafı, vatandaşı, özgür gazetecilik yapmaya çalışan gazete ve televizyonları tehdit etmekle düzelmez. Doğru ekonomi politikalarıyla düzelir.",https://halktv.com.tr/makale/dunden-pahali-yarindan-ucuz-667343
Fikret Bila,Seçim yasayla değil sandıkla kazanılır,18 Mart 2022 Cuma 00:15,"İktidarın hazırladığı yeni seçim yasası nalıncı keseri gibi her şeyi kendine yontuyor. Demokratik bir yarışı değil iktidarın seçimi nasıl kazanacağını düzenliyor. Yeni yasa eşitler arasında bir yarış öngörmüyor. Bakanlar hakkında seçim yasakları uygularken Cumhurbaşkanı hakkında uygulanmıyor. Cumhurbaşkanı Tayyip Erdoğan seçim yasaklarının dışında. Seçim kampanyası boyunca cumhurbaşkanlığının bütün olanaklarını kullanabilecek. Oysa sandık ortaya konulduğunda bütün liderler ve partiler eşit olur. İktidarda olan lidere veya partiye ayrıcalık tanınmaz. Örneğin eski Türkiye’de seçim zamanı başbakan ve bakanlar devlet olanaklarını kullanamazdı. Adalet, İçişleri ve Ulaştırma Bakanları istifa eder yerlerine tarafsız isimler atanırdı. Ak Parti iktidarı bu uygulamayı kaldırdı. Bu yetmiyormuş gibi yeni düzenlemede Cumhurbaşkanı’nın devlet olanaklarını kullanmasına da izin verdi. Oysa eski sistemde Başbakan da seçim kampanyasında devlet olanaklarını kullanmaz. Gideceği yere partisinin olanaklarıyla giderdi. Bugünkü sistemde Cumhurbaşkanı aynı zamanda AK Parti Genel Başkanı. İki sıfatı birden taşıyor. Ancak, seçim kampanyasını cumhurbaşkanı olarak değil AK Parti Genel Başkanı olarak yürütmek zorunda. Çünkü cumhurbaşkanı olarak tarafsızlık yemini etmiş durumda. Bu nedenle seçim kampanyası sürecinde Cumhurbaşkanı Erdoğan cumhurbaşkanı şapkasını çıkarmalı ve AK Parti Lideri şapkasıyla, partisinin olanaklarıyla kampanyayı yürütmeli. Yeni yasanın bu düzenlemesi demokratik kurallara aykırıdır. Yeni yasa açık biçimde haksızlık yapıyor ve diğer liderler karşısında cumhurbaşkanını kayırıyor. Yeni yasanın dikkati çeken bir diğer düzenlemesi ilçe seçim kurullarının oluşturulması. Yeni yasa eski yasada en kıdemli hakimin ilçe seçim kurulu başkanı olacağı hükmünü kaldırıyor, yerine seçim kurulu başkanının birinci sınıfa ayrılmış hakimler arasında kura ile seçileceği hükmünü getiriyor. Neden? İktidar en kıdemli hakimden neden çekiniyor? Eski sistemde ilçe seçim kurulu başkanının en kıdemli hakimden olmasının nedeni, bu konumdaki bir hakimin baskılara boyun eğmeyeceği, baskılar karşısında daha rahat direneceği, hukuk bilgisi birikimi ve deneyiminin daha yüksek olmasıydı. İktidar daha özgür karar verebilecek kıdemli hakim yerine kurayla seçilmiş hakimin ilçe seçim kurulu başkanı olmasını istiyor. Bunun nedeni de AK Parti döneminde atanmış ve büyük çoğunluğu parti kökenli hakimlerin bulunması. Bu nedenle kurada seçilme şansları daha yüksek. İktidar seçim kurullarının da iktidarın etkisi altında olmasını istiyor ki itirazlar kurulda kendi lehine sonuçlansın. Bu düzenleme de seçim güvenliği açısından önemli risk barındırıyor. Kura ile gelecek ilçe seçim kurulu başkanlarının en kıdemli hakim kadar bağımsız olmaları oldukça zor. İktidar seçim kurullarına baskı yaparak sandıktan istediği sonucu alabilir mi? Alamayacağı 2019 yerel seçiminde görüldü. Elle tutulur bir gerekçesi ve delili olmadan, Yüksek Seçim Kurulu, 31 Mart İstanbul yerel seçim sonucunu iptal etti. Ekrem İmamoğlu’nun mazbatasını elinden aldı. Ancak 23 Haziran 2019 İstanbul yenileme seçiminde 13 bin oyla kaybettiği İstanbul Büyükşehir Belediye Başkanlığı’nı bu kez 803 bin oy farkla yeniden İmamoğlu’na teslim etti. Bu da gösteriyor ki seçmen iktidarın seçim kurulları üzerinden yarattığı haksızlığı sineye çekiyor ve yanıtını çok daha sert veriyor. İktidar seçim kurallarında aynı yöntemi kullanılırsa seçmenin tepkisi yine daha büyük olacaktır. Yeni yasanın Millet İttifakı’ndaki küçük partileri Meclis dışında bırakmaya yönelik düzenlemesi ise aşılmayacak bir engel değil. Milet İttifakı’nda olan veya ileride katılması muhtemel partiler ile CHP ve İYİ Parti bu engeli çok rahat aşacak formüller geliştireceklerdir. Şimdiden birçok model tartışmaya açıldı bile. Seçim yasayla değil sandıkla kazanılır.",https://halktv.com.tr/makale/secim-yasayla-degil-sandikla-kazanilir-668635
Fikret Bila,Kılıçdaroğlu: Enes'e içim parçalandı,12 Ocak 2022 Çarşamba 14:01,"Fırat Üniversitesi Tıp Fakültesi ikinci sınıf öğrencisi Enes Kara’nın yurt olarak kaldığı cemaat evinde gördüğü baskıları anlattığı bir video çektikten sonra yaşamına son vermesi Türkiye’yi üzüntüye boğdu. CHP Lideri Kemal Kılıçdaroğlu ise dünkü grup konuşmasında bu olaya değinmediği, tepki göstermediği gerekçesiyle eleştirildi. Kılıçdaroğlu dün bu eleştiriler üzerine sosyal medyadan şu mesajı paylaştı: “Gençlerimizle ilgili canımızı yakan olgular söz konusu olunca, paylaşacağımız içeriklerde hepimiz sorumlu davranmak zorundayız. Bana kızanları anlıyorum ama etik sebeplerden dolayı paylaşım yapmayacağım. Zamanı gelince gereken yapılacaktır. Tepkileri anlıyor ve saygı duyuyorum. Bu tarz haberleri paylaşmakla ilgili bilimsel makaleler söz konusudur. Oluşan öfkeyi politik puana döndürme adına, bilimin uyarılarına kulak asmamayı doğru bulmuyorum.” Ancak, Kılıçdaroğlu’nun bu mesajına da eleştiriler yöneltildi. CHP Lideri, oy kaygısı nedeniyle yeterli tepkiyi vermemekle eleştirildi. Kılıçdaroğlu’yla bu konuyu konuştum. Önce Enes’in videosunu izleyip izlemediğini sordum. “İzlemez olur muyum” dedi, “Elbette izledim ve içim parçalandı. Çok üzüldüm. Enes gibi gençleri bizim iktidarımız kurtaracak.” Kılıçdaroğlu’na yöneltilen eleştirileri anımsattım. “Olay cemaat evinde geçtiği için oy kaygısıyla yeterli tepki vermediğiniz eleştirisi var. Ne diyorsunuz?” sorusunu yönelttim. Şu yanıtı verdi: “Eleştirilere elbette saygım var ama ilgisi yok. Bir iki nedenle hassasiyet gösterdim. Birincisi bilim insanlarının, psikiyatristlerin, psikologların bu tür olayların yazılması, dillendirilmesi konusunda uyarıları var. Bilimsel makaleleri var. Ben bilim insanlarının uyarıları konusunda hassasiyet gösterdim. İkinci olarak da çok acı, çok üzücü, yürek parçalayan bir olayı hemen sıcağı sıcağına siyasete konu etmeyi etik bulmadım. Hepsi bu. Yoksa ben oy kaygısıyla gerçekleri söylemekten çekinmem. Bugüne kadar da hiç çekinmedim. Doğru bildiğimi söyledim, söylemeye de devam edeceğim.” CHP Lideri’ne “Tarikat ve cemaatlerde öldürme, baskı kurma, cinsel istismar gibi olaylar yaşandığına ilişkin bir çok örnek kamuoyuna yansıdı. Özellikle yoksul ailelerin çocukları bu yurtlara gitmek zorunda kalıyor. Bu yurtlarla ilgili ne düşünüyorsunuz” sorusunu yönelttim. Yanıtı şu oldu: “Elbette sorunun fakındayız. Öneminin bilincindeyiz. Bu gençlerimizi iktidara gelir gelmez kurtaracağız. Bir yıl içinde yurt sorununu çözeceğiz. Gençlerimiz devlet yurtlarında, gayet rahat koşullarda, sıcak suyu olan, bir kişilik, iki kişilik odalarda güven içinde, özgürlük içinde kalacaklar. Şimdiden belediyelerimiz yurt yapmaya, üniversiteli gençlerimizin barınmaya uygun şekilde düzenlenmiş binalarımızda kalmalarına olanak sağlamaya başladılar. İktidarımızda bu sorunu kökünden çözeceğiz, özellikle yoksul ailelerimizin çocuklarına Aile Destek Sigortası’ndan burs vereceğiz, yurt sağlayacağız, başka yerlere gitmelerine gerek kalmayacak. Ayrıca bu yurtlarda ne oluyor ne bitiyor, çocuklar nasıl yaşıyor, çocuklara ne yapılıyor hepsini inceleme altına alacağız. Devlette denetimsiz alan olmaz. Bu denetimi gerçekleştireceğiz ve gereğini yapacağız. Annelerin babaların içi rahat olacak.” Kılıçdaroğlu, “tarikat ve cemaatlerin gençler üzerinde kurdukları baskıyla, dayattıkları inanç ve yaşam tarzıyla ilgili olarak ne düşünüyorsunuz” soruma da şu karşılığı verdi: “Biz düşünce ve inanç özgürlüğüne saygılıyız. Gençler istedikleri gibi düşünme, istedikleri gibi inanma özgürlüğüne sahip olmalıdır. Ancak Enes’in anlattığı gibi gençlerimize düşünce ve veya inancın zorla dayatılmasına da sonuna kadar karşıyız. Gençlerimiz özgür ortamlarda, güven içinde arkadaşlarıyla konuşabilmeli, tartışabilmeli istediği düşünceyi, inancı dile getirebilmeli, yaşayabilmeli. Hiçbir baskıyla, müdahale ile karşılaşmamalı. Biz gençlerimize özgürlük vaat ediyoruz ve bunu sağlayacağız. Bundan kimsenin kuşkusu olmasın. Gençler bu ülkenin geleceğidir. Onları özgürce yetiştirmek, istedikleri düşünceye, inanca, yaşam tarzına sahip olmalarını sağlamak, bilimsel eğimle donatmak bizim görevimizdir.”",https://halktv.com.tr/makale/kilicdaroglu-enese-icim-parcalandi-660221
Fikret Bila,İktidar yine imkânsızı başardı!,12 Ocak 2022 Çarşamba 00:15,"İktidar, kendi geliştirdiği teze göre dövizi ve enflasyonu düşürmek için faizi enflasyonun altına indirdi. İndirmeye devam edeceğini de açıkladı. Bu politikaya göre faiz düşünce, ardından hem döviz hem enflasyon düşecekti. Fakat öyle olmadı. İktidar faizi düşürdü ama hem faiz hem döviz hem de enflasyon yükseldi. Ekonomi bilimine göre bu imkânsızdı. Ekonomi biliminin dışa açık ekonomilerde “imkânsız üçlü” tezine göre faizin, dövizin ve enflasyonun aynı anda kontrol edilmesi mümkün değildi. Örneğin faiz enflasyonun altına düştüğünde dolar düşmez aksine artardı. Dolar yükselince enflasyon düşmez, aksine ithal ara malların fiyatları yükseleceği için maliyet artar ve enflasyon da yükselirdi. Nitekim Türkiye’de de öyle oldu. Doları ve enflasyonu düşüreceğim diye faizi enflasyonun altına düşüren iktidar kısa süre sonra doların ve enflasyonun fırladığını gördü. Bu imkânsız üçlü kuralına uygundu. Faiz enflasyonun alına indirildi, dolayısıyla döviz ve enflasyon yükseldi. Bu arada iktidar faizi düşüreceğini ısrarla vurgulamaya devam edince dolar bir iki gün içinde 18 liraya kadar fırladı. Bu kez arka kapıdan dolar satan iktidar ancak 11-13 liraya kadar düşürebildi. Bu arada 18 liradan dolar satıp 11 veya 13 liradan dolar alanlar yattıkları yerden servetlerine servet kattılar. İktidar 18 liraya fırlattığı doları 13 liraya indirdik diye zafer naraları atarken, aslında 7-8 lira civarında olan doları, 13 liraya çıkarmıştı. Övündüğü, liranın yüzde 50 değer kaybetmesiydi. Faizi düşürünce doların ve enflasyonun artması doğaldı ancak aynı anda faizin de yükselmesi normal değildi. İktidar enflasyonu yüzde 21 olarak ilân etmişken, Merkez Bankası aracılığıyla faizi yüzde 14’e düşürdüğünü açıklayınca piyasada faizler düştü mü? Hayır. Kısa sürede görüldü ki özellikle özel bankalarda yüzde 14 diye bir faiz yok. Faizler yükseliyor. Tüketici kredisi isteseniz yüzde 24 faiz uyguluyorlar. İş dünyasının büyük çaplı kredi taleplerinde ise faizlerin yüzde 28’den başlayıp 35’e hatta 40 kadar yükseldiği duyuluyor. Peki vatandaşın mevduatına verilen faiz yüzde 14 mü? Hayır, mevduat faizi de yükseliyor. Bankalar mevduatı tutabilmek için yüzde 19 veya biraz üzerinde faiz veriyorlar. Eğer iktidarın icadı kur garantili mevduat hesabınız varsa onun faizi de üç ay vade koşuluyla yüzde 17 oranında. Eğer kur artışı daha fazla getirmişse aradaki farkı Merkez Bankası ödüyor. Yani fark halkın sırtına yükleniyor. Peki nasıl oldu da iktidar imkânsız üçlüyü “imkansız” olmaktan çıkardı ve faiz, döviz ve enflasyon aynı anda yükseldi. Kaş yapayım derken göz çıktı. “Bu nasıl oluyor” diye konuyu uzmanına sordum. Merkez Bankası uzmanlığı görevinden siyasete atılan ve CHP’nin ekonomi kadrosunda ekonomiyi izleme ve politika geliştirme çalışmaları yapan eski milletvekili ve İkinci Yüzyıl Vakfı Başkanı Müslim Sarı durumu şöyle izah etti: “Bu durum Merkez Bankası’nın politika faizi belirlemesinin piyasada hiçbir karşılığı olmadığını gösterir. Faiz bankalarda piyasa koşullarına göre belirleniyor. Merkez Bankası politika faizini yüzde 14 olarak açıkladı. Bu enflasyonun altında. Bankalar kredi verirken faizi yüzde 14 olarak uygulayamazlar, zarar ederler. Ayrıca vatandaşın mevduatına da yüzde 14 faiz verirlerse mevduat tutamazlar. Mevduat toplamadan da kredi veremezler. O nedenle faizler Merkez Bankası’nın politika faizinin çok üzerinde.” “Peki Merkez Bankası kendi belirlediği faizle ne yapıyor” diye sordum. Sarı, şu yanıtı verdi: “Merkez Bankası bankalara yüzde 14’le para veriyor. Bankalar da bu parayı yüzde 26 faiz oranıyla Hazine’ye borç veriyor. Arada Hazine kaybediyor, bankalar kazanıyor. Madem Merkez Bankası yüzde 14’le veriyor o zaman doğrudan Hazine’ye bu oranla para versin. Ama öyle yapmıyor araya bankaları sokuyor. Muhalefetin ve vatandaşın ‘Hazine soyuluyor’ dediği de bu.” Sarı, faizin, dövizin ve enflasyonun aynı anda artmasını şöyle izah etti: “Bunun nedeni beklenti bozulmasıdır ve iktidara olan güvensizlikten kaynaklanır. Hem iç hem dış piyasa hem de vatandaşlar iktidarın söylemlerinin aksine enflasyonun gelecekte daha da artacağını düşünüyor. Ekonominin geleceğine, enflasyonun düşeceğine yönelik bir beklentileri kalmadı. Bu nedenle üçü birden yükseliyor.” Bu tablo iktidarın bu politikada ısrar ederek ekonomiyi düze çıkarmasının mümkün olmadığını gösteriyor.",https://halktv.com.tr/makale/iktidar-yine-imkansizi-basardi-660150
Fikret Bila,Ya tutarsa ekonomisi,24 Aralık 2021 Cuma 00:15,"Ekonomi politikamız Nasrettin Hoca’nın göle maya çalması gibi. Kararlar “ya tutarsa” mantığıyla alınıyor. İktidar faizi indirip doları yükseltirken kendini başarılı görüyor. “Ekonomik kurtuluş savaşı veriyoruz” gibi milli ve manevi bir söylemle Türk lirasının değer kaybetmesini başarının anahtarı olarak görüyor. Merkez Bankası, borç aldığı dövizi satıp dolar inmeye, Türk lirası yükselmeye başlayınca iktidar kendini yine başarılı salıyor. Bu kez “dış güçlerin oyununu bozduk” diyerek alkış bekliyor. Her durumda kendini başarılı bulan bir iktidar var! “Dolardan bize ne, bizim paramız Türk Lirası’dır” denilmesinin üzerinden birkaç gün geçtikten sonra Türk Lirası dolara endekslendi. İktidarın “milli icadımız” dediği “kur garantili mevduat” formülü sevinçle piyasaya sürüldü. Sistem şöyle işleyecek: “Dövizinizi bozdurarak mevduatınızı liraya çevireceksiniz. Veya lirayla mevduat hesabı açacaksınız. Mevduatınız en az üç ay vadeli olacak. Hesabı açtırdığınız gün Merkez Bankası’nın ilân ettiği kur kaydedilecek. Üç ayın sonunda aldığınız Türk Lirası faiz, dolar kurunun artışından düşükse aradaki farkı devlet hesabınıza yatıracak.” Döviz hesabınızı bozmuşsanız bu farkı Merkez Bankası, mevduatınız zaten lira ise Hazine ödeyecek. Bugüne kadar yansıyan bilgiler böyle. Sistem şans oyunu oynar gibi. Üç ay sonunda faizden daha fazla kazanmanız doların o tarihteki değerine bağlı. Eğer faizinden yüksek bir dolar kuru artışı varsa, kazanıyorsunuz. Yoksa faizle yetiniyorsunuz. Bu arada hayati bir ihtiyaç olur da vadesinden önce paranızı çekmeye kalkarsanız hem faizden oluyorsunuz hem de parayı çektiğiniz tarihte dolar, hesabı açtığınız tarihteki değerinin altındaysa, düşük değer esas alınıyor ve ana paranızdan kesiliyor. Hem faizden oluyorsunuz hem bankaya koyduğunuz paranın bir kısmını kaybediyorsunuz. Bir çeşit Zihni Sinir projesi gibi. Tabii sizin vadenizin dolacağı günlerde, Merkez Bankası’nın kamu bankaları üzerinden şeffaf olmayan bir şekilde döviz satıp doların değerini düşürmeyeceğinin de garantisi yok. Veya başka bir atak yapıp yeniden 18 -20 liralara kadar yükseltmeyeceğinin de… Şans artık… Vatandaşı dolarla şans oyunu oynamaya teşvik etmek yerine ekonomi biliminin öngördüğü gibi en az enflasyon kadar faiz artırırsanız bu karmaşıklığa gerek kalmaz. Enflasyonun üzerinde faiz verirseniz dolar hesapları çözülür ve döviz de düşer. Bugüne kadar Merkez Bankası’nın tebliği dışında bir düzenleme açıklanmadı. Hazineden ödeme yapılacaksa bunun kanunla bütçeye eklenmesi gerekir. Tabii Hazine’den yapılacak ödeme vergilerden, borç alınarak veya para basılarak yapılacak. Üç halde de tasarruf sahibinin zararını tasarrufu olmayanlar da dahil vatandaşlar ödeyecek. Şu ana kadar açıklanan sistemin hukuki yönü ve anayasanın eşitlik ilkesine aykırılığı ciddi bir sorun. Tasarrufu olan vatandaşa dolar kuru üzerinden para kazanma veya kaybetme riskini yükleyen iktidar asıl sorunla ilgilenmiyor. Örneğin ücretler nasıl korunacak? İşçinin, memurun, emeklinin maaşının satın alma gücü nasıl güvence altına alınacak? İktidarın böyle bir sorunu yok. Çünkü enflasyonla mücadeleyi bırakmış durumda. Merkez Bankası asli görevi olan fiyat istikrarını sağlamayı unutmuş görünüyor. Faizin düşürülmesi ve faiz karşıtı siyasi söylemle bir anda fırlayan doları döviz satarak indiriyor. Bunu da daha uygulamaya girmemiş olan “kur garantili mevduat” formülünün başarısı olarak sunuyor. Fiyat istikrarı, kalkınma, gelirin adil dağılımı, refahın halka yayılması gibi hedefleri olmayan, sadece faizle ve dolarla oynayan bir ekonomi modeli olamaz. “Ya tutarsa” diye ekonomi politikası da olmaz.",https://halktv.com.tr/makale/ya-tutarsa-ekonomisi-657844
Fikret Bila,Kılıçdaroğlu'ndan Erdoğan'a: Zamları derhal geri al,08 Şubat 2022 Salı 12:46,"CHP lideri Kemal Kılıçdaroğlu, elektriğe, doğalgaza, benzine, motorine yapılan zamların vatandaşın taşıyamayacağı bir yük oluşturduğunu vurgulayarak Cumhurbaşkanı Tayyip Erdoğan’a, “Vatandaş nefes alamaz durumda, bu zamları derhal geri al” çağrısında bulundu. Kılıçdaroğlu, görüşmemizde, “Yapılan artışlar artık zam olmaktan çıktı. Bu zam değil Saray soygunudur” yorumunu yaptı ve şu değerlendirmede bulundu: “Kötü yönetim, israf, adaletsizlik Türkiye’yi maalesef bu noktaya getirdi. Türkiye’de Saray soygunu yapılıyor. Erdoğan gerçekten israfı önleyecekse, adaleti getirmek istiyorsa orta sınıfı koruyacaksa zamları geri almalıdır. Eğer bunu yapamıyorsa en azından makul bir düzeye çekmelidir. Çünkü vatandaşı bu zam yükünü taşıması mümkün değildir. Saray etrafındaki 5’li çeteyi imkan sağlanmasının faturasını halk ödüyor.” Kılıçdaroğlu, son zamlarla birlikte mutfaktaki yangının artık sokağa taştığına vurgu yaparak hayat pahalılığını şöyle tanımladı: “Halk mutfakta yangın yaşıyordu. Yangın evin bütün odalarını sardı. Orada da kalmadı sokağa yansımaya başladı. Olay mutfağı aştı, odaları aştı, sokağa taştı.” Kılıçdaroğlu, iktidarın Türkiye’yi yönetemediğini, sorunların temel kaynağının yönetim beceriksizliği olduğuna şöyle dikkat çekti: “Türkiye’yi yönetemiyorlar. Yönetecek kapasiteleri, birikimleri, bilgileri yok. Belki vatandaş o zaman bugüne kadar nasıl yönettiler, diye sorabilir. Çünkü bunlar işbaşına geldiklerinde devletin liyakatli kadroları vardı. Merkez Bankası bağımsızdı. DPT vardı. BDDK vardı. Bu kurumlarda işinin uzmanı, siyasi otoriteye hata yatırmayan kadrolar vardı. Bu iktidar bu kadroları ve kurumları bitirdi. Kadroları tasfiye etti. Yerlerine devleti ilmeyen, tanımayan liyakatsiz kişileri getirdi. Cumhurbaşkanlığı hükümet sistemiyle liyakatli yapı tümüyle yok edildi. Çalışkan, bilgili, birikimli, nitelikli, devleti bilen ve koruyan insanlar tasfiye edildi. Devlet yatırımlarına DPT değil üç-beş müteahhit karar veriyor. Saray’dan da işleri gerçek bir ihale yapılmadan alıyorlar.. Saray bunlara dağıtıyor. Yönetimin devletten anladığı yandaş müteahhitlere ihale dağıtmak. Her şey 5’li çetenin menfaati için yapılıyor, faturası da halka kesiliyor.” Kılıçdaroğlu’na son günlerde motokuryelerin başlatıkkları iş bırakma eylemi ve diğer sektörlerdeki grevleri sordum. Şu değerlendirmeyi yaptı: “Motokuryelerin sorunlarını ilk kez ben dile getirdim. Motokuryelerin eylemleri haklıdır. Motokuryelerin eylemlerini destekliyorum ve arkalarındayım. Çok ağır koşullarda çalıştırıyorlar ve çok ağır biçimde sömürülüyorlar. Çalıştıkları şirketlerin değer milyonlarca dolarla ifade ediliyor ama motokuryeler sefalet ücreti alıyorlar. Oysa o şirketlere o değeri kazandıran motokuryelerin emekleri. Yüksek bir hayat riskiyle çalışıyorlar. Büyük baskı altında, siparişi hemen teslim etmeye zorlanıyor ve hayatlarını hiçe sayarak oradan oraya koşturuyorlar. Bazıları kazalarda hayatlarını kaybetti. Bu haberler insanın içini sızlatıyor. Motokuryelerin hak ettikleri ücretleri ulaşmaları ve sosyal güvenceye kavuşturulmaları lazım. Diğer işçilerin eylemleri de haklı eylemlerdir. Onların da hak taleplerini ve eylemlerini destekliyorum. Onların da arkasındayım. Saray yönetimi artık hayatı yaşanmaz hale getirdi. Vatandaş elinde faturalarıyla sokakta tepki veriyor. Orta sınıf yok edildi. Tepkiler haklıdır. CHP olarak sonuna kadar destekliyoruz, hak arayışlarının arkasındayız. Bu sorunların temelden çözümü iktidar değişikliği ile mümkündür. İktidara geldiğimizde emekçilerin haklarını vereceğiz, verilmesini sağlayacağız.” Kılıçdaroğlu’na, Cumhurbaşkanı “Erdoğan’ın üçüncü kez aday olmasına itirazımız olmaz” sözüne gelen eleştirileri sordum.. Anayasanın bir kişinin ancak iki kez cumhurbaşkanı seçilebileceğine ilişkin hükmüne anımsatarak, “Anayasa'ya aykırı olsa da Erdoğan’ın 3. kez adaylığına itiraz etmeyecek misiniz” sorusunu yönelttim. Yanıtı şu oldu: “Elbette Anayasanın hükmü açık. Eğer seçim normal zamanında yapılırsa Erdoğan üçüncü kez aday olamaz. Benim kastım Meclis’in erken seçim kararı alması halinde Erdoğan’ın üçüncü kez adaylığına bir engel olmadığıdır. Yoksa zamanında seçim yapılırsa aday olmasına Anayasa engeldir. Bunu bildiği için Devlet Bahçeli de Erdoğan’ınz adaylığı için yasal düzenleme yapılması gerekiyorsa elimizden gelen gayreti gösteririz, dedi. O da zamanında bir seçimde üçüncü kez aday olamayacağını biliyor, onun için böyle konuşuyor. Ama biz erken seçim istiyoruz. Hem de hemen. Erken seçim olsun ve Erdoğan karşıma çıksın, O’nu sandıkta göndereyim. Siyasi olarak çağrım budur. Halkın zamanında seçimi bekleyecek hali kalmadı. Hemen erken seçim kararı alınmalı ve Erdoğan sandıkta gönderilmelidir. Benim talebim ve kastım budur.” Kılıçdaroğlu Isparta’nın kar altında üç gün elektriksiz kalmasıyla ilgili olarak da şu değerlendirmeyi yaptı: “Isparta, Ispartalılar yalnız bırakıldı. Benim üzüldüğüm bu. Antalya belediyemiz yardım için hemen harekete geçti ama kabul etmediler. Bir felakette bile siyaset yapıyorlar. Ispartalılar perişan edildi. Bu ifade ettiğim yönetmeme halinin bir sonucudur. Yönetemiyorlar. Ama Ispartalılar yalnız değildir. Biz yanlarındayız. Ahmet Akın başkanlığında CHP heyeti ve çok sayıda milletvekili Isparta’ya gitti. Soruları çözmek için gayret gösterdiler. Ispartalılar da merak etmesin. İktidarımızda hiç kimseyi ayırım yapmadan tüm vatandaşlarımıza hizmet götürülecek, sorunları çözülecek.”",https://halktv.com.tr/makale/kilicdaroglundan-erdogana-zamlari-derhal-geri-al-663543
Fikret Bila,Davutoğlu: Millet İttifakı başarılı,18 Ocak 2022 Salı 15:37,"Gelecek Partisi Lideri Ahmet Davutoğlu’nun diğer muhalefet liderleriyle yaptığı görüşmeler siyaseti ısındırdı. Davutoğlu’nun İYİ Parti Lideri Meral Akşener’le iki kez bir araya gelmesi, CHP Lideri Kemal Kılıçdaroğlu ile akşam yemeğinde buluşmasından sonra medyaya çeşitli iddialar yansıdı. Davutoğlu’nun Millet İttifakı’na katılmak için Kılıçdaroğlu ve Akşener’e, “ittifakta partiler oy oranlarına göre değil eşit şekilde yer almalı, liderler masada eşit olmalı, parti liderleri cumhurbaşkanı yardımcısı olarak açıklanmalı, kabine oluşturulurken partilerin temsili sağlanmalı, partiler oy oranlarına bakılmaksızın Meclis’te belli sayıda milletvekili tarafından temsil edilmeli” gibi koşullar öne sürdüğüne ilişkin haberler yapıldı. Ayrıca Davutoğlu’nun Millet İttifakı isminin değiştirilmesini istediği de iddia edildi. Davutoğlu’na dünkü görüşmemizde bu iddiaları sordum. Kılıçdaroğlu ve Akşener’le yaptığı görüşmelerde bu konuların hiç konuşulmadığını ve herhangi bir koşul da öne sürmediğini söyleyerek şu yanıtı verdi: “Tamamı gerçek dışı iddialar. Sayın Kılıçdaroğlu’yla da Sayın Akşener’le de tümüyle Türkiye’nin gelecek vizyonunu konuştuk. Ben her iki liderle de görüşmelerimden çok memnun ayrıldım. Onlar da memnuniyet ifade ettiler. Türkiye’nin geleceğiyle ilgili olarak yaptığımız fikir alış verişinde düşüncelerimizin yakın olduğu da anlaşıldı. O görüşmelerde cumhurbaşkanlığı yardımcılığı, kabine oluşumu, partilerin milletvekili sayısı, temsili gibi konular hiç açılmadı. Bu tür haberlerden, yazılardan anlıyorum ki muhalefet liderleri arasında bir sorun varmış, koşullar dayatılıyormuş, pazarlık yapılıyormuş gibi bir hava yatmaya çalışıyorlar. Aslında bunu istiyorlar. O nedenle böyle yazıyorlar. Ama gerçek onların yazdığı gibi değil. Yazılanlar külliyen gerçek dışı.” Davutoğlu’nun “liderler masada eşit olmalı” koşulunu öne sürdüğü de kamuoyuna yansıdı. Ancak, Kemal Kılıçdaroğlu liderlerin masada eşit olduğunu zaten söylemişti. Davutoğlu, “Millet İttifakı” isminin değiştirilmesini istediğine ilişkin iddialar konusundaki soruma da şu karşılığı verdi: “Bu konu da hiç açılmadı. Ben de herhangi bir öneride bulunmadım. İsim önemli değil. Önemli olan vizyon ortaklığı. Ben Millet İttifakı’nı başarılı buluyorum, Yerel seçimlerde de İstanbul yenileme seçiminde de iki kez çok önemli bir başarı gösterdi. Ortaya atılan bu iddialar bugün konuşulacak konular değil.” Davutoğlu liderlerle görüşmeye devam edeceğini belirterek şu bilgileri paylaştı: “Kemal Bey’le ve Meral Hanım’la görüştük. Yine bir araya geliriz. Şimdi Ali Babacan ve Gültekin Uysal Bey’le de görüşeceğim. Randevuları ayarlıyoruz. Temel Karamollaoğlu biraz rahatsız biliyorsunuz. Hastaneden taburcu oldu, dinlenmesi gerekiyor. Nekahat dönemi bittikten sonra Temel Bey’le görüşeceğim. Büyük bir görüş ayrılığı çıkacağını sanmıyorum.” Davutoğlu, 6 muhalefet liderinin ilk çalışmasının daha önce genel başkan yardımcılarından oluşan komisyonun hazırladığı Güçlendirilmiş Parlamenter Sistem’e geçiş konusunda hazırladıkları ortak mutabakat metni olacağını da söyledi ve şu bilgiyi verdi: “Ortak mutabakat metni bizlere verildi. Genel Başkanlar olarak üzerinde çalışıyoruz. Son şeklini alınca genel başkanlar olarak kamuoyuyla paylaşacağız. Temel Bey’in tamamen iyileşmesinden sonra önümüzdeki bir iki hafta içinde bu açıklamayı yapmış oluruz. Ortak metinle ilgili de liderler arasında bir sorun çıkacağını sanmıyorum. Arkadaşlarımız çok titiz bir çalışma yapmışlar.” Gelecek Partisi Lideri Davutoğlu, Millet İttifakı’nın daha geniş şekilde yapılandırılması konusunda olumlu bir izlenime sahip olduğunu belirterek, ittifak hakkında şu değerlendirmeyi yaptı: “İttifak sadece seçim ittif akı olmamalı, kalıcı olmalı. Seçimden sonra da devam etmeli diye düşünüyoruz. Toplumu ikna edecek ortak bir zihin yapısı oluşturulmalı. Tanzimat’tan beri var olan ana siyasal damarları kucaklamalı diye düşünüyorum. Biz bunları konuştuk. Tarihimizden gelen ve bugün de var olan ana damarlar nelerdir? Bir batılılaşmacı, modernleşmeci, seküler bir damar var. Muhafazakar bir damar var. Milliyetçi, ulusalcı damar var. Bir de liberal damar var. Bu damarlar arasında da geçişkenlikler var. CHP’de muhafazakar partilerden gelenler var. Abdüllatif Şener var, Mehmet Bekaroğlu var. İlhan Kesici var. Bizde de CHP’den gelen arkadaşlar var, başka partilerden gelen arkadaşlar var. Böyle bir yapı ortak çalışmayı, ortak yapılanmayı kolaylaştırıyor. Bu amaçla ittifakta bu akımların hepsi olmalı düşüncesindeyim.” Davutoğlu, “Turgut Özal’ın “dört eğilimi birleştiren ANAP’ı gibi mi” diye sorduğumda şu yanıtı verdi: “Bir bakıma öyle söylenebilir. Tabii rahmetli Özal, ‘dört eğilimi birleştiriyoruz’ diye ANAP’ı kurduğunda koşullar çok farklıydı. Karşısında Demirel yoktu, Erbakan yoktu, Ecevit yoktu, Türkeş yoktu. Onlar yasaklıydı. O nedenle de işi kolaydı. Bugün ise bizim konuştuğumuz, farklı damarları temsil eden partilerin Türkiye’nin geleceği için ittifak kurmaları. Ben bir engel görmüyorum.” Benim edindiğim izlenim, Davutoğlu, 6 partinin, bir ittifak oluşturması ve Türkiye’nin geleceğiyle ilgili ortak bir vizyonla hareket etmesini mümkün görüyor. Anlaşılıyor ki bunun ilk yansıması Ortak Mutabakat Metni’nin liderlerce açıklanması olacak.",https://halktv.com.tr/makale/davutoglu-millet-ittifaki-basarili-660953
Fikret Bila,Aynı gemide miyiz?,21 Şubat 2022 Pazartesi 00:15,"Kelepçeli elleriyle gözyaşını silmeye çalışan Migros işçisi Gülabi Aksu’un görüntüsü kolay kolay unutulmayacaktır. “Çoluk çocuğumuzun ekmeği için, rızkı için mücadele ediyoruz” diyen Aksu, diğer arkadaşlarıyla birlikte kelepçelenip gözaltına alındı. Şimdi Gülabi Aksu ile evinin önüne gittiği patronları aynı gemide mi? Aksu ile onu işten çıkaran patronları bu ülkenin nimetlerinden birlikte mi faydalanıyorlar? Ekonomik krizin külfetini birlikte mi omuzluyorlar? Veya motokuryeler. Carları pahasına akşama kadar motor üstünde arı gibi çalışıp kirasını, elektrik faturasını ödeyemeyen, “eve ekmek götüremiyorum, şurada ölsem daha iyi” diyen kurye ile onu işten atan patronları aynı gemide mi? Ülkenin kazancından birlikte mi faydalanıyorlar? Külfetini birlikte mi paylaşıyorlar? Hayır. Ülkenin kazancından birlikte faydalanmıyorlar. İşçiler, ülkenin kazancından; yaşayacakları kadar, çoluk çocuğunun rızkına yetecek kadar, kirasını, elektrik faturasını, yol parasını karşılayacak kadar pay istediklerinde işten atılıyorlar. Karşılarında işvereni değil kolluk güçlerini görüyorlar. Yaka paça kelepçelenip gözaltına alınıyorlar. Devlet gücünü, işçinin haklarını alması için değil hakkını isteyeni kapının önüne koyan sermayeden yana kullanıyor. Marks’ın “devlet hakim sınıfların baskı aracıdır” sözünün hakkını veriyor. Ortada ülkenin kazancından birlikte yararlanma gibi bir durum yok. Külfete birlikte katlanma diye de bir durum yok. Ülkenin nimeti kârını maksimum düzeyde tutmaktan en küçük bir ödün vermeyen sermayeye, külfeti ise “12 saat çalışıyorum, eve ekmek götüremiyorum, şimdi şurada öleyim ya ne var ki daha iyi” emekçiye düşüyor. Nimet-külfet tablosuna bakalım. Türkiye’de en üsteki yüzde 20, milli gelirin yüzde 48,9 oranıyla yarısını alıyor. En alttaki yüzde 20 ise milli gelirin yüzde 5,9’nu alabiliyor. Nimet tablosu böyle. Milli gelirin yarısı en üsttekilere, yüzde 6’sı en alttakilere. Külfete bakalım. Türkiye’nin vergi gelirleri içinde KDV, ÖTV gibi dolaylı vergilerin payı yüzde 55-56 civarında. Gelir vergisinin payı yüzde 21. Kurumlar vergisinin payı yüzde 9. Kurumlar vergisini şirketler öder. Nimetin yarısını alanların devlete ödedikleri verginin toplum içindeki payı yüzde 10 bile değil. Sudan elektriğe, ekmekten doğalgaza, mamadan süte kadar her şeye KDV ödeyen, ücretinden gelir vergisi peşin kesilen emekçi yığınlarının ödediği dolaylı ve dolaysız verginin toplam içindeki payı yüzde 60’ı aşıyor. Külfetin dağıtımı da böyle. Hal böyleyken külfet nasıl birlikte omuzlanacak? Bunun yapılabilmesi için külfet tablosunun tersine dönmesi gerekir. Gelirin yarısını alanlar vergi yükünün en az yarısını üstlenmeli ki nimet-külfet dengesi sağlanabilsin. Hem gelirden en çok payı alıp hem en az vergiyi ödemek zenginlerin nimetten yararlanıp, külfeti yoksulların omuzuna yıktıklarını gösterir. “Nimet bana, külfet sana” düzeninde herkes aynı gemide değildir.",https://halktv.com.tr/makale/ayni-gemide-miyiz-665230
Fikret Bila,Kim kimi çarptı?,27 Aralık 2021 Pazartesi 00:15,"Hazine ve Maliye Bakanı Nureddin Nebati, 15, 16, 17 liradan dolar alan küçük yatırımcının çarpıldığını söyledi. Büyük finansörlerin doların bir yerden döneceğini bildikleri için çarpılmadığını da ekledi. “Her zaman olduğu gibi küçük yatırımcıya eziyet ettiler” dedi. Bakanın küçük yatırımcı dediği, üç beş kuruş tasarrufu olan ve tasarrufu olmasa bile maaşını aldığında, eline para geçtiğinde onu enflasyonu karşı korumak için dolar veya altın alan vatandaşlar. Çarpılanlar çoğu geçim derdinde olan bu kesim. Peki çarpan kim? Doları bir gecede 18 liraya kadar çıkarıp sonra 12 liraya düşürenler. Doları 18 liraya çıkarıp 12 liraya düşüren kim? İktidar. Dolayısıyla vatandaşını iktidar çarpmış oluyor. İktidarın kararını uygulamaktan sorumlu Hazine ve Maliye Bakanı Nebati de izlenen politikayla övünüyor. Çarpılanları anlatıyor. Oysa doları düşürenin, açıklanan yeni mevduat politikası değil Merkez Bankası’nın arka kapıdan sattığı döviz olduğu da biliniyor. İktidarın görevi vatandaşını çarpmak değil çarpılmaktan korumaktır. Çarpılma yüksek fiyattan döviz alıp düştüğünde para kaybetmekle de sınırlı değil. Dolar 18 liraya fırladı diye benzine, mazota hemen zam yapıldı. Ama dolar düşünce bu zam geriye alınmadı. Aradaki farkı Özel Tüketim Vergisi (ÖTV) olarak devlet aldı. Oysa ÖTV bu ürünlerde sıfırdı. Vatandaş doların yükselip düşmesinden sonra bir de ÖTV ile çarpıldı. Dolar çıkarken akaryakıt başta olmak üzere gıda ve diğer ürünlerin fiyatları hemen arttı. Dolar düşerken fiyatlar da düştü mü? Hayır. Birçok ürün yine dolara bağlanan yüksek fiyattan satılıyor. Enflasyonda da bir gerileme yok. Çarpılanlar fiyatların artmasından da çarpılmış oldu. Bakanın işaret ettiği gibi büyük finansörler ise çarpılmadı. Neden çarpılmadılar? Çünkü onlar 18 lira olan doların 13 liraya, 12 liraya düşeceğini biliyorlardı. O gece doları 18 liradan bozdurup ertesi sabah 13-12 liradan tekrar dolar alıp servetlerine servet kattılar. Doların düşeceğini nereden biliyorlardı? Orası belli değil. Bakan “büyük” olmalarına bağlıyor ama aralarında iktidarın Merkez Bankası’na arka kapıdan döviz sattıracağını önceden öğrenenler ve yurtdışından işlem yapanlar olabilir. Çünkü normal vatandaşın gece döviz düşüyor diye internetten bankasına girip dolar satması mümkün değil. Hem bankalar bu sistemi işletmiyor hem de gece olunca döviz alış ve satışı arasında çok geniş bir makas yaratıyorlar ki, alım satım olmasın. Her şeye rağmen gece bankasının sistemine girip çarpılmaktan kurtulmaya başaran vatandaş olmuş mudur? Olsa bile bu vatandaşların sayısının çok az olması yüksek olasılıktır. Hiçbir bankanın gece mesaisi yaparak mudilerini çarpılmaktan korumak gibi bir faaliyet içine girdiğini sanmıyorum. Cumhurbaşkanı Tayyip Erdoğan da bu gelişmeler üzerine ""Benim Türk liram varken ne işin var senin halen yok dolardı, yok avroydu. Türk lirası, Türk lirası, alışacaksınız buna"" dedi. Türk lirası dolar, avro kadar değerli olsa sokaktaki vatandaş niye dövizle ilgilensin? Maaşını Türk lirasıyla alan işçi, memur emeklinin, alışverişini Türk lirasıyla yapan küçük esnafın geliri enflasyon karşısında erimiyorsa neden dolarla altınla uğraşsın? Tasarruf edebiliyorsa değerli Türk lirasıyla bankaya yatırır ve hak ettiği faizi alarak enflasyona karşı da korur. Ancak öyle olmuyor. Türk lirasına değer kaybettiren bir enflasyon var. İktidar da faizleri enflasyonun çok altında belirleyince vatandaş mecburen dolar, altın alarak parasını korumaya çalışıyor. Yoksa dolar, avro aşkından değil. Türk lirası enflasyon karşısında korunsa vatandaş dolara, altına koymaz. Ayrıca bütün ihalelerini hazine garantili dolarla yapan, yeni uygulamaya soktuğu kur garantili mevduat ile Türk lirasını dolara, avroya endeksleyen de iktidar. Dolayısıyla çarpan da çarpılan da ortada. Bu durumda, başka bir sorumlu aramak veya sorumluluğu tuzağa düşürdüğü vatandaşa yüklemek doğru değil.",https://halktv.com.tr/makale/kim-kimi-carpti-658185
Fikret Bila,Gerçeklerden uzak duran iktidar,04 Şubat 2022 Cuma 00:15,"İktidar gerçeklerden uzak duruyor. Ülkede yaşanan zam yağmuru, üç haneli enflasyon, satın alma gücü her gün düşen Türk Lirası, köle gibi çalıştırılan işçilerin isyanı yokmuş gibi davranan bir iktidar var. Bu olup bitenler karşısında bir sorumluluk da üstlenmiyor. Kurye işçiler işverenlerine karşı direniyorlar. Kontak kapatmalar, üretimi durdurmalar, iş boykotları, grevler yaygınlaşıyor. Ülkenin değişik yerlerinde insanlar ellerinde elektrik, doğal gaz faturaları sokakta iktidarı protesto ediyorlar. Elektrik faturalarında yüzde 50’den yüzde 200’e kadar varan artışlar karşısında vatandaşlar ne yapacaklarını, nereye başvuracaklarını şaşırmış durumdalar. Ama iktidar başka bir dünyadan başka hikâyeler anlatıyor. Geçim derdiyle boğuşan vatandaşa “eskiden mum vardı, gaz lambası vardı” örnekleri veriliyor. “Herkesin evinde buzdolabı var” deniliyor. “Havaalanı mı vardı, üniversite mi vardı” diye soruluyor. Sanki elektriği bu iktidar bulmuş, buzdolabını icat etmiş, Türkiye’yi ilk kez havaalanıyla, uçakla, üniversiteyle tanıştırmış gibi. Gaz lambasıyla, mum ışığıyla aydınlanmak, okumak yüz yıl öncesine ait köy ve küçük kasabalara ait görüntülerdi. Türkiye buzdolabıyla, otomobille, uçakla, havaalanıyla, üniversiteyle tanışalı da çok oldu. Adıyaman’a havaalanı Zonguldak’a üniversite de bu iktidardan çok önce açıldı. İktidarın yüz yıl eskiye ait hikâyeler anlatarak gerçeklerden uzak durması sorunları çözmüyor. Türkiye’de eskiden de elektrik, buzdolabı otomobil, benzin, mazot, üniversite, havaalanı vardı ancak bugünkü kadar ulaşılmaz değildi. İktidarın yanlış ekonomi politikası sonucunda artık kent yaşamında zorunlu ihtiyaç haline gelen birçok ürün lüks oldu. Elektrik, doğal gaz kullanmak, benzin, mazot almak, markete girip istediğini alıp çıkmak, uçakla seyahat etmek, arabayla başka bir kente gidip gelmek gibi. TÜİK’in açıkladığına bakarsak enflasyon yüzde 48,7 oranında. Enflasyon Araştırma Grubu (ENAG) ise yüzde 114 olarak açıkladı. Aradaki fark çok fazla. TÜİK’in yüzde 48,7’lik enflasyonu çarşıyla, pazarla uyumlu değil ama ENAG’ın yüzde 114’lük oranı uyumlu. Temel ihtiyaç niteliğindeki bazı ürünlerdeki yıllık fiyat artışını anımsamak ENAG’ın daha gerçekçi olduğunu göstermeye yetiyor. Patlıcan yüzde 166, patates yüzde 123, biber yüzde 106, kabak yüzde 83, domates yüzde 74, ıspanak yüzde 50. Benzini ve mazotu anımsatmaya bile gerek yok. Neredeyse her gün zam geliyor. Benzin de mazot da 15 liraya dayandı. Benzine bir yılda 46 kez zam yapılmış; zam oranı yüzde 100’ün üzerinde. İktidarın faizi enflasyonun altına çekip doları fırlattığından bu yana kiralar arttı. Ev fiyatları arttı. Apartman aidatları çoğu ilde ikiye katlandı. Oysa iktidar “rekabetçi kur politikasına geçiyoruz, ihracat patlayacak, cari açık fazla verecek” diye ekonomide yeni keşif yapmış gibi propaganda yapıyordu. Çok geçmeden “rekabetçi kur” modelinin çöktüğü görüldü. Türkiye ihracat patlaması yapamadı, ithalatı da düşüremedi ve cari açık vermeye devam etti. Türk Lirası’nın değerinin düşürülmesi yabancı yatırımcılar için beklenen cazibeyi yaratmadı, olan dar ve sabit gelirli vatandaşa oldu. Kur garantili mevduat hesabı uygulaması, döviz hesaplarını çözmeye yetmedi. Şirketler de vatandaşlar da Türk Lirası’na koşmadılar. Düşük faiz enflasyonu düşürmedi. Aksine dövizi fırlattığı için fiyatları da fırlattı. Hazine ve Maliye Bakanı Nureddin Nebati, kendinden çok emin, hatta çok memnun şekilde açıklamalar yapmaya devam ediyor. Enflasyonun Nisan ayında yüzde 50’yi bulmayacağını söylemişti. Ocak 2022 itibariyle enflasyon TÜİK’e göre bile yüzde 48,7’ye çıkmış durumda. Daha Nisan ayı enflasyonuna üç ay var. Bakan Nebati’nin tutturduğu tek tahmin 20 Aralık gecesi vatandaşın ve küçük tasarruf sahibinin çarpılması oldu. Bakan bu durumu televizyondan gülerek anlatmış, büyük yatırımcının deneyimli olduğu için çarpılmadığını aktarmıştı. İktidarın bu ekonomi politikasında ısrar etmesi Türkiye’yi refahta değil sefalette yarışan bir ülke haline getirdi. Nihayet Türkiye sefalette (enflasyon artı işsizlik) Arjantin’i de geçti. Birinciliğe doğru koşuyor. Vatandaş ellerinde faturalar, mum ışığı, gaz lambası, buzdolabı hikâyeleri dinliyor. İki farklı dünya.",https://halktv.com.tr/makale/gerceklerden-uzak-duran-iktidar-662977
Fikret Bila,2 kere 2 kaç eder hesabı,05 Ocak 2022 Çarşamba 00:15,"İktidarın temel sorunu yarattığı güvensizliktir. Kendisini başarılı göstermek için verilerle oynamaktan, gerçekleri çarpıtmaktan, rakamları ayarlamaktan çekinmedi. Devletin çok önemli kurumlarının içine boşalttı, işlevini değiştirdi. Bu kurumların başına, iktidar ne derse onu yapacak, o alanda uzmanlığı, bilgisi, birikimi olmayan kadrolar atadı. “2 kere 2 kaç eder” öyküsünde olduğu gibi. Patron, şirketine muhasebeci almak için ilân vermiş. Başvuranlar arasında en iyi üç adayı görüşmeye çağırmış. Birinci adayı odasına almış ve sormuş: - 2 kere 2 kaç eder? - 4 eder efendim. “Peki” demiş patron, aradığım kişi sen değilsin. İkinci adayı almış: - 2 kere 2 kaç eder? Daha önce ilk adaydan bilgi aldığı için, hemen yanıt vermemiş: - Hemen hesaplayayım efendim. Patrona sağlamcı gözükmek için, kağıdı kalemi çıkarmış, toplamış, çarpmış sonra sonucu bildirmiş: - 4 ediyor efendim. “Peki” demiş patron, aradığım kişi sen değilsin, Üçüncü adayı odasına almış: - 2 kere 2 kaç eder? Üçüncü aday, önce odanın perdelerini örtmüş, sonra kapıyı kilitlemiş ve patrona yanaşıp kulağına: -Kaç etmesini istersiniz efendim demiş. Patron, “hemen muhasebe katına git, işe başla, aradığım kişi sensin” yanıtını vermiş. Türkiye’de Türkiye İstatistik Kurumu (TÜİK), Merkez Bankası gibi bağımsız olması gereken kurumlar da bu öyküdeki gibi çalışıyorlar. Enflasyon rakamları, döviz rezervleri, faiz oranları iktidarın istediği gibi açıklanıyor. Marketlerde her gün etiketler değişirken, elektriğe, doğalgaza, akaryakıta her gün zam yapılırken, Enflasyon Araştırma Grubu (ENAG) tüketici fiyat artışlarını yüzde 58 olarak hesaplarken, TÜİK yüzde 19’lar düzeyinde enflasyon açıklıyordu. Kira artışlarında bulduğu oran ise yüzde 12 civarındaydı. Tabii kimse bu oranlara inanmıyordu. Tüketiciler pazarda, markette, bakkalda, akaryakıt istasyonunda fiyatları görüyor, faturalar gelince gerçek ortaya çıkıyordu. CHP Lideri Kemal Kılıçdaroğlu’nun kapıya dayanmasının etkisi midir bilenmez ama TÜİK bu kez bir miktar enflasyon yaşadığımızı kabul etmiş görünüyor. Yıllık enflasyonu tüketiciler için yüzde 36, üretici enflasyonunu ise yüzde 79 düzeyinde açıkladı. Bu oranın da gerçeği yansıttığına inanmak zor. ENAG’ın açıkladığı enflasyon oranı yüzde 82 düzeyinde. Arada çok büyük fark var. Üretici fiyelarıyla tüketici fiyatları arasında bu kadar fark geçmişte görülmezdi. Aksine tüketici fiyatları üretici fiyatlarının üzerinde olurdu. Üretici enflasyonu yüzde 79 iken tüketici enflasyonunun 36 olması izahı zor bir durum. Eğer böyleyse, üreticiler, üreticiden mal alan toptancılar, ürünleri marketlere, bakkallara, pazarcılara kendi ödedikleri paranın yarısına satmışlar. Kâr etmek bir yana, yüzde 50 zararla çalışmışlar. Hadi diyelim buna bir ay bilemedin iki ay katlandılar ama aylarca katlanmaları mümkün değil. Hem de aylarca. Pek mantıklı görünmüyor. Yine de iktidarın yüzde 36 enflasyonu kabul etmiş olması bile bir ilerleme sayılır. Tabii bu oranın içinde, yılbaşı gecesi, akaryakıta, elektriğe, doğal gaza yapılan çok yüksek oranlı zamlar yok. Bu zamlar hem enflasyon oranında yok, hem de memura, emekliye verilen ücret artışları hesaplanırken yok. Açıklanan maaş artışlarına gelince: İşçi emeklisine enflasyon farkı olduğu iddia edilen yüzde 25,47 oranında artış var. Enflasyon farkı kadar artış demek, gerçekte işçi emekli maaşlarına sıfır zam demektir. Memura ve memur emeklisine verilen yüzde 30,5 ücret artışı da gerçek enflasyonun çok altında. Ama iktidarın hesabına göre net olarak yüzde 2,5 oranında artış var ki o da yılbaşı zamlarıyla fazlasıyla gitmiş durumda. Emekli maaşı 2 bin 500 liranın altında olan emeklilerin maaşı ise 2 bin 500 liraya çıkarıldı. Daha önce muhalefet dile getirdikçe hiç yanıt verilmeyen, konu edilmeyen 1 milyon 600 bin emeklinin 2 bin 500 liranın altında maaş aldıkları da ilk kez kabul edilmiş oldu. Önümüzdeki 3-4 ay fiyatların daha da artacağı düşünülürse, bin 500 lira, bin 800 lira emekli maaşı alanların 2 bin 500 lira ile rahat geçineceklerini düşünmek abes olur. Asgari ücretin 4 bin 253 liraya çıkarıldığı düşünülürse, 2 bin 500 lira ile geçinmek yine çok zor olacak. Asgari ücret adı üzerinde, geçinmek için gerekli en düşük ücret. Çalışan en az 4 bin 253 lira ile geçinebiliyorsa, en az 2 bin 500 lira alacak emekli nasıl geçinecek?",https://halktv.com.tr/makale/2-kere-2-kac-eder-hesabi-659265
Fikret Bila,Ekonominin kurtarılmış hali,21 Mart 2022 Pazartesi 00:15,"Hazine ve Maliye Bakanı Nureddin Nebati, “Faiz ve kur odağına sığ alanda sıkışan Türkiye ekonomisini kurtardık elhamdülillah” dedi. Bakan Nebati Türkiye ekonomisini gerçekten kurtardığına inanıyor olabilir. En azından inanmak istediği belli.  Ancak gerek ekonomik göstergeler gerek günlük yaşamdaki pahalılık öyle demiyor. Tam aksine ekonominin kurtarılmak bir yana bir yıl önceye göre çok daha kötü bir duruma geldiğini gösteriyor.  Ekonomistlerin paylaştığı bir yıllık karşılaştırmaya bakalım,  Bir yıl önce Merkez Bankası Başkanı Naci Ağbal’ın görevden alındığı günkü veriler şöyle:  Dolar 7,20 lira, yüzde 15,61 enflasyon, Türkiye’nin risk pirimi 308,10 yıllık faiz yüzde 14.  Bugün ise dolar 14. 80 lira, enflasyon yüzde 54, Türkiye’nin risk pirimi 586,10 yıllık tahvil yüzde 26.  Türk lirası değer kazanmamış iki kat değer kaybetmiş, dolar iki kat değer kazanmış, enflasyon düşmemiş dört kat artmış.  Buna bir de 10 milyonu aşmış işsiz sayısını ekleyelim.  Bu durumda ekonomi nasıl kurtarılmış oluyor?  Veya ekonominin kurtarılmış hali buysa batmış hali nasıl olur acaba, diye soralım.  Türkiye İstatistik Kurumu (TÜİK) verilerine göre 2022 Şubat ayı sonu itibariyle akaryakıta gelen zam oranı yüzde 131’i buldu. Mart ayı içinde de benzin ve motorine zamlar devam etti. Benzin 20 lirayı buldu, motorin 22 liraya ulaştı. Orta sınıf bir arabanın deposu 300 liraya dolarken, bugün 800 liraya doluyor. Çiftçi traktörüne yakıt alamaz hale geldi.  İstanbul’da ekmek 3,5 lira, simit 3,5 lira, pide 6 lira. Vatandaş kışta, soğukta halk ekmek büfelerinin önünde ekmek ve pide kuyruğunda Ramazan ayında da beklemeye devam edecek.  Temel gıda ürünlerinde girdi maliyetleri yüzünden üretim düşüyor.  CHP İstanbul Milletvekili Özgür Karabat sektör temsilcileriyle görüştükten sonra et, süt, yumurta, buğday, un, yağ ve şekerde maliyet artışları yüzünden üretimin düştüğünü açıkladı. Süt üreticilerinin hayvanlarını besleyemedikleri için kesime gönderdiklerini, birçok tavuk çiftliğinin kapandığını, son 20 günde gübre fiyatlarının yüzde 65-106 arasında zamlandığını, yeterli gübre kullanılmadığı takdirde üretimin yüzde 70 oranında etkileneceğini duyurdu.  Bu tabloya bakıp da “ekonomi kurtulmuş” demek mümkün değil.  Faiz-kur sığ alanında sıkışmaya gelince.  Türk ekonomisini faiz-kur sarmalına sokan iktidarın yanlış politikasıdır.  İktidarın takıntılı düşük faiz politikası nedeniyle faiz-kur sarmalı Türkiye’de enflasyonu yüzde 15’den yüzde 55 düzeyine getirdi. O da TÜİK’in rakamlarına göre. Enflasyon Araştırma Grubu’nun (ENAG) araştırmalarına göre enflasyon yüzde 124 oranında. Çarşıda, pazarda, manavdaki fiyatlar ENAG’ın hesaplamalarını doğruluyor. DİSK’in, KESK’in bulduğu rakamlar da ENAG’ın hesaplamalarına yakın.  TÜİK bile enflasyonu yüzde 55 olarak hesaplamışken iktidar faizi yüzde 14’te tutuyor. Faiz oranı gerçekte eksi 40 düzeyinde. Bu durum tasarrufu olan vatandaşı dolara yöneltiyor. Bu yönelişi önlemek için çıkarılan Kur Korumalı Mevduat (KKM) hesabı uygulaması doları durdurmaya yetmiyor. Üzerine bu hesabı tercih edenlere vatandaştan toplanan vergilerle ilk üç aylık dönem sonunda 14 milyar lira ödenecek. Bu 14 milyar lira da iktidarın karşı olduğu faizdir.  Düşük faiz nedeniyle döviz kurunun yükselmesi ithal ürünlerin fiyatını artırıyor. Üretimde kullanılan ithal ara malların fiyatı yükseldiği gibi ürünlerin satış fiyatı yükseliyor. Düşük faiz enflasyonu kamçılıyor. İktidar gerçekçi faiz politikası uygulamak yerine döviz fiyatlarını tutmak için sürekli dolar satıyor. Bu da Merkez Bankası döviz rezervini eksiye indirmiş durumda. Dış borç sürekli artıyor.  Rakamların da ortaya koyduğu gibi Türk ekonomisinin “kurtarılmış” hali, kurtarılmamış halinden çok daha kötü.",https://halktv.com.tr/makale/ekonominin-kurtarilmis-hali-668991
Fikret Bila,Kazı bağırtmadan yolmak,03 Ocak 2022 Pazartesi 00:15,"Literatürde başarılı vergilendirme “kazı bağırtmadan yolmak” diye tanımlanır. Eğer mükellef vergilerini bağırmadan ödüyorsa vergi politikasınız doğru demektir. Bu durum fiyatlandırma için de geçerlidir. Eğer vatandaş bağırmadan alış verişini yapabiliyor, insanca yaşam düzeyini sürdürebiliyorsa ekonomi politikası başarılıdır. İkisi bir arada olursa; vatandaş fiyatların altında ezilmiyor, hayat standardını düşürmeden yaşayabiliyor ve mükellef olarak da vergisini bağırmadan ödüyorsa, mali-ekonomi politikası isabetlidir. Ancak Türkiye’de bunun tam tersini yaşıyoruz. Vergilerde ve fiyatlarda öyle yüksek artışlar yapıldı ki vergisini ödeyebilen en yüksek perdeden tepki vererek ödüyor, ödeyemeyen ise vergiden kaçmanın yollarını arıyor. Yüksek fiyatlar karşısında geçinmeye çalışan vatandaş ucuz ekmek kuyruğunda saatlerce bekliyor. Kuyruktaki emekli vatandaşa mikrofon uzatıldığında ağlıyor. Fabrikaya iş başvurusu reddedilen bir başka emekli, “tavuklara vereceğim” diye yemekhaneden artan ekmekleri eve götürüp eşiyle yiyor ve bunu anlatırken gözyaşlarına hakim olamıyor. Yıllık enflasyonun yüzde 19,1 olduğunu iddia eden iktidar, vergi, resim ve harçları yüzde 36,2 oranında artırdı. Trafik cezaları, ehliyet ve pasaport harçları, Motorlu Taşıtlar Vergisi, yurtdışından getirilen telefonların harcı bu oranda yükseltildi. Türkiye, yeni yılın ilk gününe zam yağmuruyla girdi. Elektriğe yüzde 52-130, doğalgaza yüzde 25-30, benzinin litresine 61 kuruş, motorinin litresine 1 lira 29 kuruş ve otogazın litresine 78 kuruş zam geldi. Benzinin litresi 12 lirayı aştı. Elektriğe, akaryakıta, doğal gaza yapılan zamlar, toplu ulaşımdan, okul servis ücretlerine, tohum ve diğer tarımsal girdilerden cam ürünlerine, gıda ürünlerinden kitap fiyatlarına kadar hemen hemen her ürün ve hizmetin fiyatını fırlatacak. Hayat pahalılığı orta gelir grubunu yoksul kesime, yoksul grubu ise açlık sınırının altına doğru itecek. Türkiye’de zaten çok bozuk olan gelir dağılımını daha da bozacak. Zamların yılbaşı günü, gece yarısı ilân edilmesinde bir başka hesap da var. Bu zamlar Aralık 2021 enflasyonu hesaplanırken dikkate alınmayacak. 2021’in yıllık enflasyonu düşük gösterilecek. Böylece 2022 yılı için memura, emekliye, işçiye yapılacak ücret artışları, gerçeğinden çok düşük enflasyon oranı esas alınarak yapılacak. İktidar yanlılarının bu ağır zamlar karşısında vatandaşa tavsiyeleri ise trajikomik nitelikte. İktidar destekçileri zamlara karşı vatandaşa, kombiyi düşük derecede tutmalarını, evlerinin bir odasını ısıtmalarını ve bir odasının lambasını yakmalarını, sofralarında 5 çeşit yemek bulundurmalarını öneriyorlar. Vatandaş uzunca bir süredir zaten bu önlemleri alarak, harcamalarını olabildiğince kısarak yaşamaya çalışıyor. Bu nedenle tasarruf önerileri gerçekten komik kaçıyor. Önerileri yapanlar vatandaşın aklıyla alay ediyorlar. İşin üzücü ve düşündürücü bir tarafı da iktidarın vatandaşı inleten bu vergi artışları ve zamları kendisi yapmıyormuş gibi davranması. Zamlardan marketleri, bakkalları, hal esnafını, pazarcıyı sorumlu tutuyorlar. Denetim elemanları gönderip cezalar kesiyorlar. “Stokçuları pişman ederiz” diyorlar. Sanki elektriğin fiyatını, benzine, mazota, oto gaza, tüpe yapılan zamları marketler, bakkallar, akaryakıt bayileri yapıyormuş gibi. Zamlar Resmi Gazete’de yayınlanmıyormuş da akaryakıt istasyonlarında, marketlerde kağıda yazılıyormuş gibi. Oysa zamların nedeni iktidarın kötü maliye, hazine ve ekonomi politikasıdır. CHP ve diğer muhalefet partileri, marketler, bakkallar, akaryakıt istasyonları değildir. “Faiz sebep, enflasyon neticedir” diyerek, faizi enflasyonun çok altında belirleyen, böylece doları fırlatan, bunu de “yeni ekonomi modeli keşfettik” diye kamuoyuna sunan iktidardır. Bu yanlış ve yanlışta ısrar politikasıyla doları 18 liraya çıkaran, sonra döviz satarak 12-13 liraya indiren , “doları düşürdük” diye propaganda yapan iktidar, gerçekte doları 7 liradan 13 liraya çıkarmış durumdadır. Zamların nedeni de budur. Bu politika devam ettikçe zamlar da devam edecektir",https://halktv.com.tr/makale/kazi-bagirtmadan-yolmak-659015
Fikret Bila,Akşener’in stratejik hamlesi,01 Nisan 2022 Cuma 00:15,"İyi Parti Lideri Meral Akşener partisinin vitrininde önemli değişiklikler yaptı. Bu değişiklikler MHP’den doğan İYİ Parti’nin merkeze, merkez sağa doğru bir rota çizdiğini gösteriyor. MHP kökenli Koray Aydın, teşkilat başkanlığı görevinden alınarak siyasi işler başkanlığına atandı. Teşkilat işleri doğrudan Akşener’e bağlandı. Türk Dünyası ve Yurt Dışı Türkler Başkanı BBP kökenli Yavuz Ağıralioğlu’nu bu görevden alarak parti divanının dışında bıraktı. Aydın’ın yeni göreviyle Başkanlık Divanı’nda yer alması partide bir ağırlığının olduğunu ve olacağını da gösteriyor. Akşener ayrıca eskiden ekonomiden sorumlu DYP kökenli Devlet Bakanı Ayfer Yılmaz’ı Toplumsal Politikalar Başkanlığı’na getirdi. Gençlik Kolları ve Siyaset Akademisi’ni de kendine bağladı. Bu düzenlemeler, Akşener’in seçime giderken katı Türk milliyetçiliği ile İslamcılığı daha önde milliyetçiliği temsil eden isimleri arka plana iterek, Süleyman Demirel çizgisinden gelen liberal, merkez sağ isimleri ön plana çıkardığını gösteriyor. Bu operasyonla İYİ Parti vitrini; merkez sağda, Atatürk milliyetçiliği çizgisinde, laiklikle sorunu olmayan, daha fazla kadın yöneticiden oluşan bir yönetim kadrosundan oluştu. AK Parti iktidarının 20 yılda Türkiye’yi kutuplaştırdığı, ayrıştırdığı, ötekileştirdiği ve buradan ürettiği çoğunluğa dayanarak giderek otoriterleştiği ve laik yapıdan İslamcı bir yapıya dönüştürdüğü devlet kurumlarını ve kurallarını önemli ölçüde tahrip ettiği düşünülürse Akşener’in partisine çizdiği rotanın stratejik bir öneme sahip olduğu görülür. Bugün Türkiye’nin temel sorunu, AK Parti’nin yarattığı kutuplaşmayı ortadan kaldırıp toplum kesimleri arasında kucaklaşmayı sağlamak ve mümkün olan en geniş uzlaşmayla ağır tahribata uğramış demokrasi ve cumhuriyet kurumlarını yeniden inşa etmektir. Demokrasinin ve cumhuriyetin kurum, kural ve değerleriyle yeniden inşası gibi büyük bir amaç ancak geniş tabanlı merkez sol-merkez sağ koalisyonuyla sağlanabilir. AK Parti’nin 2002 seçimlerinde tek başına iktidara gelmesi ve 20 yıl süreyle iktidarını sürdürmesinde en önemli etkenlerden biri merkez sağ oyları bünyesinde toplamayı ve korumayı başarabilmiş olmasıdır. AK Parti, merkez sağ partiler DYP ve ANAP’ın fiilen ortadan kalkmalarıyla oluşan boşluğu doldurmuş ve bu alandaki oyları almayı başarmıştır. Muhalefetin açık bir farkla seçimi alması ve Türkiye’de iktidarın değişmesi ancak merkez sağ oyların AK Parti’den ayrılıp muhalefet partilerine yönelmesiyle mümkün olur. Bu durumda İslamcı ve Türk milliyetçisi oylar AK Parti’yi iktidarda tutmaya yetmeyecektir. Akşener de bu gerçeği bildiği için partisini merkez sağda konumlandırarak Demirel’i İYİ Parti’nin temsil ettiği mesajını veriyor. Elbette İYİ Parti merkez sağda konumlanmayı hedefleyen tek parti değil. Demokrat Parti de (DP) bu alanda doğal olarak iddia sahibi bir parti. DP, Gültekin Uysal’ın genel başkanlığında canlanma gösteren bir parti. AK Parti’den kopan Gelecek ve DEVA partileri de liberal ve muhafazakar sağda konumlanmış partiler. Ancak söz konusu olan Demirel çizgisiyse İYİ Parti ve DP’nin bu çizgiye daha yakın oldukları da bir gerçek. İYİ Parti’nin Demirel’in ve kısmen Özal’ın siyasi mirasını devralmaya en yakın ve en yatkın parti olduğu söylenebilir. DP’nin de aynı iddiayı daha güçlü şekilde sürdürmek için en az İYİ Parti ölçüsünde bir sıçrama yapması gerektiğini de söylemek gerekir. Bugünkü kamuoyu yoklamalarına ve siyasi tabloya bakıldığında Türkiye’nin ihtiyacı olan merkez sol-merkez sağ koalisyonun aslında Millet İttifakı içinde bulunduğu görülüyor. Merkez solu temsil eden CHP, merkez sağa yönelen İYİ Parti ve DP ile sağın değişik tonlarını temsil eden Saadet Partisi, Gelecek Partisi ve DEVA Partisi kompozisyonu içinden geniş tabanlı bir koalisyon iktidarı kolaylıkla çıkar. Demokrasinin ve cumhuriyetin ciddi şekilde onarılabilmesi, kurum, kural ve değerlerini yeniden kazanabilmesi için çıkış yolu bu koalisyondur. Akşener’in merkez sağa doğru yaptığı hamle bu nedenle stratejik önemdedir.",https://halktv.com.tr/makale/aksenerin-stratejik-hamlesi-670548
Fikret Bila,Muhalefet liderlerinin uzlaştığı yeni siyasal sistem,27 Şubat 2022 Pazar 14:35,"Altı muhalefet liderinin yeni bir model üzerinde uzlaşmaları önemli bir siyasi gelişmedir. Siyaset tarihimizde ilk kez altı parti yeni bir siyasal sistem öngören protokole imza koyuyor. Bu olay başlı başına siyasi anlam taşıyor. AK Parti ve MHP’nin kurduğu cumhurbaşkanlığı hükümet sistemi yerine, güçlendirilmiş parlamenter sistemi, alternatif bir modeli altı muhalefet partisinin birlikte seçmenin önüne koyacak olması iktidarı çok ciddi biçimde zorlayacaktır. Birlikte hareketin en önemli siyasi anlamı ve sonucu, iktidarın 20 yıldır kutuplaştırdığı toplumun kucaklaşmasını sağlayacaktır. Siyasi yarış kavgacı kutuplaştırıcı iktidar ile kucaklayıcı kapsayıcı muhalefet arasında geçecektir. 2019 yerel seçimlerinde görüldüğü gibi halk bu kavgacı, kutuplaştırıcı, ötekileştirici, baskıcı, tehditkâr iktidar politikasından bıktığını gösterdi. Bu nedenle altı partinin birleştirici politikası önümüzdeki seçimlerde en büyük avantajı olacaktır. Altı parti lideri Bilkent Otel’de toplu imza töreniyle yeni bir dönemi başlatmış olacaklar. Önce güçlendirilmiş parlamenter sisteme geçiş mutabakatını hazırlayan altı genel başkan yardımcısı metni okuyacaklar. Ardından genel başkanlar bu protokole imza atacaklar. Genel başkanların konuşma yapmaları öngörülmüyor. İmza atılacak mutabakat metni kitapçık şeklinde bin adet bastırıldı. Kitapçıklar törene davetli olan basın mensupları ve sivil toplum kuruluşları temsilcilerinin oturacakları yerlerde hazır olacak. Toplantıya basın mensuplarının yanı sıra, işçi sendikaları ve TÜSİAD dahil işveren örgütleri, kadın örgütleri, insan hakları örgütleri, barolar, Roman kanaat önderleri gibi sivil toplum temsilcileri katılacak. Böylece altı liderin siyasal uzlaşmalarının yanı sıra geniş kapsamlı toplumsal uzlaşma zemini oluşturulacak. Metin yasama, yürütme, yargı, temel hak ve özgürlükler, kamu yönetimi gibi ana başlıklardan oluşuyor. Ana başlıkların altında da alt başlıklarla neler yapılacağı yer alıyor. Altı liderin de onayladığı metinde cumhurbaşkanının bir defalığına 7 yıl seçilmesi ve görev süresi bittikten sonra bir daha siyasete dönmemesi öngörülüyor. Bu hüküm cumhurbaşkanının tarafsızlığının garantisi olarak görülüyor. Muhalefetin öngördüğü sistemde cumhurbaşkanlığı seçimi ile milletvekili birbirinden ayrılıyor. Cumhurbaşkanı 7 yıllığına, milletvekilleri ise 5 yıllığına seçileceği için artık cumhurbaşkanlığı ile milletvekili seçimlerinin aynı gün yapılması tarihe karışıyor. Yeni seçim yasası çıkarılacak. Seçim barajı yüzde 3’e düşürülecek. Ortak metin Türkiye’de “kuvvetler ayrılığı ilkesine dayalı demokratik hukuk devleti”nin inşa edilmesini vaat ediyor. CHP yetkilileri bu amacı “cumhuriyetin demokrasiyle taçlandırılması” olarak tanımlıyorlar. Yeni sistemde yasama, yürütme ve yargı organları kuvvetler ayrılığı ilkesine uygun olarak ayrılacak. Yargı bağımsızlığı sağlanacak. Meclisin yetkileri artırılacak. Sisteme “güçlendirilmiş parlamenter sistem” denilmesinin nedeni Meclis’te yapıcı güvensizlik oyunun uygulanacak olması. Buna göre bir hükümet düşürülürken, Meclis yeni başbakanı belirleyecek ve güvensizlik öyle oylanacak. Cumhurbaşkanı Meclis çoğunluğunun belirlediği adayı başbakan olarak atamak zorunda olacak. Meclis gensoru sistemiyle denetimini etkin hale getirecek. Muhalefet partilerinden bir milletvekilinin başkanlığını yapacağı Kesin Hesap Komisyonu’na Sayıştay”ın bütün raporları gelecek ve vatandaşın vergisinin nereye, nasıl harcandığı son kuruşuna kadar denetlenecek. Temel Haklar ve Özgürlükler başlığı altında düşünce ve ifade özürlüğü, din ve vicdan özgürlüğü, toplantı, gösteri yürüyüşü, örgütlenme özgürlüğü, basın özgürlüğü, kadın hakları, çocuk hakları ve çevre hakları düzenlenecek. YÖK kaldırılacak. Üniversiteler özerkleştirilecek. Yerel yönetimler güçlendirilecek. Yargı kararı olmaksızın hiçbir belediye başkanı görevden alınamayacak. Daha önce görevden alınmış olanların dosyaları yargı tarafından incelenecek. Yargı bağımsız yapıya kavuşturulacak. Adalet Yüksek Kurulu oluşturulacak. Bu kurulun altında Hâkimler Yüksek Kurulu ve Savcılar Yüksek Kurulu bulunacak. Kurullara adalet bakanı ve müsteşar üye olamayacak. Çevre ihtilaflarını çözmek üzere uzman çevre mahkemeleri kurulacak. Merkez Bankası Başkanı değiştirilecek ve kurum bağımsız hale getirilecek. Bankacılık Düzenleme ve Denetleme Kurulu (BDDK), Sermaye Piyasası Kurulu (SPK), Rekabet Kurulu gibi kurumların yapısı ve üyeleri değiştirilecek. Radyo Televizyon Üst Kurulu (RTÜK), Basın İlân Kurumu, TRT ve Anadolu Ajansının da yapısı ve yönetimi değiştirilecek. Bu denli detaylı hazırlanmış olan mutabakat belgesi iktidar değişikliğinde hükümet programının ve yapılacak anayasa değişikliklerinin de iskeletini oluşturacak.",https://halktv.com.tr/makale/muhalefet-liderlerinin-uzlastigi-yeni-siyasal-sistem-666131
Fikret Bila,Türkiye’nin güvencesi yine Montrö,23 Şubat 2022 Çarşamba 00:15,"Rusya Devlet Başkanı Vladimir Putin, Ukrayna'nın doğusundaki ayrılıkçı bölgeler Donetsk ve Luhansk'ın bağımsızlığını tanıyan kararnamelere imza attı. Putin ayrılıkçı bölgelerin bağımsızlığını tanımakla da kalmadı, Rus ordusunu da “barış gücü” adı altında bu bölgelere sokarak hâkimiyetini ilân etti. ABD, AB ve NATO bu kararın uluslararası hukuka uymadığını ve gereken karşılığın verileceğini açıklamakla birlikte henüz askeri bir karşılık vermediler. Putin’in askeri gücüne dayandırarak gerçekleştirdiği bu işgale karşı ABD öncülüğündeki Batı’nın düşündüğü karşılık ekonomik yaptırım ağırlıklı görünüyor. Tabii Rusya’nın da elinde özellikle Avrupa ülkelerine karşı kullanabileceği ekonomik yaptırım araçları var. Bunların başında doğalgaz geliyor. Türkiye de üyesi bulunduğu Batı blokuyla aynı tutumu aldı ve Rusya’nın bu hamlesinin kabul edilemez olduğunu vurgulayarak “reddediyoruz” açıklamasını yaptı. Ayrıca Ukrayna’nın toprak bütünlüğünden yana olduğunu açıkladı. Rusya’nın karşısında yer aldı. Rusya ve Ukrayna krizinden en çok etkilenecek ülkelerin başında Türkiye geliyor. Türkiye Rusya doğalgazına bağımlı olduğu gibi Akkuyu Nükleer Santrali’nin yapımı da Ruslar da. Türkiye Ukrayna’ya silahlı hava aracı (SİHA) da satıyor. Ayrıca Türkiye Rusya ve Ukrayna’dan önemli ölçüde buğday ithal ediyor. Turizm açısından da Rusya ve Ukrayna Türkiye’nin önemli turist kaynakları. Türkiye’nin Suriye politikası ve bu ülkedeki askeri varlığı da Rusya ilişkileri bakımından önemli bir konu. Bu nedenlerle Türkiye’nin Rusya’ya karşı izleyeceği politika bütün bu alanlarda olumsuz bir tutumla karşılaşması olasılığını artırıyor. Bu konular Rusya’nın Türkiye’ye baskı kurması muhtemel alanlar. Batı açısından baktığımızda ise Türkiye’nin bölgeye yakın bir NATO ülkesi olması, S-400’ler nedeniyle Washington’un uyguladığı ve ağırlaştırması muhtemel yaptırımlar konusu ABD’nin Ankara üzerinde baskı kurmasının araçları olarak kullanılabilir. Türkiye ise son dönemde Rusya-Ukrayna krizinde arabuluculuk rolüne soyunmuş, tarafsız bir konum almaya yönelmişti. Zamanı belli olmayan bir biçimde “Putin Türkiye’ye gelmeyi kabul etti” haberleri iktidar ve iktidarı destekleyen medya tarafından büyük bir zafer söylemiyle günlerce işlenmişti. Ancak Putin’in Türkiye’ye ne zaman geleceği belli değilken, Rus askerleri Ukrayna’nın doğusuna girdi. Putin, ABD ve NATO’ya meydan okuyarak, Ukrayna’nın aslında devlet bile olmadığı tezini dünyaya duyurdu ve yine kaba güç kullanarak istediğini yaptı. Bu süreçte “Karadeniz’de Ukrayna’yı Türklere karşı biz koruduk” cümlesi dışında Türkiye’nin adı geçmedi. Putin’in harekete geçmeden önce bilgilendirdiği iki ülke Fransa ve Almanya oldu. Türkiye’ye bir bildirim yapma gereği de duymadı. Türkiye’nin bu süreçten en az zararla çıkabilmesi için olabildiğince tarafsız bir konum alması gerekiyor. Türkiye’ye böyle bir konum sağlayacak en önemli dayanağını ise yine Montrö Boğazlar Sözleşmesi oluşturuyor. Zaman zaman Lozan’ı başarısızlık belgesi olarak yorumlayan, Montrö’yü gözden geçirebilir, esnetilebilir gören iktidarın elini güçlendiren araçların beğenmediği bu iki belge olduğu Ukrayna kriziyle bir kez daha ortaya çıktı. Montrö, Karadeniz’in bir barış denizi haline gelmesini sağlayan en önemli, en etkili araçtır. Ukrayna krizinin büyümesi ve Karadeniz’e yansıması karşısında Türkiye’yi koruyacak olan da Montrö’dür. Ukrayna krizi nedeniyle Karadeniz’in daha da ısınması halinde ABD ve Rusya’nın askeri gemi geçişlerini Türkiye kontrol edebilecek Karadeniz’de dengenin bozulmasını önleyip, tarafsız bir konumda kalabilecektir. Emekli Koramiral Can Erenoğlu, Deniz Harp Akademisi mezuniyet diplomasını elinden aldığı 6. Cumhurbaşkanı Fahri Korutürk’ün Montrö’nün önemini şöyle vurguladığını aktarır: “ -Montreux’nün (Montrö) en önemli özelliğinin Cumhuriyetimize büyük bir güvenlik getirdiği, -Karadeniz’de kıyısı olan ülkeler gibi öteki dünya ülkelerinin de bu denizde harp gemilerini tıpkı ticaret gemilerini açık denizlerde gezdirebildikleri şekilde kayıtsız şartsız dolaştıramayacaklarını unutmamalıyız.” Montrö’nün bu önemini geçtiğimiz günlerde Milli Savunma Bakanı Hulusi Akar da Münih Güvenlik konferansında dile getirmişti. Akar, ""Karadeniz'e kıyısı olan ülkelerin orada rahat, güven ve refah içinde yaşaması bizim en samimi dileğimiz. Bu manada da Montrö Sözleşmesi’nin önemli olduğunu, buna gerekli desteğin sağlanması gerektiğini, Montrö Sözleşmesi’nin sağladığı düzenin bütün taraflar için yararlı olduğunu hep gündeme getirildiğini” vurgulamıştı. Yeniden gündem olduğu şu günlerde, bu Montrö’nün Türkiye için önemine dikkat çeken emekli amirallerin, bu sözleşmenin vazgeçilmezliğini vurgulayan ve cübbeli amirale karşı çıkan duyuruları nedeniyle 3-12 yıl hapis istemiyle yargılandıklarını da anımsatalım. Ukrayna krizi ve Putin’in açıklamaları sonrasında Türkiye’yi savaş dışında tutacak en önemli güvencesinin Montrö Boğazlar Sözleşmesi olduğu anlaşıldığı gibi Atatürk’ün belirlediği dış politika ilkelerinin bugün için de geçerli olduğu da ortaya çıktı. Atatürk’ün diplomatik bir zaferi olan Montrö’nün yanı sıra, “yurtta barış dünyada barış” ilkesinin yüz yıl sonra bile değerini koruduğu yaşanarak görüldü. Yine Atatürk’ün, “komşuların iç işlerine karışmayın, Arapların kendi aralarındaki anlaşmazlıklara müdahil olmayın, akıl vermeyin, Rusya’yı tahrik etmeyin, Batı’nın emperyalist emellerine alet olmayın” ilkesel tavsiyelerinin ne kadar hayati önem taşıdığı da bugün bir kez daha anlaşıldı. Atatürk’ün dış politikasını “pasif” bulup terk eden iktidara bugün en çok lazım olan yine Atatürk’ün dış politika ilkeleri ve Montrö Boğazlar Sözleşmesi oldu. Umalım ki bu kez değeri bilinsin.",https://halktv.com.tr/makale/turkiyenin-guvencesi-yine-montro-665537
Fikret Bila,Pusulasız gemi,07 Ocak 2022 Cuma 00:15,"Türk ekonomisi, denizin ortasında pusulasız kalmış gemi gibi dönüp duruyor. İktidarın ekonomik krizden çıkmak için bir programı yok. Günübirlik kararlar ve şok müdahalelerle durumu idare etmeye çalışıyor. Uzun süre ekonomik krizi inkâr eden iktidar, her şeyin güllük gülistanlık olduğunu savunuyordu. Oysa ekonomide iyiye giden hiçbir işaret yok. Enflasyon TÜİK’e göre bile yüzde 40 bandında. Dolar 13 liranın üstünde. Çalışanların ve emeklilerin maaşlarına gerçek enflasyonun çok altında artış yapılacak. Ancak, yılbaşında başlayan zam furyası sürüyor. Elektrik, doğal gaz, akaryakıt, gıda ürünleri fiyatları patlamış durumda. Piyasada bazı ilaçlar bulunmuyor. Geçim zorluğu çoğunluğun bir numaralı sorunu haline gelmiş durumda. İktidarın, yeni icat diye uygulayıp savunduğu düşük faiz politikası doları ve enflasyonu tarihi zirveye taşıdı. Resmi olarak yüzde 36, araştırmacılara göre yüzde 82 enflasyon oranlarından söz edilirken, yüzde 14 veya yüzde 20 faizle dövizin ve enflasyonun düşürülmesi mümkün değildir. Ara sıra arka kapıdan döviz satarak doları birkaç puan düşürmek ekonomik krizden çıkmaya yetmez. 20 Aralık günü zirveye ulaşan bu tür operasyonların yandaş ve büyük firmaların döviz üzerinden servetlerini artırmak dışında bir sonucu olmaz. Nitekim olmadı da. İktidarın yüksek sesle “faizi artırmayacağız, düşüreceğiz” vurgulu açıklamaları sonrasında dolar almaya koşan vatandaşlar, 24 saat sonra gece operasyonuyla doların 18 liradan 13 liraya düşmesiyle tasarruflarını kaybettiler. Aralarında canına kıyan esnaflar oldu. Halkın bir gecede fakirleşmesi karşısında iktidarın gülerek söyleyebildiği tek şey “küçük yatırımcılar çarpıldı” olabildi. Zam yağmuru ve dolayısıyla çarpılma devam ediyor. Türk ekonomisi, 20 yıl sonra yeniden 2001 yılındaki kriz günlerine döndü. Birçok gösterge 2001 krizine göre daha kötü durumda. Ekonomi dibe doğru gidiyor. Türkiye krizden nasıl çıkar? İktidarın krizden çıkmak gibi bir niyeti varsa önce bir kriz olduğunu kabul etmesi gerekir. Ondan sonra krizden çıkış için ekonominin gereklerini bir program dahilinde uygulamaya koyması beklenir. Ancak iktidarda öyle bir eğilim gözükmüyor. Oysa rahmetli Bülent Ecevit, 2001’de Türkiye’nin ağır bir ekonomik krize girdiğini kabul etmiş, siyasi bedeli kendisi için ağır olsa da gerekli reformların yapılması için yolu açmıştı. 2001 krizinden çıkışta iktidar da vatandaş da bedel ödedi ancak Türkiye’nin ekonomik yapısı güçlendirilmiş oldu. Neler yapılmıştı? Başta Merkez Bankası bağımsız bir kurum haline getirildi. Bankacılık Düzenleme ve Denetleme Kurulu (BDDK) kurularak mali piyasalar kontrol altına alındı ve istikrara kavuşturuldu. Kamu bankaları denetlendi. Kamu İhale Yasası çıkarılarak, kamu kaynaklarının gelişigüzel tahsis edilmesinin önüne geçildi. Kamu harcamaları kısıldı ve tasarruf esas alındı. Bütçe disiplini sağlandı. Kamu personeli alımında liyakat esasına geçildi. Avrupa Birliği üyeliği için gerekli olan hukuki reformlar yapıldı ve Birliğin desteği sağlandı. Bugünkü iktidar ise bütün bunların tam tersini yaparak krizi daha da derinleştiriyor. Ekonomiyi daha da dibe itiyor. 2001 krizinden çıkışın tam tersine Merkez Bankası’nın bağımsızlığını ortadan kaldırdı. Kısa sürede iki kez Hazine ve Maliye Bakanı’nı, üç kez Merkez Bankası Başkanı’nı değiştirdi. Sonuçta bağımsız olması gereken Merkez Bankası’nı tümüyle iktidarın talimatlarını yerine getiren sıradan bir kamu kurumu haline getirdi. Aynı şekilde bağımsız bir kurum olan BDDK’yı da yaptığı siyasi atamalarla bağımsız kurum olmaktan çıkardı. BDDK’yı da iktidarın sıradan bir kurumuna dönüştürdü. Yine bağımsız olması gereken TÜİK, iktidarın istediği oranları açıklayabilmek için rakam cambazlığı yapan bir kurum haline geldi. İktidar kamu kaynaklarını birkaç büyük şirkete bağladı. Kamu İhale Yasası’nı 190 kez değiştirdi. İhalelerde denetimi kaldırdı. Havaalanı, köprü, otoyol, şehir hastaneleri gibi altyapı yatırımlarında maliyetinden en az 10 kat fazla dövizle ödeme garantisi verdi. Bu garantileri vatandaşın sırtına yükledi. Liyakati ortadan kalırdı yerine iktidara sadakati getirdi. Siyasi tercihlerle, ehil olmayan kadroları önemli kurumların başına oturttu. Böylece Türkiye’yi büyük bir ekonomik krizin ortasına attı. Şu anda elinde bir pusula da olmadığı için ekonomi gemisi girdabın içinde kendi etrafında dönerek dibe doğru yol alıyor.",https://halktv.com.tr/makale/pusulasiz-gemi-659531
Fikret Bila,Havanda su dövmek,29 Aralık 2021 Çarşamba 00:15,"İktidar uzunca bir süredir havanda su dövüyor. Başı sonu düşünülmemiş, gerekli hukuki hazırlığı yapılmamış kararlar alıp sonra bu kararları devlet zoruyla uygulatmaya çalışıyor. Ne yapacaklarını şaşırmış durumdalar. Son hamleleri İstanbul Büyükşehir Belediye Başkanı Ekrem İmamoğlu’na karşı oldu. İmamoğlu’ndan bir terörist hamisi yaratmaya çalışıyorlar. Yaratmaya çalıştıkları algı bu. Ancak bu hamlenin altında kaldılar. İmamoğlu, CHP Genel Merkezi’nde 11 büyükşehir belediye başkanıyla birlikte gereken yanıtları sakin bir şekilde verdi. Özetle, “Belediyede terörist varsa siz de ben de gerekeni yapalım” dedi. Daha önce de valiliğe ve bakanlığa yazıyla başvurduğunu ancak yanıt alamadığını söyledi. İçişleri Bakanlığı ise İmamoğlu’nun yazılı başvurusuna yazılı yanıt vermesi gerekirken, bir gece vakti, tweet atarak, “Belediye’de şu kadar terörist var” diye duyuru yaptı. “Madem teröristleri biliyorsun neden gerekeni yapmıyorsun” sorusuna henüz tatmin edici bir yanıt verilmiş değil. Kaldı ki, belediyede işe başlayanlara temiz adli sicil kaydı veren de Adalet Bakanlığı. Durum bu kadar açıkken, İmamoğlu’nu terörist hamiliğiyle suçlamak ve belki de görevden almaya zemin hazırlamak için bir gürültü koparıldı. İktidarın hamlesi kamuoyu nezdinde İmamoğlu’nu güçlendiren, iktidara ise güvensizliği artıran bir hamle oldu. İstanbul Belediyesi’nde işe girmiş terörist varsa, bunların yakalanıp yargı önüne çıkarılmasına kimse itiraz etmez. Zaten yapılması gereken budur. Buradan bir siyasi sonuç da çıkmaz. Türkiye’de ilk defa olan bir şey de değil. Millet İttifakı’na “PKK hamisi” yaftası yapıştırmaya kalkmak olmayacak duaya amin demektir. İktidar aynı şeyi yerel seçimler öncesinde de yapmıştı. “İstanbul Belediyesi PKK’lılara teslim edilecek, Ankara’da sayaçları PKK’lılar okuyacak” diye günlerce propaganda yapmışlardı. Seçmen ne İstanbul’da ne de Ankara’da iktidarın bu iddialarını ciddiye aldı.. Ankara’da sayaçları PKK’lılar okumuyor, İstanbul Belediyesi’ni de PKK’lılar yönetmiyor. Bu suçlamalarının toplumda bir karşılığı yok. Kemal Kılıçdaroğlu’ndan, Meral Akşener’den, Ekrem İmamoğlu’dan, Mansur Yavaş’tan terör örgütü destekçisi, terörist hamisi çıkmaz. Bunu iktidar da çok iyi biliyor. Muhalefete o kadar çok “terörist” dediler ki bu suçlamanın bir ağırlığı ve ciddiyeti de kalmadı. İktidar artık her sözünü, her kararını devlet zoruyla doğru kabul ettirmeye çalışıyor. Etmeyenlere sopa gösteriyor. Son öneklerinden biri de kur garantili mevduat kararında görüldü. Bu mevduat türüne ilgi iktidarın beklediği kadar yüksek olmadı. Ekonomistlerin, ekonomi yazarlarının büyük çoğunluğu kararın yanlış olduğunu söylediler, eleştirdiler. Şimdi iktidar, bu kararı eleştirilmesin, sorgulanmasın diye aralarında milletvekili de bulunan eski merkez bankası başkanları, ekonomistler, ekonomi yazarları hakkında suç duyurusunda bulunulmasını sağladı. Diğer taraftan, özel bankalara, “müşterilerinizi döviz hesaplarını bozdurup kur garantili mevduata geçirin” diye baskı yapıldığı söyleniyor. Mudisini ikna edemeyen bankalara, “Merkez Bankası’nda bulundurduğunuz döviz karşılıklarından yüzde 1,5 komisyon alacağım” kararını bilirdiler. Bu da sopalı serbest piyasa ekonomisi oluyor herhalde.",https://halktv.com.tr/makale/havanda-su-dovmek-658421
Fikret Bila,Altı muhalefet lideri buluşuyor,25 Ocak 2022 Salı 15:49,"Güçlendirilmiş Parlamenter Sisteme geçiş için Ortak Mutabakat Metni’ni hazırlayan altı muhalefet partisinin genel başkan yardımcıları Çarşamba günü akşam yemeğinde buluşacaklar. Bu yemekli toplantının konusu altı muhalefet liderinin buluşacağı zemini hazırlamak olacak. Genel başkan yardımcıları, liderlerin nerede ve ne zaman buluşacakları konusunu ele alacaklar. Altı genel başkan yardımcısının alacağı karara liderler uyacak ve biraya gelerek altılı fotoğraf verecekler. CHP, İYİ Parti, Saadet Partisi, Demokrat Parti, Gelecek Partisi ve DEVA Partisi’nin liderlerinin önce kendi aralarında basına kapalı bir toplantı mı yapacakları, yoksa doğrudan birlikte basının karşısına çıkıp ortak metni mi açıklayacakları genel başkan yardımcılarının yemekli toplantısında kararlaştırılacak. Liderler her iki öneriye de açıklar. Liderler kamuoyunun karşısına çıkmadan önce kendi aralarında bir yuvarlak masa toplantısı yapılmasına karar verilirse, altı lideri birada gösteren fotoğraf basınla paylaşılacak. Liderlerin bir araya gelmesi konusunda yöntem belirleyecek olan genel bakan yardımcılarına göre Saadet Partisi Lideri Temel Karamollaoğlu’nun rahatsızlığı nedeniyle gerekli dinlenme süreci bittiğinde ve normal mesaisine başladığında altı lider bulaşacaklar. Bunun gerçekleşmesi de uzun bir süre almayacak. CHP Lideri Kemal Kılıçdaroğlu, İYİ Parti Lideri Meral Akşener ve Gelecek Partisi Lideri Ahmet Davutoğlu’nun akşam yemeğinde bir araya gelmeleri ve üçlü fotoğraf vermeleri muhalefet cephesinde heyecan yaratmış ve “altı lider ne zaman bir araya gelecek”beklentisine yol açmıştı. Bu nedenle altı liderin bir zirve gerçekleştirmeleri ve birlikte fotoğraf vermeleri siyasi önem de taşıyor. Altı lider bir araya gelinceye kadar ikili temaslar devam edecek. Bu haberler muhalefet partisi liderleri arasında güçlü parlamenter sisteme geçiş ve ortak bir aday çıkarma konusunda ilkesel düzeyde bur uzlaşmaya varıldığını gösteriyor. Liderler buluşmasından sonra Ortak Mutabakat Metni’nde yer alaniykelerin iktidar değişikliğinde ne zaman ve nasıl uygulanacağı konusunda bir ortak program çalışması da yapılacak. Altı muhalefet partisinin genel bakan yardımcılarının hazırladığı Ortak Mutabakat Metni’nde Olağanüstü Hal (OHAL) ilânı ve uygulamasının değiştirilmesi konusundaki uzlaşma da yer alıyor. Muhalefet partilerinin üzerinde uzlaşmaya vardıkları metne göre, güçlendirilmiş parlamenter sistemde OHAL ilân edilmesi cumhurbaşkanının başkanlığında toplanacak Bakanlar Kurulu tarafından kararlaştırılacak. Ancak kararın uygulanması için TBMM’nin onayı gerecek. OHAL ancak TBMM’nın onayından geçerse uygulanabilecek. OHAL nedeniyle kararname çıkarma uygulamasına da son verilecek. Hükümet bu alandaki çalışmalarını zaten mevcut olan OHAL Yasası’na göre yapacak. Bu faaliyetler OHAL ilân edilen konu ve alanla sınırlı olacak. Genel başkan yardımcılarının üzerinde uzlaştıkları bir yenilik de “Çevre Mahkemeleri” konusu. Güçlendirilmiş Parlamenter Sistem’de çevre mahkemeleri kurulacak. Bu mahkemelerde çevre konusunda uzmanlaşmış yargıçlar görev yapacak. Çevrenin tahrip edilmesi, doğal koşulların bozulmasının yaratacağı sosyal maliyet gibi konularda çıkan ihtilaflar çevre mahkemeleri tarafından kararı bağlanacak. Genel başkan yardımcıları son toplantılarında daha önce belirledikleri ilkeler üzerindeki uzlaşmayı da teyit ettiler. Buna göre Güçlendirilmiş Parlamenter Sistem’de cumhurbaşkanı 7 yıllığına ve bir kez seçilecek. Görev süresi bitince siyasetten çekilecek. Meclis’i ve hükümeti güçlendirmek üzere “yapıcı güvensizlik oyu” sistemine geçilecek. Bir hükümetin düşülmesi için önce Meclis çoğunluğu uzlaşacak ve yeni hükümeti kuracak başbakanın kim olacağına karar verecek. Belirlenen ismi cumhurbaşkanı başbakan olarak atamak zorunda olacak. Başbakanı cumhurbaşkanı değil Meclis çoğunluğu belirlemiş olacak. Yargı bağımsızlığı ve tarafsızlığını sağlamak üzere Yüksek Adalet Kurulu oluşturulacak. Bu kurul altında, Hakimler Yüksek Kurulu ve Savcılar Yüksek kurulu olacak. Adalet Bakanı ve müsteşarı bu kurullarda görev alamayacak. Yüksek Seçim Kurulu yeniden düzenlenecek, bağımsızlığı ve tarafsızlığı sağlanacak. Yargının savunma ayağı anayasada yer alacak. Böylece avukatlar da anayasal güvence altına alınmış olacak. Yargıçlara coğrafi güvence verilecek. Savcılar yargıçla birlikte kürsüde değil avukatla eşit olarak salonda görev yapacak. Anayasa Mahkemesi ve Sayıştay’ın yetkileri artırılacak. Mecliste, başkanlığını ana muhalefetten bir milletvekilinin yapacağı Kesin Hesap Komisyonu kurulacak ve Sayıştay’ın tüm raporları bu komisyona gelecek. Merkez Bankası bağımsız hale getirilecek. BDDK, SPK, Rekabet Kurumu bağımsız yapıya kavuşturulacak. RTÜK, TRT, Anadolu Ajansı ve Basın İlân Kurumu tarafsızlık ve liyakat ilkesiyle yeniden yapılandırılacak. Üniversitelere bilimsel ve idari özerklik sağlanacak. Belediyelerin hükümete bağımlılıkları azaltılacak, yetkileri artırılacak. Kadın-erkek eşitliğini sağlamak amacıyla yasal düzenlemeler yapılacak. Altı muhalefet liderinin onayından geçtikten sonra bu ilkeler iktidar değişikliğinde uygulanacak programa dönüştürülecek.",https://halktv.com.tr/makale/alti-muhalefet-lideri-bulusuyor-661848
Fikret Bila,Kılıçdaroğlu: Kimse öküzün altında buzağı aramasın,06 Mart 2022 Pazar 13:41,"Altı muhalefet partisinin genel başkan yardımcılarının yürüttüğü ve aylar süren titiz bir çalışmadan sonra kaleme aldıkları güçlü parlamenter sisteme geçiş için mutabakat metni liderlerin törenle attıkları imzalardan sonra kamuoyuna açıklandı. Muhalefet partilerinin bundan sonra ekonomi, maliye, hazine, eğitim, dış politika gibi temel konularda da ortak çalışmalarını sürdürecekleri bilgisi verildi. Bu çalışmalar arasında iktidar değişikliğinden sonra acil yapılması gerekenlerin belirlenmesi de var. Farklı dünya görüşüne sahip altı partinin “cumhuriyeti demokrasiyle taçlandırmak” amacında bir araya gelebilmiş olması iktidardan memnun olmayan kesimlerde memnuniyet ve umut yarattı. Ortak mutabakat metni birçok yönüyle tartışıldı. Analiz edildi. Bu arada eleştiriler de yapıldı. Özellikle sol kesimden gelen eleştiriler üç başlıkta toplanıyordu. Ortak metinde 1921 Anayasası’na atıf yapılırken, Türkiye’nin en demokratik, en özgürlükçü anayasası olarak bilinen 1961 Anayasası’na atıf yapılmamış olması. Hatta Türkiye’yi özgürlükleri daraltan anayasalar arasında sayılması. Mutakabat metninde Atatürk’e ilkesine atıf yapılmaması. Ve metinde laiklik ilkesine yer verilmemesi eleştirisi. Bu eleştirilere yanıtını almak üzere CHP Lideri Kemal Kılıçdaroğlu’yla görüştüm. Kılıçdaroğlu’na ortak metinde 1921 Anayasası’na atıf yapılırken, en özgürlükçü anayasa olarak bilinen 1961 Anayasası’na atıf yapılmamasına ilişkin eleştirileri anımsattım. “1921 Anayasası, devletin dini İslamdır, hükmü vardır. Demokratik laik 1961 Anayasası varken neden 1921’e atıf yapılıyor, eleştirisine ne diyorsunuz” sorusunu yönelttim Yanıtı şu oldu: “Kimse öküz altında buzağı aramasın. Bu metin iyi niyetle hazırlanmış ve 100. yılında cumhuriyetimizi demokrasiyle taçlandırmayı ortak hedef olarak belirlemiş bir metindir. Elbette yetersiz bulanlar olabilir. Eleştirenler olabilir. Hepsini saygıya karşılıyoruz. Ancak bugün Türkiye’de demokrasi yok. En önemli sorunumuzdur. 21. yüzyılda Türkiye’yi demokrasisiz bırakan bir iktidar var. Biz bu iktidarı seçimle göndereceğiz, en çağdaş, en özgürlükçe, en kapsayıcı anayasayla demokrasiyi inşa edeceğiz. Cumhuriyetimizi taçlandıracağız. Bu amaçla yaptığımız iyi niyetli çalışmamız başarıya ulaşacaktır. Bundan kimsenin kuşkusu olmasın. Efendim 1961 Anayasası’na gelince. Elbette 1961 Anayasası, Türkiye’nin gördüğü en demokratik, en çağdaş, en özgürlükçe anayasadır. Bu konuda hiçbir kuşkumuz yok. 1961 Anayasası’nı eleştiren eski Meclis Başkanımız Hüsamettin Cindoruk bile artık 1961 Anayasası’nı övüyor. Biz günümüz koşullarında 1961 Anayasası’ndan da daha demokratik, daha özgürlükçü, daha çağdaş bir anayasa hedefliyoruz. Dünya gelişip değiştikçe demokrasi anlayışı da insan hakları anlayışı gelişiyor, zenginleşiyor. Biz 21. yüzyılın gerektirdiği en özgürlükçü anayasayı yapacağız. Ve bunu tüm kesimlerin katılımıyla yapacağız. Hiçbir kesimi, hiçbir kimseyi dışlamadan yapacağız. Hep birlikte yapacağız.” Kılıçdaroğlu bu eleştiriyi yanıtlarken anayasanın ilk dört maddesine de vurgu yaptı ve şöyle konuştu: “Anayasanın ilk dört maddesi ortak noktamızdır. Bunu defalarca söyledim. Anayasanın ilk dört maddesi bizim kırmızı çizgimizdir. Son olarak TOBB Genel Kurulu’nda elime anayasayı alarak ilk dört maddeyi ve bu konudaki duruşumuzu anlattım.” Kılıçdaroğlu’na ortak metinde Atatürk’e atıf yapılmadığına ilişkin eleştiriye sorduğumda da şu yanıtı verdi: “Bizim Atatürk’ü göz ardı etmememiz mümkün olabilir mi? Ülkemizin ve partimizin kurucu lideri olan Atatürk, hepimizin ilkelerini hayata geçirmeye, gösterdiği hedeflere ulaşmaya çalıştığımız liderimizdir. Dolayısıyla Atatürk’ü unutmamız mümkün mü? Bu eşyanın tabiatına aykırıdır. Atatürk’ün değeri konusunda altı parti arasında hiçbir sorun yoktur. Bunlar yapay olarak çıkarılan tartışmalardır.” Kılıçdaroğlu, metinde laiklik ilkesinin bulunmadığı eleştirisine de “bu eleştiriyi yapanlar metni okumadan hemen eleştiriye yönelenlerdir. Metinde elbette laiklik ilkesi elbette var. Biz demokratik, laik, özgürlükçü çağdaş bir anayasa yapacağız.” Kılıçdaroğlu’nun yayınladığı son video toplumda büyük ilgi gördü. CHP Lideri bu videosunda dünyada en çok kamu ihalesi alan ilk on şirket içinde bulunan şirketlerle ilgili olarak yeni bir söyleme geçmişti. Bu videoda Cumhurbaşkanı Erdoğan’ı, Rusya Devlet Başkanı Putin’e benzetmiş ve daha önce “5’li çete” dediği şirketlerin sahiplerini de “oligark” olarak nitelemişti. Kılıçdaroğlu’na, “daha önce bu şirketler için ‘5’li çete’ diyordunuz ve iktidara geldiğinde yaptıkları işlerin maliyetini inceleyeceğinizi ve makul bir kâr payı da vererek yapıkları işleri kamulaştıracağınızı söylüyordunuz. Ancak son videonuzda bu 5 şirketi ‘Erdoğan’ın oligarkları’ olarak niteliniz, ‘halkın parasını çalmakla ve yurtdışına götürmekle’ suçladınız. Yeni bilgiler mi edindiniz?” sorusunu yönelttim. Şu yanıtı verdi: “Bu konuda bilgiye, belgeye dayalı iki saptamamız var. Birincisi şu; Erdoğan’ın talimatıyla büyük kamu ihalelerini yasa dışı şekilde bu 5 şirkete veriliyor. Dev ihaleler. Ayrıca yatırım sürecinde bu şirketlere yine Erdoğan’ın talimatıyla büyük avantajlar sağlanıyor. Yine bilgi ve belgeye dayanarak yaptığımız ikinci saptamamız da şu; bu şirketlerin sahipleri gelirlerini büyük ölçüde yurtdışına götürüyor. Büyük bölümü İngiltere’ye ve vergi cenneti yerlere. Bunu saptadık ve iktidara geldiğimizde bunun hesabını soracağız ve halka ait bu paraları geri getireceğiz. Bu ihale sistemiyle Erdoğan da tıpkı Putin gibi tek adam olarak oligarklarını yarattı. Oligarkların tipik örneği Ethem Sancak’tır. Son olarak Moskova’da yaptığı açıklama da bunu gösteriyor zaten. Ethem Sancak, sırf zenginliğine zenginlik katmak için, sırf para için, kişisel hırsı için Erdoğan’ı ikna edip Türkiye’nin tank üretmesini engelleyen kişidir. Rusya’ya gitmiş ve ileri geri konuşarak Erdoğan’ın oligarkı olduğunu göstermiştir.”",https://halktv.com.tr/makale/kilicdaroglu-kimse-okuzun-altinda-buzagi-aramasin-667011
Fikret Bila,Armudun sapı üzümün çöpü demeden,16 Şubat 2022 Çarşamba 00:20,"Altı muhalefet liderinin bir masa etrafında buluşup ülke sorunlarına ortak çözüm arayışları siyaset açısından önemli bir dönüm noktasıdır. Liderlerin birlikte verdikleri fotoğraf muhalefette iktidar değişikliği umudunu, iktidarda ise kaybetme kaygısını artırmış durumdadır. İktidarın “masada yoktu ama masanın altındaydı, HDP de o masadaydı” diye feryat etmesi de bu toplantının ne kadar değerli ve etkili olduğunu gösteriyor. Altı siyasi parti liderinin, bir masa etrafında bir araya gelebilmeleri, karşılıklı saygı, güler yüz, hoşgörü ve diyalog içinde ülke sorularını konuşmaları bile başlı başına bir kazanımdır. Türkiye’de siyasetin nezaket ve zarafet içinde, karşısındakini düşman, vatan haini, terörist ilân etmeden de yapılabileceğini göstermesi gelecek açısından çok önemli bir başlangıçtır. Toplum, kesintisiz bir şekilde yirmi yıldır kavgacı bir dille muhalefeti yok sayan, muhalefet liderlerini ve partilerini düşmanlaştıran, toplumu ikiye bölüp kutuplaştıran, ötekileştiren, hiçbir şey bulamazsa tarihle kavga eden, onu da bulamazsa gölgesiyle kavgaya tutuşan siyaset söyleminden bıktı, yoruldu. Bu nedenle liderlerin tebessümle, güler yüzle verdikleri ortak fotoğraf toplumda hak ettiği desteği buldu ve umut verdi. Bu toplantı, kavga yerine barışın, hakaret yerine nezaketin, kutuplaşma yerine kucaklaşmanın, ayrışma yerine işbirliğinin, sorun üretmek yerine çözüm üretmenin önemini ortaya koydu. Liderlerin toplantısından sonra açıklanan ortak metin bir yandan Türkiye’nin temel sorunlarını bir yandan çözüm önerilerini içeren koalisyon bildirisi niteliğindeydi. Liderlerin, etkin ve katılımcı bir yasama, şeffaf ve hesap verebilir bir yönetim tarafsız ve bağımsız bir yargı ile kuvvetler ayrılığının tesis edildiği güçlü, özgürlükçü. demokratik, adil bir sistem inşa etme kararlılığı içinde olduklarını ilân etmeleri siyasette artık hiçbir şeyin eskisi gibi olmayacağının işaretidir. Altı muhalefet partisi iktidara karşı ciddi bir alternatif yaratmıştır. İktidarı kaygılandıran da budur. Ortak metinde dikkat çeken bir yön de Türkiye’nin bütün sorunlarının istişare ve uzlaşı içinde çözülebileceğine vurgu yapılmasıdır. Metindeki şu ifade o masada olan ve olmayan bütün toplum kesimlerini kapsayan, kucaklayan bir yaklaşımı yansıtıyor: “Türkiye'nin istişare ve uzlaşı ile çözülemeyecek hiçbir sorunu yoktur. Önemli olan, tüm farklılıklarımızla beraber “biz” düşüncesini, Avrupa Konseyi ve Avrupa Birliği normları çerçevesinde temel hak ve özgürlüklerin güvence altına alındığı, herkesin kendini eşit ve özgür vatandaş olarak gördüğü, düşüncelerini özgürce ifade edebildiği, inandığı gibi yaşayabildiği demokratik bir Türkiye'yi inşa etmektir.” Türkiye’nin ihtiyacı olan alternatif siyaset dili ve modeli artık sahneye çıkmış durumdadır. Bu nedenle altı partinin oluşturduğu bu zemin “armudun sapı üzümün çöpü” denilerek tahrip edilmemelidir. 6’lı masaya kurulduğu andan itibaren yöneltilen en yoğun eleştiri “bu masada HDP niye yok, HDP yok sayılıyor” eleştirisiydi. CHP Lideri Kemal Kılıçdaroğlu, “masa, sadece güçlendirilmiş parlamenter sistem için ilkeleri belirleme çalışması yapan partilerin toplantısıydı” açıklamasını yaptıysa da eleştirilerin arkası kesilmedi. Oysa Kılıçdaroğlu gerçeği ifade ediyordu. Bu toplantı altı partinin genel başkan yardımcılarının 4 aydır sürdürdükleri çalışma sonrasında kaleme aldıkları Güçlendirilmiş Parlamenter Sisteme Geçiş metninin aynı altı partinin liderleri tarafından değerlendirilmesi için yapıldı. Ayrıca HDP, Millet İttifakı içinde yer almayacağını açıklamış bir parti olarak o masada yer almak için bir talepte de bulunmadı. Kaldı ki HDP’nin o masada ve Millet İttifakı içinde yer almaması muhalefet açısından yer almasından daha etkili ve daha yararlıdır. İki nedenle: Birincisi, “HDP niye bu partilerle aynı ittifakı giriyor” gerekçesiyle bir kesim HDP’linin oy vermemesini veya sandığa gitmemesini veya “HDP’nin bu İttifak’ta ne işi var” diyerek İttifak tabanından bir kesimin oy vermemesini veya sandığa gitmemesini önleyecek olmasıdır. İkincisi, iktidarın Millet İttifakı’nı dağıtmak için kullandığı HDP kozunu elinden alacak olmasıdır. Bu iki gerekçeyle HDP’nin ayrı bir ittifak oluşturması, muhalefetin toplam oylarını artırması ve iktidarın HDP üzerinden Millet İttifakı’na yüklenmesini önlemesi bakımından sonuçta muhalefet için daha etkili ve daha faydalıdır. Bugün Türkiye’nin sorunlarının çözülmesi için öncelikli olarak demokratik, laik, hukuk devleti niteliklerinin yeniden inşa edilmesi ön koşuldur. Bu sağlanmadan ekonomik, sosyal ve hukuksal sorunların çözülmesi mümkün değildir.",https://halktv.com.tr/makale/armudun-sapi-uzumun-copu-demeden-664499
Fikret Bila,Devlet yönetmenin kuralları,31 Aralık 2021 Cuma 07:53,"Devlet çiftlik yönetir gibi yönetilmez. Devleti yönetmenin kuralları vardır. Bir resmi dairede, o kurumun kurallarına uygun davranmazsanız uyarılırsınız. Üstünüzden, “burası devlet dairesi, babanın çiftliği değil” diye azar işitirsiniz. Kültürümüzde devletle-çiftlik yönetimi kıyaslanır. Devlet yönetiminde esas olan liyakattir. Devlet hizmetlerinin, o alanda donanımlı kişiler tarafından yürütülmesi gözetilir. Liyakat, bir görevi yerine getirebilmek için gerekli eğitime, birikime, beceriye ve dürüstlüğe sahip olmayı ifade eder. Bu nedenle de devlete personel alınırken liyakat aranır. Devlet memurluğuna sınavla personel alınmasının amacı yeterliliği en lüksek olan adayların belirlenmesidir. Sınav sonucuna göre atama yapılması da o görevi en çok hak ederlerin görevlendirilmesini sağlamaktır. Hak kaybına yol açmamaktır. Torpil, kayırma, öne geçirme gibi adaletsiz uygulamaların önüne geçmektir. Türkiye’de devlet memurluğuna atanacakların Kamu Personeli Seçme Sınavı’yla (KPSS) belirlenmesinin amacı da liyakati esas almak, haksızlığa, hukuksuzluğa, partizanlığa izin vermemektir. Ancak, uygulamada bu sınavın bir anlamı kalmadığı görülüyor. KPSS sınavında dereceye girmiş hatta birinci olmuş adayların sözlü sınavda elendikleri, yerlerine ise sınavda çok daha az puan almış ancak iktidara yakın vakıflardan referansı olanların atandıkları anlaşılıyor. Dolayısıyla torpili önlemek için yapılan KPSS’nin yazılı aşamasında aldığınız puanın bir önemi kalmıyor. Devlet memurluğuna; iktidar yanlısı dernek, vakıf, cemaat, tarikat gibi oluşumların referansıyla girilebiliyor. Bu bilinen bir gerçekti. Ancak iktidar bu iddiaları kabul etmiyordu. Son günlerde, alanında yazılı sınavı birincilikle kazanmış olanların da bulunduğu gençler sözlü sınavda uğradıkları haksızları dile getirdiler. CHP Lideri Kemal Kılıçdaroğlu da bu gençlerle bir araya geldi, onları dinledi. Bu sorunları, haksızlıkları konuşmak için de Milli Eğitim Bakanı Mahmut Özer’den randevu istedi. Ancak, TÜİK’de olduğu gibi Kılıçdaroğlu’na randevu verilmedi. Bakanlığın kapısı kapatıldı. Bu yetmiyormuş gibi kapıya asma kilit de takıldı. Ana muhalefet lideri girmesin diye bir bakanlığın kapısına aska kilit takılması demokrasi adına utanç verici bir görüntüdür. Tıpkı, TÜİK’in demir parmaklı kapısının sıkı sıkıya kapatılması gibi. Tıpkı Boğaziçi Üniversitesi’nin demir parmaklı kapısı açılmasın kelepçe takılması gibi. Oysa demokrasilerde muhalefetin bakanları, bakanların muhalefet liderlerini ziyaret etmesi, bilgi alıp vermesi doğaldır. Ana muhalefet liderinin bir bakandan randevu talebi geri çevrilmez. Demokratik teamüle ve nezakete uygun değildir. İktidarın muhalefet liderlerine devletin kapılarını kapatması, muhalefetin işini yapmasına engel olacak bir önlem değildir. Aksine muhalefetin etkinliğini artıran, iktidara ise güveni sarsan bir yöntemdir. Nitekim, Kılıçdaroğlu’nun Milli Eğitim Bakanlığı kapısında KPSS’deki sözlü sınav skandallarını eleştiren konuşması canlı yayında çok daha ilgiyle izlendi. Bakanı ziyaretinden daha etkili oldu. KPSS sorunu gündemde daha görünür hale geldi. KPSS’de sözlü sınavın hakkı olanı değil hakkı olmayan yandaşı işe almak için kullanıldığına ilişkin çok örnek var. Yazılı sınavda ilk 100’e, ilk 50’ye, ilk 10’a giren ancak sözlü notu düşük verilerek işe alınmayan gençler yaşadıklarını kamuoyuyla paylaşıyorlar. Gençler, sözlü sınavda alanlarıyla ilgili sorular değil din konusunda sorular sorulduğunu, siyasi görüşlerinin, yaşam tarzlarının ortaya çıkarılmaya çalışıldığını anlatıyorlar. Yine KPSS sınavında fizik, matematik, biyoloji ve kimya alanlarında birinci olan adayların sözlüde elendikleri bilgisi de paylaşıldı. Eğer devlet memurluğuna sadece iktidar yanlıları alınacaksa gençler neden bu kadar dirsek çürütüyorlar? Sınavlara hazırlanıyorlar? Bu haksız ve hukuksuz uygulamalarla gençlerin umutları söndürülüyor, gelecekleri çalınıyor. Sonra da “üniversite mezunu gençler neden yurtdışına gitmek istiyor” diye eleştiriliyor. Devleti yönetenlerin anayasaya, yasalara, kurallara uymaları gerekir. Devlet hukukla, adaletle yönetilir.",https://halktv.com.tr/makale/devlet-yonetmenin-kurallari-658706
Fikret Bila,İktidar geçinmeli mutlu azınlık,04 Nisan 2022 Pazartesi 00:15,"Türkiye’de kamu kaynaklarının iktidar yanlıları arasında bu kadar sınırsız, denetimsiz kullanıldığı bir dönem olmamıştır. Adeta “devlet malı deniz” zihniyetiyle kamu kaynaklarını “kişisel malı, mülküymüş” gibi dağıtan bir bölüşüm sistemi var. CHP Zonguldak Milletvekili Deniz Yavuzyılmaz neredeyse her hafta bu iktidar zihniyetinin çarpıcı örneklerini veriyor. Ancak devlet kurumları ne Yavuzyılmaz’ın ortaya koyduğu belgelerle ilgili bir açıklama yapıyor ne de bu zihniyetten yararlanan kişiler rahatsız oluyor. Düzen aynen devam ediyor. Örneğin Yavuzyılmaz kısa bir süre önce bir bakan yardımcısının aylık gelirinin 313 bin lira olduğunu belgeleriyle açıkladı. Kimseden çıt yok. Bir bakan yardımcısı nasıl 313 bin lira aylık gelir sahibi olur? Bakan yardımcılığı maaşına bir yönetim kurulu üyeliği eklendiğinde ve o kurumun yıllık ödemeleri aya bölündüğünde ele geçen para 313 bin lira. Maalesef bu tek örnek değil. Yavuzyılmaz daha önce de 3-5 yerden maaş alan kamu görevlilerini açıklamıştı. Milli Güreşçi'nin banka yönetim kuruluna atandığı örnekleri de gördük. Bu örnekler, kamu yönetiminin artık anayasaya, yasalara, tüzüklere, yönetmeliklere göre değil yöneticinin kafasına göre yürütülmesinden kaynaklanıyor. “Nasıl olsa kimse bize hesap sorumaz” anlayışı iyice yerleşti. “Yargıya gitseler bile yargı bize ceza veremez” anlayışı da öyle. Türkiye’nin kamu sermayesinin ağırlıkta olduğu ekonomi kurumları Varlık Fonu’na alındı. Varlık Fonu’nda ise özel sektör patronları üst düzey yönetici. Bir taraftan devletten aldığı işi takip ediyor diğer taraftan devletin mallarını yönetiyorlar! Devlet tarafında alınan kararlar ise kamunun çıkarından çok şirketlerin çıkarını gözetiyor. İhalelerin aynı şirketlere verilmesi, vergi istisna veya muafiyetleri, ucuz kredi, dövizle hazine garantisi sistemi vatandaşa veya devlete değil şirket sahiplerine çalışıyor. Bu düzeni sorgulayacak bir denetim organı da kalmadı. Bu nedenle iktidarın bu uygulamalarının denetimi ancak bir iktidar değişikliği ile mümkün olabilir. İktidar değişmeden kamu kaynaklarının anayasaya, yasalara, kurallara aykırı olarak nasıl bölüşüldüğünün ortaya çıkarılması da çok zor. Çıkarılsa bile bir denetimin veya yargılamanın başlaması söz konusu değil. İşte Yavuzyılmaz’ın ortaya çıkardığı çoklu maaş sisteminin aynen devam etmesi gibi. Ücretlinin, emeklinin, esnafın, öğrencilerin artık geçinemez hale geldiği bu ortamda arka arkaya gelen zamlara karşın geçinebilen bir kesim yok mu? Var. İktidar geçinmeli mutlu bir azınlık, rahat bir şekilde geçiniyor. Bu gerçeği ortaya koyan Can Selçuki yönetimindeki bir araştırma çarpıcı sonuçlar ortaya çıkardı. Türkiye Raporu Direktörü Can Selçuki’nin paylaşımına göre ankete katılanların yüzde 59'u gelirlerinin, giderlerini karşılamadığını belirtti. Diğer bir ifadeyle ankete katılanların yüzde 59’u geçinemiyor. Katılımcıların verdiği yanıtlar şöyle: Gelirim giderlerimi karşılamadı: Yüzde 59 Gelirim giderlerimi ucu ucuna karşıladı: Yüzde 27 Gelirim giderimin üstünde oldu: Yüzde 7 Gelirim giderimi fazlasıyla karşıladı: Yüzde 6 Katılımcıların verdiği yanıtlar ve destekledikleri siyasi partilerle ilgili sonuçlar daha çarpıcı. Geçinemeyenlerin en fazla olduğu grup HDP seçmeni. HDP’li katılımcılar yüzde 88'lik oranla ilk sırada yer aldı. Diğer parti seçmenlerinden ise gelirlerinin giderlerini karşılamadığını söyleyenlerin oranı şöyle: AKP: Yüzde 40.7 CHP: Yüzde 73.4 MHP: Yüzde 42.4 İYİ Parti: Yüzde 80.8 Geliri giderini karşılamayanların oranı iktidar partilerinde düşük, muhalefet partilerinde yüksek. Ekonomist İris Cibre bu tabloyu ”parti bazlı gelir transferi” olarak tanımlamış. Tam da öyle. İktidar geçinmeli mutlu azınlık böyle yaratılıyor.",https://halktv.com.tr/makale/iktidar-gecinmeli-mutlu-azinlik-670952
Fikret Bila,İktidarın kaybetme kaygısı,16 Mart 2022 Çarşamba 00:15,"Cumhur İttifakı’nın seçim yasasını değiştirme girişimi büyük bir kaygı içinde olduğunu gösteriyor. Önümüzdeki seçimi kaybedeceği kaygısı taşıdığı için seçim yasasıyla oynayarak iktidarda kalmanın yollarını arıyor. Seçimi kazanacağından emin olsaydı seçim yasasını değiştirmeye yönelmezdi. İktidarın hazırladığı seçim yasası değişikliği, iktidar bloğunun Meclis’te çoğunluğu elde etmesini hedefleyen hükümler taşıyor. 2018 seçim sonuçları esas alınarak yapıldığı anlaşılan değişiklik önerileri Millet İttifakı’nın daha az milletvekili çıkarmasını öngörüyor. Bu amaçla Millet İttifakı içinde yer alan ve alması muhtemel olan Saadet Partisi, Demokrat Parti, DEVA Partisi ve Gelecek Partisi’nin milletvekili çıkarmaları zorlaştırılıyor. Mevcut sistemde ittifakın toplam oyları hesaplanarak milletvekilliklerinin ittifakı oluşturan partiler arasında paylaşılması hükmü kaldırılıyor. İttifakın toplam oyları sadece yüzde 7’ye indirilecek barajın aşılmasında hesaba katılıyor. Ancak milletvekili dağılımında her partinin kendi oyu esas alınıyor. Bu durumda ittifak içinde ülke barajını aşmış olsa bile dağılımda milletvekili çıkaracak oya ulaşamayan parti sandalye sahibi olamıyor. Milletvekili çıkarmak açısından ittifakın küçük partilere bir faydası olmuyor. Böylece iktidarın hesabına göre Millet İttifakı’nda yer alan ve alacak olan küçük partiler Meclis’e giremiyor. İktidarın evdeki hesabı çarşıya uyar mı? İktidarın yaptığı hesap bir varsayıma dayanıyor. Bu varsayım; Cumhur İttifakı’nın önümüzdeki seçimlerde en az 2018 seçimlerindeki kadar oy alacaklarına dayanıyor. Oysa yapılan anketlerin çok büyük çoğunluğuna göre Cumhur İttifakı oy kaybediyor. Özellikle derinleşen ekonomik krizin yarattığı hayat pahalılığının birçok kesim için baş edilemez bir düzeye çıkması ve ardı arkası kesilmeyen zamlar iktidarın desteğini hızla azaltıyor. Bu nedenle AK Parti ve MHP’nin önümüzdeki seçimlerde 2018 seçimlerindeki oy desteğine ulaşması çok zor. 2018’den daha fazla oy almaları ise neredeyse olanaksız görülüyor. Aksine Millet İttifakı’nın oy oranı yükseliyor. 2019 yerel seçimlerinde görüldüğü gibi AK Parti’nin birçok seçim çevresinde 2018’de olduğu gibi birinci parti çıkması mümkün olmayabilir. Bu durumda ise Cumhur İttifakı’nın kendisi için hazırladığı model Millet İttifakı’na yarayabilir. Cumhur İttifakı kendi oyunuyla altta kalabilir. Dimyat’a pirince giderken evdeki bulgurdan olabilir. İktidarın hazırladığı değişikliğin dayandığı bir hesap da Millet İttifakı’nın yeni yasaya göre kârlı çıkacağı bir model geliştiremeyeceği varsayımına dayanıyor. Oysa Millet İttifakı yeni bir model yaratarak, iktidarın varsayımını boşa çıkarabilir. Örneğin, Millet İttifakı’nda yer alan ve alması muhtemel partiler parti olarak seçime girmeyip adaylarını CHP ve İYİ Parti listelerinden gösterebilirler. Böylece iktidarın hesabını bozabilirler. Hatta Cumhur İttifakı’nı oluşturan partiler de aynı yönteme başvurabilir. Bu durumda seçim iki ittifak arasında geçer ve iktidarın hesapladığı gibi küçük partiler Meclis dışında kalmazlar. İki ittifakın yarışında ise bugünkü anketlere göre Millet İttifakı ve onu destekleyecek partilerin oy toplamı, Cumhur İttifakı’nın çok üzerinde. Daha ileri bir varsayımla, Cumhur İttifakı’nın adayları AK Parti, Millet İttifakı’nın adayları da CHP’den tek listeyle seçime katılırlarsa, Millet İttifakı’nın ortak listesi Meclis’te anayasayı değiştirecek çoğunluğu da elde edebilir. İktidarın, küçük partilerin CHP listesinden seçime girmeleri halinde tabanlarından önemli bir kesimin oy vermeyeceği hesabı da tahmin edildiği kadar yüksek olmayabilir, sonucu etkileyecek bir düzeye ulaşmayabilir. Sonuç olarak iktidarın Millet İttifakı’ndaki küçük partileri Meclis dışında tutarak, Cumhur İttifakı’nın daha fazla milletvekili çıkarma modeli çok kolayca aşılabilir ve tersine çevrilebilir. İktidarın seçim barajını yüzde 10’dan yüzde 7’ye indirmesinin amaçlarından biri İYİ Parti’nin ittifaka ihtiyaca kalmayacağı düşüncesiyle Millet İttifakı’ndan ayrılması ise bu gerçekçi bir beklenti sayılmaz. CHP ve İYİ Parti’nin ittifakı bir seçimle sınırlı bir ittifak değil. Bunun çok ötesine geçen ve Türkiye’de demokrasiyi ve demokratik kurumları yeniden inşa etmeyi hedefleyen uzun soluklu bir ittifak niteliğinde. Bu nedenle Cumhur İttifakı’nın siyasi hamlelerle Millet İttifakı’ndan ayıramadığı İYİ Parti’yi seçim modeliyle ayırması mümkün değil. Bir diğer amaç barajın yüzde 7’ye düşürülmesi nedeniyle Saadet Partisi, DEVA Partisi, Gelecek Partisi, Demokrat Parti gibi sağdaki partilerin Millet İttifakı yerine başka bir ittifak kurmaya yönelmeleri ise bu da çok kolay gerçekleşecek bir seçenek değil. Bu seçenek ancak bu partilerin ayrı bir ittifak kurup yüzde 7’yi aşamamaları halinde iktidar lehine sonuç verir. Yüzde 7’yi aşar ve tek liste ile seçime girerlerse bu durumda iktidarın bu hesabı da boşa çıkar. Değişiklik paketi cumhurbaşkanlığı seçiminde bir yenilik öngörmüyor. Seçimi yüzde 50 artı 1 oyu alan kazanacak. Cumhur İttifakı’nın bugüne kadar yapılan anketlerde yüzde 50’yi yakalayamadığı ve giderek uzaklaştığı görülüyor. Millet İttifakı ise çıtaya yaklaşıyor. HDP seçmeninin de cumhurbaşkanlığı seçiminde Millet İttifakı’nın adayını desteklemesi halinde Cumhur İttifakı’nın işi daha zorlaşıyor. Şunu da belirtmek gerekir ki seçmen iktidarı değiştirmeye karar vermişse seçim yasasıyla oynayarak iktidarda kalmak mümkün değildir. Seçmen yeni sistemde de iktidarı değiştirebilir. Eğer iktidarın değişmesi gerektiğine karar vermişse hiçbir önlem seçmenin iradesini tersine çeviremez. Sonuçta iktidarın seçim yasasıyla oynama ihtiyacı duyması seçimi kaybedeceklerine inandıklarını kanıtlayan bir girişimdir.",https://halktv.com.tr/makale/iktidarin-kaybetme-kaygisi-668352
Fikret Bila,Muhalefetin atacağı adımlar,17 Ocak 2022 Pazartesi 00:15,"Muhalefetteki altı partinin, güçlendirilmiş parlamenter sisteme geçişi öngören ortak mutabakat metni bir yol haritası niteliği taşıyor. Bu metni hazırlayan altı partinin genel başkan yardımcıları, Salı günü yine Meclis’te toplantı yapacaklar. Bu metin üzerinde fikir alışverişinde bulunacaklar. Seçim güvenliğinin nasıl sağlanacağı üzerinde çalışacaklar. Bundan sonraki aşama altı parti liderinin bir araya gelerek metne son şekli vermeleri ve kamuoyuna açıklamaları. CHP, İYİ Parti, Saadet Partisi, Demokrat Parti, Gelecek Partisi ve DEVA Partisi’nin liderleri seçimden sonra geçiş sürecinin nasıl olacağı konusunda karar verecekler. Yine altı lider, cumhurbaşkanlığı seçiminin kazanılmasından sonra nasıl bir yönetim oluşturacaklarını, liderlerin cumhurbaşkanı yardımcısı ve kabine üyesi olarak görev alıp almayacaklarını da belirleyecek. Bu toplantılar için covid-19 rahatsızlığı geçiren ve hastaneden yeni taburcu olan Saadet Partisi Lideri Temel Karamollaoğlu’nun sağlığına tam kavuşması beklenecek. Altı muhalefet partisini bir araya getiren temel neden Türkiye’nin Cumhurbaşkanlığı Hükümet Sistemiyle yönetilemediği ve güçlendirilmiş parlamenter sisteme mutlaka geçilmesi gerektiği konusunda ortak görüşe varmış olmaları. Bu ortak zemin, Millet İttifakı’nı Demokrasi İttifakı’na doğru dönüştürüyor. Ortak çalışmalara Gelecek ve DEVA partilerinin de katılması fiilen Millet İttifakı’nı genişletti. İttifakın Gelecek Partisi Lideri Ahmet Davutoğlu’nun önerdiği gibi altı partili olarak yeniden yapılandırılması da mümkün. Davutoğlu’nun önerisine CHP ve İYİ Parti’den olumsuz bir tepki yok. Genel başkanlar öneriyi değerlendiriyorlar. CHP önümüzdeki seçime bir referandum gözüyle bakıyor. CHP adına güçlendirilmiş parlamenter sisteme geçiş çalışmalarını yürüten Genel Başkan Yardımcısı Muharrem Erkek, seçmenin, “Türkiye cumhurbaşkanlığı hükümet sistemiyle mi devam etsin, yoksa muhalefetin önerdiği gibi güçlendirilmiş parlamenter sisteme mi geçsin” sorusunu oylayacağını söyledi. Bu nedenle altı muhalefet partisinin bir araya gelmesinin seçim sonucunu belirleyecek önemde olduğunu vurguladı. Seçimin referandum niteliği taşıyacağı görüşünün diğer muhalefet partileri tarafından paylaşıldığını ifade etti. Neler değişecek? Altı muhalefet partisi, seçmene, iktidara geldiklerinde neler yapacaklarını anlatacaklar. Muhalefet partilerinin programının esasını ortak mutabakat metni oluşturuyor. Buna göre tarafsız cumhurbaşkanın ve altı muhalefet liderinin yönetiminde, güçlendirilmiş parlamenter sistemde yasama, yürütme ve yargının yerleri ve yetkileri yeniden belirlenecek. Yargı güvenliğini sağlamak amacıyla, yargıçların coğrafi güvencesi sağlanacak ve savunma yargının kurucu unsuru olarak anayasada yer alacak. Yargıda “silahların eşitliği” kuralı gereği, savcı ile avukat eşitlenecek. Savcı, kürsüde yargının yanında değil, salonda avukatla eşit şekilde yer alacak. Hakimler Yüksek Kurulu ve Savcılar Yüksek Kurulu kurulacak. Adalet Bakanı ve Adalet Bakanlığı Müsteşarı bu kurullarda yer almayacak. Ayrıca yargıçların idari yönden Adalet Bakanlığı’na bağlı oldukları hükmü anayasadan çıkarılacak. Merkez Bankası, Bankacılık Düzenleme ve Denetleme Kurulu (BDDK), Sermaye Piyasası Kurumu, Rekabet Kurumu gibi bağımsız ekonomik kurum ve kurullar, TRT, Basın İlân Kurumu, RTÜK ve Anadolu Ajansı gibi kamu basın kuruluşları yeniden yapılandırılacak. Yüksek Seçim Kurulu’nun bağımsızlığı ve tarafsızlığı sağlanacak. Seçimden sonra Meclis’te anayasa değişikliğini hazırlamak üzere ortak komisyon kurulacak. Anayasa değişikliği çalışmasında güçlendirilmiş parlamenter sisteme geçiş için çalışma yürüten genel başkan yardımcıları komisyonda yer alacaklar. Anayasa değişikliği çalışması sadece siyasi partilerin ortak komisyonunda yürütülmeyecek. Çalışmaya sivil toplum kuruluşları, meslek kuruluşları da katılacak. Üniversiteler, barolar, sendikalar bu çalışmanın içinde yer alacak. Meclis’te Kesin Hesap Komisyonu kurulacak. Bu komisyonun başkanlığını ana muhalefet partisinden bir isim yapacak. Sayıştay’ın tüm raporları herhangi bir sansüre uğramadan bu komisyona gelecek ve değerlendirilecek. Altı muhalefet partisinin hazırladığı ortak mutabakat metni iktidar değişikliğinde izlenecek yol haritası olarak görülüyor. Ortak mutabakat metninin önemi farklı siyasi programlara sahip altı parti arasında bir çimento işlevi görmesinden geliyor. Liderlerin ortak metne son şeklini vermesinden sonra seçim kampanyalarını bu metni esas alarak yapacak olması, muhalefetin ortak bir söylem kullanması açısından da önem taşıyor. Millet İttifakı, Demokrasi İttifakı’na genişleyerek ilerliyor.",https://halktv.com.tr/makale/muhalefetin-atacagi-adimlar-660744
Fikret Bila,Kılıçdaroğlu: HDP’yi yok saymıyoruz,13 Şubat 2022 Pazar 12:33,"Güçlendirilmiş Parlamenter Sistem konusunda uzlaşan altı muhalefet partisinin liderleri kamuoyunun beklediği fotoğrafı verdi. Zirve sonrasında yapılan ortak açıklama da muhalefet patilerinin izleyecekleri yol haritasını ortaya koydu. Çankaya Belediye’sinin Ahlatlıbel Atatürk Parkı’ndaki tesisinde gerçekleşen zirvede liderler hem Türkiye’nin, hem bölgenin hem dünyanın sorunları üzerinde görüş alışverişinde bulundular. Çankaya Belediye Başkanı Alper Taşdelen’in Covid testi pozitif çıktığı için liderleri karşılayamadı. Ancak hazırlıkları evinden yakın şekilde takip ve kontrol etti. Taşdelen’e bir kez daha geçmiş olsun dileklerimi iletiyorum. CHP Lideri Kemal Kılıçdaroğlu bugünkü görüşmemizde zirveden çok memnun kaldığını belirterek şu değerlendirmeyi yaptı: “Altı parti genel başkanının bir araya gelip yüz yüze ülke ve dünya sorunlarını konuşmalarını çok değerli buluyorum. Bu yönüyle siyasi tarihimiz bakımından bir kilometre taşı olduğunu düşünüyorum. Bir araya geldik ve Türkiye’yi bu koşullardan nasıl çıkarırız diye konuştuk. Türkiye’yi aydınlığa çıkarmak için, demokrasiyi, insan haklarını, eşitliği hayata geçirmek, ekonomik sorunları çözmek üzere yola çıktık. Bir görüş ayrılığımız yok. Bundan sonra da böyle çalışacağız yine bir araya geleceğiz. Bir program etrafında çalışacağız” Kılıçdaroğlu’na, zirveye HDP’nin neden davet edilmediği yolunda eleştirileri anımsattım, “Bu masada HDP de olmalıydı, HDP yok sayılıyor” yorumlarını aktardım ve görüşlerini sordum. Şu yanıtı verdi: “HDP’yi yok saymıyoruz. Hiçbir partiyi de yok sayamayız. Öyle yaparsak bu demokrasiye inanmadığımızı gösterir. Bu çalışma, Güçlendirilmiş Parlamenter Sistemi geçiş çalışmasını yürüten altı parti arasında yapıldı. Biliyorsunuz altı partinin genel başkan yardımcıları birlikte çalıştılar ve bir metin hazırladılar. Çok iyi çalışılmış, çok zengin bir metin. Metin üzerinde altı genel başkanın bir görüş ayrılığı yok. Bu süreçte biz her parti ile görüştük. Bu görüşmelerimiz sürecek. HDP’yle de görüşüyoruz. İhtiyaç olduğunda yine görüşeceğiz. Onlar görüşlerini paylaşmak isterlerse bize gelebilirler, ihtiyaç olduğunda biz gideriz. Görüşlerimizi paylaşırız. Kamuoyuyla da zaten paylaşıyoruz. Bir sorun yok” Kılıçdaroğlu’nun bir sonraki toplantının 28 Şubat’ta yapılacak olmasının özel bir anlamı olup olmadığını, geçmişteki 28 Şubat bildirisiyle veya CHP’nin helalleşme çağrısıyla ilgisi bulunup bulunmadığını sordum. Şu yanıtı verdi: “Hayır, özellikle 28 Şubat olsun diye bir düşüncemiz olmadı. Çalışmamızı mümkün olduğu kadar zaman yitirmeden yürütmek istiyoruz. Bir sonraki toplantı için hazırlıklar yapılması gerekiyor. O açıdan mümkün olan en uygun zamanı belirledik. Yoksa bir hafta sonraya Mart başına da bırakabilirdik. Ama hazırlıkların o güne yetişebileceği düşünüldüğü için 28 Şubat olarak belirledik"" Kılıçdaroğlu, 28 Şubat toplantısının altı genel başkanın dışında başka katılımcıları olacağını belirterek şu bilgiyi verdi: “28 Şubat’ta sadece altı genel başkan olmayacak. Daha geniş bir toplantı olacak. Bizim için meslek kuruluşları, sivil toplum kuruluşları çok önemli. O nedenle toplantıya meslek kuruluşları, barolar, sendikalar da katılacak. Sonra genel başkanlarla hep birlikte kamuoyuna açıklama yapacağız” CHP Lideri’ne zirvede muhalefetin cumhurbaşkanı adayının kimin olacağı konusunda görüş alış verişinde bulunup bulunulmadığını da sordum. Kılıçdaroğlu, “Hayır. Hiç gündeme gelmedi, konusu açılmadı. Biz ilkeler ve Türkiye’nin sorunları ile çözüm yolları üzerinde konuştuk” yanıtını verdi. Altı liderin toplantısı sürerken Ankara kulislerine Millet İttifakı’nın büyüdüğü bu nedenle ittifakın “Büyük Millet İttifakı” olarak anılacağı yönünde duyumlar geliyordu. Kılıçdaroğlu’na bu duyumları anımsatarak, “Millet İttifakı bundan böyle Büyük Millet İttifakı olarak mı isimlendirilecek” sorusunu yönelttim. Şu yanıtı verdi: “Biz Güçlendirilmiş Parlamenter Sistem çalışmasını yürüten altı parti olarak bir araya geldik. Millet İttifakı’nı oluşturan partiler ile Gelecek ve DEVA partileri. O nedenle henüz erken. Millet İttifakı büyüdü veya küçüldü demek için erken olduğunu düşünüyorum. Önemli olan Türkiye’yi bugünkü koşullardan çıkarmak üzere bir yola çıkılmış olmasıdır. Bu çok değerlidir. Seçim yaklaşınca bu konular da konuşulur”",https://halktv.com.tr/makale/kilicdaroglu-hdpyi-yok-saymiyoruz-664167
Fikret Bila,Türkiye’nin dayanacağı bir ilke bir belge,25 Şubat 2022 Cuma 00:15,"Rusya, havadan ve karadan saldırarak Ukrayna’ya karşı savaş açtı. Rus birlikleri Ukrayna’nın bütün sınırlarından girdiler ve başkent Kiev bölgesine kadar geldiler.  Devlet Başkanı Vladimir Putin, yönetimini değiştirerek Ukrayna Moskova’ya bağlayıncaya kadar savaşı sürdürmekte kararlı görünüyor.  Türkiye’nin, yanıbaşındaki bu savaş ortamında sarılacağı, ikisini de Atatürk’e borçlu olduğumuz bir ilke ve bir belge var.  Ankara bu süreçte Atatürk’ün “yurtta barış, dünyada barış” ilkesiyle hareket etmeli ve Montrö Boğazlar Sözleşmesi’ni ödünsüz uygulamalıdır. Türkiye ancak bu politika ile tarafsız kalabilir ve savaşın olumsuz etkilerini en aza indirebilir.  Ukrayna da Rusya da Türkiye’nin kendisinden yana tavır almasını istiyor. Ukrayna, Montrö’yü anımsatarak Türkiye’nin boğazları Rus gemilerine kapatması için resmen başvurdu. Rusya’nın başlattığı saldırıyla Montrö yeniden dünyanın gündemine geldi.  Montrö Boğazlar Sözleşmesi’nin Türkiye’ye verdiği yetkileri anımsayalım:  Karadeniz'e kıyısı olan ülkelerin askeri gemileri 8 gün önceden kıyısı olmayan ülkelerin askeri gemileri ise 15 gün önceden Türkiye'yi bilgilendirmek zorunda.  Çanakkale ve İstanbul boğazlarından bir gün içinde geçecek askeri gemilerin toplam tonajının 15 bin tonu aşmaması gerekiyor.  Kıyısı olmayan ülkelerin savaş gemileri Karadeniz’de en fazla 21 gün kalabiliyor. Bu süre sonunda Karadeniz’i terk etmek zorunda.  Düzenlendiği yıl itibariyle Montrö Sözleşmesi uçak gemileriyle ilgili hüküm taşımıyor. Ancak uçak gemilerinin ağırlıkları 15 bin tondan fazla olduğu için geçiş yapamıyor.  Türkiye’nin savaş zamanlarında askeri gemilerin geçişini kısıtlama yetkisi de bulunuyor.  Bu hükümler Türkiye’ye boğazlar üzerinde tam kontrol olanağı sağlıyor. Türkiye bu yetkilerini kullanarak Rusya, ABD ve Ukrayna arasında tarafsız bir konum alabilir.  Verdiği yetkiler nedeniyle savaşan taraflar ve tüm dünya gözünü Montrö’ye çevirdiği gün Türkiye’de Montrö’nün tartışılmazlığı konusunda bildiri yayınlayan 102 emekli amiral ifade vermek üzere adliye koridorlarında koşturuyorlardı. İktidarın yarattığı bu garip çelişki dikkat çekmeyecek gibi değildi.  Putin’in Ukrayna’ya başlattığı saldırıya gelelim.  Bir süredir ABD ile Rusya arasında süren Ukrayna gerginliğinin emperyalist paylaşım mücadelesi olduğu tartışma götürmez bir gerçektir. Büyük devletlerin dünya üzerinde emperyalist paylaşım savaşları hiç bitmedi. Soğuk Savaşı döneminin Sovyetler Birliği’nin dağılmasıyla sonuçlanmasından sonra ABD “tek kutuplu küresel süreç”te Ortadoğu ve Kuzey Afrika’da 20’den fazla ülkenin sınırlarını değiştirmek ve hâkimiyetini perçinlemek üzere yola çıktı.  Afganistan’dan girip Irak, Libya, Tunus, Mısır, Suriye’den bu ülkeleri parçalayarak, iç savaşlar çıkararak ve milyonlarca insanı öldürerek çıktı.  ABD’nin böl-parçala-yönet politikası sınır komşularımızda devam ediyor. Suriye’de bir PKK ordusu ve devleti de kurdu. Bu sürecin Türkiye’yi sıkıştıracağı açık. Rusya da ekonomik ve askeri gücünü toparlar toparlamaz Irak’ta, Suriye’de, Libya’da gördüğümüz gibi paylaşım savaşına hemen katıldı.  Ukrayna’ya saldırması da aynı sürecin bir sonucudur. ABD’nin daha önce Gürcistan’da yaptığı gibi Ukrayna’yı silahlandırması, cesaretlendirmesi ve NATO üyeliği vaadinde bulunması Rusya tarafından kuşatma olarak algılandı. Doğu Avrupa ülkelerini de Avrupa Birliği ve NATO’ya dahil ederek Rusya’nın nüfuz alanını daraltan ABD, Ukrayna’yla doğuya doğru genişleme hamlesi yapınca Rusya savaşı göze aldığını göstererek saldırıya geçti. ABD ve NATO ise “Rusya’yla savaşa girmeyeceklerini” açıklayarak askeri olarak Ukrayna’yı yalnız bıraktılar. Tıpkı Gürcistan’ı bıraktıkları gibi.  Batının alacağı sert ekonomik yaptırımlar Putin’i dize getirir mi, getirirse hangi sürede, nasıl getirir bunu yaşayarak göreceğiz. Ancak bu süreçte Rusya’nın Ukrayna’ya ağır hasar vereceği, kendine bağlı bir ülke haline getirmeye çalışacağı açık. Şurası kesin ki olan sonuçta Ukrayna’nın fakir halkına olacak. Bütün savaşlarda olduğu gibi.  Putin saldırıdan önce yaptığı uzun açıklamada Ukrayna’nın varlığını Lenin’in “hata”sına bağlayacak kadar kendini yücelten, faşist ve emperyalist bir kafaya sahip olduğunu gösterdi.  Lenin’in Sovyetler Birliği’ni mahkûm eden ve Çarlık Rusyası hayaliyle hareket eden Putin yeni Rusya imparatorluğu peşinde. ABD’den bir farkı yok. Paylaşım savaşı sürüyor.  Atatürk’ün sadece siyasi olarak değil ekonomik olarak da “tam bağımsızlık” idealinin değeri bugün çok daha iyi anlaşılıyor.",https://halktv.com.tr/makale/turkiyenin-dayanacagi-bir-ilke-bir-belge-665817
Fikret Bila,Muhalefetten kararlılık mesajı,30 Mart 2022 Çarşamba 00:15,"DEVA Partisi Genel Başkanı Ali Babacan’ın ev sahipliğinde altı muhalefet liderinin gerçekleştirdiği zirveden çıkan en önemli mesaj kararlılıktı. İktidarın altılı masayı dağıtmak için Meclis’e getirdiği seçim yasası değişikliği muhalefet liderlerinin birlikte hareket etmek konusundaki iradelerini güçlendirdi. İktidarın bu hamlesi muhalefetin ortak bildirisinde kararlılığın daha çok vurgulanmasına neden oldu. Altı muhalefet lideri de son seçim yasası değişikliğinin altılı masayı dağıtmak için gündeme getirildiğine hemfikirler. CHP lideri Kemal Kılıçdaroğlu altı liderin kararlılığını dünkü grup toplantısında da tekrar vurguladı. Altı liderin birlikte hareket etmek korusundaki kararlılığı uygulamaya da geçirilecek. Bu zirvede alınan seçim güvenliği konusunda ortak çalıma kararı gereğince seçim ve örgüt işlerinden sorumlu genel başkan yardımcıları bir araya gelecek ve ortak çalışma grubu oluşturacaklar. Seçim güvenliği konusunda ne tür önlemler alacaklarını ve koordinasyon içinde nasıl çalışacaklarını belirleyecekler. Meclis Genel Kurulu’na getirilen seçim yasası değişikliğiyle ilgili olarak altı muhalefet partisi de düzenlemenin anayasaya aykırı olduğu konusunda görüş birliğine varmış durumdalar. İktidarın çoğunluğuyla Meclis’ten geçirilecek değişiklik teklifi yasalaşır yasalaşmaz CHP, bu yasanın iptali için Anayasa Mahkemesi’ne başvuracak. Değişiklik yasasının özellikle Cumhurbaşkanı’nı seçim yasaklarının dışında tutması, kıdemli hakim yerine seçim kurulu başkanının birinci sınıfa ayrılmış hakimler arasında seçilecek kurayla belirlenmesi düzenlemesi anayasaya aykırı görülüyor. CHP Genel Başkan Yardımcısı Muharrem Erkek, seçim yasası değişikliğinin Cumhurbaşkanı’nı seçim yasakları dışında tutmasını “demokrasi ayıbı” olarak nitelendiriyor. Erkek, Cumhurbaşkanı’nın, AK Parti Genel Başkanı olarak yürütmek zorunda olduğu seçim kampanyasında seçim yasakları dışında tutulmasının çok açık bir anayasa ihlali olduğunu vurguluyor. Eşit olması gereken liderlerden, birinin cumhurbaşkanı olduğu için örtülü ödenek dahil devletin tüm olanaklarından ve araçlarından yararlanmasının göz göre bir ayrımcılık olduğunu belirtiyor. Cumhurbaşkanı’nın devleti arkasına alarak seçime girmesinin hem demokratik kuralara hem de anayasaya açık aykırılık oluşturduğunu vurguluyor. En kıdemli hakimin seçim kurulu başkanı olması ilkesinin 70 yıldır uygulandığı söyleyen Erkek, 1950’den beri bu kuralı bozacak bir yasa teklifi gelmediğini, ilk kez bu iktidarın böyle bir girişimde bulunarak, seçim güvenliğini ortadan kaldırma niyetini açığa vurduğu üzerinde duruyor. Erkek ayrıca en kıdemli hakimlerin Ocak 2022’de seçim kurulu başkanlıklarına atandığını, şimdi hangi gerekçeyle yeni atanmış seçim kurulu başkanlarının değiştirilmesine neden ihtiyaç duyulduğu sorusunun yanıtı olmadığına dikkat çekiyor. Erkek, “belli ki” diyor, “iktidar sandıkta kazanamayacağı seçimi masada kazanmaya çalışacak, ancak buna izin vermeyeceğiz, her türlü önlemi alacağız” Altılı masa devam edecek Altı muhalefet liderinin ortak anlayışı altılı masanın iktidar değişikliğinden sonra da devam etmesi. Muhalefetin ortak adayın cumhurbaşkanı seçilmesi durumunda, kararlar liderlerin ortak çalışmasıyla verilecek ve hayata geçirilecek. Seçilen yeni cumhurbaşkanı partili bir isimse, partiden istifa ederek, tarafsız konum alacak. Liderler isterlerse cumhurbaşkanı yardımcısı veya kabine üyesi olabilecekleri gibi yönetimin dışında kalmayı tercih etseler bile liderler zirveleriyle fiilen yönetime katılmış olacaklar. Altı muhalefet partisinin önceliği ekonomik sorunların çözülmesi. Bu amaçla her partinin yürütmekte olduğu ekonomik program çalışmaları sonuçlandığında altı partinin uzmanları bir araya gelerek bu çalışmalardan ortak bir ekonomi programı çıkaracaklar. İktidar değişikliğinde bu program uygulanacak. Altı parti yine sosyal güvenlik, eğitim gibi alanlarda da ortak çalışma grupları oluşturacak ve ortak program yapacaklar. Muhalefet partileri bu çalışmalarla seçmene “iktidara hazırız” mesajı vererek, seçim kampanyası yürütecekler. Muhalefet liderlerinin tutumu gösteriyor ki iktidarın tüm çabaları altılı masayı dağıtmak bir yana daha da güçlendiriyor.",https://halktv.com.tr/makale/muhalefetten-kararlilik-mesaji-670238
Fikret Bila,Demokratik hukuk devleti seçeneği,02 Mart 2022 Çarşamba 00:15,"Altı muhalefet partisi liderinin imza attıkları metnin özü seçmene “demokratik hukuk devleti” seçeneğini sunmuş olmasıdır. Önümüzdeki seçimlerde seçmen, muhalefetin bir anayasa taslağı gibi ortaya koyduğu demokratik sistemle, bütün yetkilerin cumhurbaşkanın elinde toplandığı otoriter rejim arasında bir tercih yapacak. Merkez sağda ve merkez solda altı partinin ve çok önemli sivil toplum kuruluşlarının demokratik hukuk devletini inşa etmek konusunda biraraya gelmeleri Türkiye’nin temel sorununun cumhurbaşkanlığı hükümet sistemi olduğunu da gösteriyor. AK Parti ve MHP’nin kurduğu cumhurbaşkanlığı hükümet sisteminde demokrasinin temel dayanağı olan kuvvetler ayrılığı ilkesi ve basın özgürlüğü büyük ölçüde rafa kaldırıldı. Anayasada hâlâ yazılı olmasına karşın Türkiye’de kuvvetler ayrılığı değil fiilen kuvvetler birliği sistemi uygulanıyor. Yasama, yürütme ve yargı birbirinden bağımsız değil. Yasama da yargı da yürütmenin kontrolü altında. Basının yüzde 90’nından fazlası da yine yürütme organın propaganda aygıtı gibi işlev görüyor. Bu durum yürütmenin denetimsiz şekilde istediği kararı aldığı ve uyguladığı, demokratik kurum ve kuralların işlemediği bir sistem yarattı. Bütün yetkilerin cumhurbaşkanında toplandığı ve 2018 yılında beri yürürlükte olan cumhurbaşkanlığı hükümet sistemi döneminde Türkiye’de hiçbir gösterge iyiye gitmedi. Aksine bu sistemden öncekiyle kıyaslandığında çok ciddi bir geriye gidiş var. Türkiye reel olarak; toplamda milli gelir, kişi başına düşen gelir, enflasyon ve işsizlikte en kötü dönemini yaşıyor. İktidarın yaratmaya çalıştığı “her şey çok güzel” algısına karşın vatandaş ne yaşadığını biliyor. Anayasanın güvencesi altında olan temel hak ve özgürlükler büyük ölçüde kısıtlandı. Hak aramak için toplanmak, yürüyüş yapmak, protesto gösterisinde bulunmak büyük cesaret istiyor. Bu cesareti gösterenler anında kolluk kuvvetleri marifetiyle, zor kullanılarak dağıtılıyor, yerlerde süründürülüyor, gözaltına alınıyor, tutuklanıyor. Anayasa Mahkemesi ve Avrupa İnsan Hakları Mahkemesi’nin (AİHM) kararları uygulanmıyor. Hukuk güvencesi, yargı denetimi yok. Pandeminin de tetiklediği koşullarda cumhurbaşkanlığı hükümet sistemine geçildiği 2018 yılından beri devam eden kriz daha da ağırlaştı. İşsizlik tarihinin rekor düzeyine çıktı. Pahalılık da rekor kırıyor. Elektriğe ve doğalgaza yapılan olağanüstü zamlardan sonra çok zenginler hariç tüm toplum kesimlerinin hayat standardı düştü. Elektrik, doğalgaz faturaları el yakıyor. Bu faturalar nedeniyle birçok esnaf dükkânını çeviremez hale geldi. Artık evlerde tek odanın ışığı yanıyor, bazıları ise sadece televizyon ışığında oturuyor. Yine büyük çoğunluk evinin tek odasını ısıtıyor. Benzin almak lüks haline geldi. Çoğu insan arabasını kullanmayı bıraktı. Çiftçi traktörüne mazot alamıyor. Altı ay önceye göre benzin ve mazot fiyatı iki katına çıktı. İktidarın bilim dışı “düşük faiz yüksek enflasyon yüksek kur” politikasının sıçrattığı fiyatların bu politika devam ettiği sürece düşmesi mümkün değil. Türkiye dış kredi bulamıyor. Risk puanı rekor düzeydi. Kimse Türkiye’ye yatırım yapmak istemiyor. Çünkü hukukuna, yargısına, demokratik sistemine güvenmiyor. Bu gerçeği yaşayan iktidar vatandaşı Türk Lirası’nda tutmak için dövizle garanti veriyor ve “evdeki altınları getirin” diyor. Bu iki uygulama Hazine’nin tamtakır olduğunu gösteriyor. Cumhurbaşkanın dar çevresiyle aldığı kararlar ekonomik krizi derinleştirdi ve içinden çıkılmaz hale getirdi. Ülkeye Merkez Bankası Başkanı dayanmıyor. Ekonomi yönetiminde liyakat değil sadakat aranıyor. Aynı anlayış yargıda da geçerli. İşte altı muhalefet partisini biraraya getiren bu olumsuz koşullardır. Türkiye’nin bu krizden kurtulmasının ön koşulu bir an önce demokratik, laik hukuk devletini yeniden inşa etmesine bağlıdır. Bu gerçeği gören altı parti seçmenin önüne bir seçenek koydu. Giderek otoriterleşen cumhurbaşkanlığı hükümet sistemi mi, demokratik hukuk devleti mi? Önümüzdeki seçimlerde oylanacak olan budur.",https://halktv.com.tr/makale/demokratik-hukuk-devleti-secenegi-666436
Fikret Bila,Akşener: “Herkesi korkutmak istiyorlar”,23 Ocak 2022 Pazar 19:01,"Sanatçı Sezen Aksu’nun, beş yıl önce yazdığı şarkının sözleri nedeniyle hem sosyal medya üzerinden hem kapısına dayanılarak tehdit edilmesi, gazeteci Sedef Kabaş’ın gece yarısından sonra apar topar gözaltına alınıp tutuklanması önemli tepkilere ve tartışmalara neden oldu. Oysa daha kısa bir süre önce Cumhurbaşkanı Tayyip Erdoğan, artık gece yarısı evden ve sabahın köründe kaldığı otelden gözaltına alınmaların yaşanmayacağını söylemişti. Adalet Bakanı Gül de aslolanın tutuksuz yargılama, tutukluluğun ise bir istisna olduğunu, yargının kamuoyuna göre değil dosyaya göre karar vermesi gerektiğini söylemişti. İYİ Parti Lideri Meral Akşener’e dünkü görüşmemizde Sezen Aksu ve Sedef Kabaş olayını sordum. Şu değerlendirmeyi yaptı: “İktidar herkesi korkutmaya çalışıyor. Bunlar kaybedeceğini anlamanın psikolojisine uygun davranışlar. Kaybedeceğini anlayan insan ne yapar; korkutmaya çalışır, güç kullanmaya yönelir. Ellerinde, tırnak içinde devlet gücü var. Hukuku da guguk yaptılar. Muhalefeti ve muhalif insanları korkutuyorlar. Amaçları Sezen Aksu ve Sedef Kabaş üzerinden halkı, muhalifleri, seçmeni korkutmak.” “Üç hürriyet misakı” Akşener, iktidarın yarattığı sistem ve uygulamaları gördükçe, Celal Bayar ve Adnan Menderes’in, CHP’nin tek parti yönetimine karşı açıkladıkları, 1947 tarihli “Üç Hürriyet Misakı”nı hatırladığını söyledi ve şu yorumu yaptı: “İktidarın uygulamaları karşısında rahmetli Bayar ve rahmetli Menderes’in 1947 yılındaki Üç Hürriyet Misakı’nı açıp okudum yeniden. Tek parti yönetimi karşısında Bayar ve Menderes DP’nin kongresini toplamış ve bir komisyon raporu hazırlamışlardı. Üç Hürriyet Misakı olarak bilinen bu belge ile adil seçim kanunu, devlet başkanlığı ile parti başkanlığının ayrılması ve anayasaya aykırı kanunların kaldırılmasını istemişlerdi. Ve rahmetli İnönü de devlet adamı olarak bu üç istediği yerine getirmişti. Şimdi DP’nin devamı olduğunu söyleyen parti bu Üç Hürriyet Misakı’nı hatırlatıp, okutacak uygulamalar yapıyor.” Akşener, son dönemde kadınlara daha sert baskılar yapıldığını da belirterek şu değerlendirmeyi yaptı: “İktidar herkese baskı yapıyor. Genel bir baskı politikası izliyor. Muhalefeti ve muhalifleri susturmaya çalışıyor. Bu arada kadınları daha güçsüz ve değersiz gördüğü için onlara daha acımasız baskı yapıyor. Ama kaybediyorlar. Seçmenin önüne sandık geldiğinde gideceklerini biliyorlar. Bunu bildikleri için korku salmaya çalışıyorlar.” “Gidecekler” Akşener muhalefete düşen görevin sandığı seçmene götürmek ve sandık güvenliğini sağlamak olduğunu da vurguladı. Değerlendirmesi şöyle oldu: “Bu baskı ve korkutma hamlelerine karşı bize düşen görev sağduyulu ve soğukkanlı olmaktır. Seçmenin önüne sandığı götürmektir. Ve seçim güvenliğini sağlamaktır. Seçim güvenliği çok önemli, bunu özellikle vurguluyorum. Bunu başaracağız; sandığı seçmenin önüne götüreceğiz ve güvenliğini sağlayacağız. Bunları seçimle göndereceğiz.” HDP’nin kapatılması Akşener’e İYİ Parti Genel Sekreteri Uğur Poyraz’ın “HDP kapatılmalı” sözlerini de sordum. Akşener, Poyraz’ın bu sözlerine açıklık getirdiğini vurgulayıp şöyle dedi: “Uğur sözlerine açıklık getirdi. Söylemek istediği, HDP hakkında kapatılma kararı verildiği anda o süreci birlikte yürüten diğer aktörlerin de yargılanması gerekeceğiydi. O süreci tek başına HDP yönetip yürütmedi, iktidarla birlikte yürütüldü.” Akşener, ilk seçimde iktidarın gideceğinden ve bunu iktidarın da bilip, hissettiğinden emin konuşuyor.",https://halktv.com.tr/makale/aksener-herkesi-korkutmak-istiyorlar-661580
Fikret Bila,CHP’nin Kürt açılımı,11 Mart 2022 Cuma 00:01,"CHP Lideri Kemal Kılıçdaroğlu ertelemek zorunda kaldığı Diyarbakır ziyaretini gerçekleştirdi. Önceki dönemlerde de Diyarbakır’a giden Kılıçdaroğlu hiç bu kadar sıcak ve coşkulu karşılanmamıştı. Diyarbakırlıların, CHP Lideri’ni bu kadar sıcak karşılamalarında kuşkusuz Kılıçdaroğlu’nun “Demokrasinin yolu Diyarbakır’dan geçer” açıklamasının etkisi var. Bu sözün öncesinde de Kılıçdaroğlu, CHP’nin son kurultayında “Söz veriyorum Kürt sorununu çözeceğim” vaadinde bulunmuştu. Son olarak altı muhalefet partisinin ortak mutabakat metninde kimsenin kimliği nedeniyle ötekileştirilmeyeceği, dışlanmayacağı, yeni Türkiye’nin her kesimin katılımıyla inşa edileceği, devlet kurumlarının hiçbir ayırım yapmaksızın tüm vatandaşlara eşit mesafede olacağı vaatleri sıralanmıştı. Kılıçdaroğlu “Kürt sorunu”nun çözümü konusunda yarattığı beklenti nedeniyle Diyarbakır’da coşkuyla karşılandı. Diyarbakır’da yaptığı konuşmalar da bu beklentiyi besledi. Kılıçdaroğlu’nun bu açılımından önce de sorunun varlığını kabul eden ve çözeceğini taahhüt eden liderler oldu. “Kürt realitesini tanıyoruz” diye yola çıkan Süleyman Demirel, HEP adaylarına SHP listesinde yer veren ve Kürt raporu hazırlatan Erdal İnönü, idam cezasını kaldıran, Kürtçe yasağını kaldıran Bülent Ecevit, “AB’nin yolu Diyarbakır’dan geçer” diyen Mesut Yılmaz, Tansu Çiller. Ve nihayet, Cumhurbaşkanı Tayyip Erdoğan’ın yönettiği PKK, Öcalan ve Kandil’i muhatap alan “çözüm” veya “açılım” süreci. Ancak bu liderlerin hiçbiri soruna kalıcı bir çözüm getiremedi. PKK terör eylemlerine devam etti. ABD’nin desteği ve koruması altında Suriye’de bir ordu ve bir devlet yapısı da kurdu. Bu yönüyle Türkiye açısından sorun hem içeride hem dışarı devam ediyor. Avrupa Birliği’yle tam üyelik için müzakere sürecinde, Ecevit hükümetinin idamı ve Kürt yasağını kaldırması, AK Parti iktidarı döneminde TRT kanallarından birinin Kürtçe yayına başlaması, Kürtçe nedeniyle açılmış davaların düşürülmesi, Kürtçe propagandanın serbest bırakılması, Kürtçe kursların açılması gibi adamlar da atıldı. Bu adımlar Avrupa Birliği ilerleme süreçlerinde atılmış olsa da PKK ve aynı siyasi çizgideki HDP öncülü partilerin talepleri arasında da yer alıyordu. Ancak bu reformlar ne PKK’yı ne de aynı taleplerde bulunan siyasi partileri tatmin etti. Bu cenaptan gelen talepler arasında hayata geçirilmeyen ana dilde eğitim talebidir. Bu taleple birlikte HDP, Türkiye’nin yeniden inşasının Kürtlerin kurucu katılımı olmadan gerçekleşmeyeceğini savunuyor. Burası çok hassas, çok ince bir çizgi. CHP acısından bakalım. CHP çalışmalarını sürdürdüğünü açıkladığı yeni “Kürt raporu”nu tamamlayıp açıklamış değil. Ancak Kılıçdaroğlu’nun Türkiye’nin ulusal, üniter, laik, hukuk devleti niteliklerine yaptığı vurgular var. Son söyleşimizde anayasanın ilk 4 maddesinin CHP için kırmızı çizgi olduğunu vurgulamıştı. Ayrıca CHP yetkilileri de yaklaşımları içinde anadilde eğitim bulunmadığını belirtmişlerdi. Bu çerçeve içinde CHP’nin somut olarak nasıl bir çözüm ortaya koyacağı çok önemli. Örneğin Yerel Yönetimler Avrupa Şartı’na konulan şerhlerin kaldırılıp kaldırılmaması konusundaki eğilimi nedir? Anadilde eğitim talebine yaklaşımında bir değişiklik var mı, yok mu? Güneydoğu’nun özerk bir bölge olması gibi yaklaşım söz konusu mu? HDP açısından bakılınca da bu partinin netleştirmesi gereken yine hassas konular var. Bunların başında PKK geliyor. HDP’nin üzerinden PKK’nın gölgesinin kalkması ve diğer partilerin sık sık vurguladığı gibi PKK ile arasına görülür şekilde bu mesafe koyması söz konusu olacak mı? PKK’nın Güneydoğu’yu da kapsayarak dört ülkeden dört parça üzerinde Bağımsız Kürt Devleti kurma amacına açıktan karşı çıkarak, “ayrılıkçı” olmadığı konusunda kamuoyunu inandıracak adımlar atmayı düşünüyor mu? PKK’ya silah bıraktırmak gibi bir amaç taşıyor mu? Taşıyorsa bunu sağlayacak bir gücü var mı? CHP’nin ve HDP’nin bu konuları netleştirmeden ve kamuoyunu ikna etmeden ortaya koyacakları, sadece 2023 seçimlerine endeksli yaklaşımlar yüzeysel kalacaktır. Önümüzdeki cumhurbaşkanlığı seçiminde HDP seçmeninin Millet İttifakı’nın adayını destekleyip desteklememesi, sonucu önemli ölçüde etkileyecek en önemli faktördür. Diğer yandan CHP’nin, “çözüm” ve “Kürt açılımı” yaklaşımını, anayasanın ilk dört maddesinde vücut bulan, “ulusal, üniter, laik, hukuk” devleti ilkelerini zedelemeden, bu ilkelerle uyumlu şekilde sonuç alabilecek bir programa oturtması gerekir. Bu nedenle CHP’nin de HDP’nin taleplerini ve atacakları adımları somut şekilde kamuoyuna açıklamaları yararlı olacaktır.",https://halktv.com.tr/makale/chpnin-kurt-acilimi-667631
Fikret Bila,Tek aday ilk tur,28 Mart 2022 Pazartesi 00:15,"Altı muhalefet lideri, DEVA Partisi Genel Başkanı Ali Babacan’ın ev sahipliğinde ikinci kez bir araya geldiler. Babacan, toplantıdan önce diğer beş lideri ziyaret ederek toplantının gündemi için önerilerini aldı. Altı muhalefet partisi liderini bir araya getiren ortak amaç Türkiye’nin cumhurbaşkanlığı hükümet sisteminden güçlendirilmiş parlamenter sisteme geçirilmesi. Altı lider de Türkiye’nin cumhurbaşkanlığı hükümet sisteminde otoriter bir “tek adam yönetimi”ne geçtiği konusunda hemfikirler. Altı liderin ortak görüşü, “tek adam yönetiminde Türkiye’nin yönetilemez hale geldiği, ekonomi, siyaset, yargı, ifade ve basın özgürlüğü, kişi hak ve özgürlükleri ve dış politika alanlarda parlamenter sisteme göre çok kötüye gittiği” yönünde. Muhalefet liderleri cumhurbaşkanlığı hükümet sisteminin çözüm değil sürekli sorun üreten bir sistem olduğu görüşünde de birleşiyorlar. Liderlere göre Türkiye’nin sorunlarını çözebilmesi için önce demokrasinin yeniden inşa edilmesi gerekiyor. Altı muhalefet liderinin hedefi hem cumhurbaşkanlığı seçimini kazanmak hem de Meclis’te anayasayı en azından referanduma götürerek değiştirebilecek sandalye çoğunluğuna ulaşmak. Bu amaçla altı lider, cumhurbaşkanlığı seçimini kazanmak için “tek aday, ilk tur” formülünde uzlaşmış durumda. Millet İttifakı içinde yer alan ve alması muhtemel altı parti ortak bir aday çıkaracak ve cumhurbaşkanlığı seçiminin ilk turda kazanılması için birlikte çaba gösterecek. HDP de ortak tek aday ve ilk tur formülünü destekliyor. Tek koşulu ilkeler üzerinde Millet İttifakı’yla uzlaşma sağlanması. İktidarın bu birlikteliğini bozmak ve Meclis’te kazanacakları sandalye sayısını azaltmak amacıyla hazırladığı seçim yasası değişikliğinin olumsuz etkilerini ortadan kaldırmak için altı partinin seçim işlerinden sorumlu yetkilileri çeşitli formülleri üzerinde detaylı çalışmalar yapacaklar. Üçüncü ittifak zayıf seçenek İktidarın yeni seçim yasasında barajı yüzde 7’ye indirmesi; ortak milletvekili adayı listesi hazırlanmasının zorluklarıyla birlikte Millet İttifakı ve ittifakla birlikte çalışan sağ partilerin üçüncü bir ittifak kurmalarını teşvik etme amacı da taşıyor. İktidar; Saadet Partisi, Demokrat Parti, DEVA Partisi, Gelecek Partisi’nin üçüncü bir ittifak kurup seçime bu ittifakla girmeleri, böylece Millet İttifakı’nın güç kaybetmesi hesabını yapıyor. Ancak iktidarın evde yaptığı bu hesabın çarşıya uyması çok zor. Muhalefet partileri, üçüncü bir ittifakla yüzde 7’lik barajın aşılabileceğinin ancak milletvekili dağılımının her partinin aldığı oya göre yapılacak olması nedeniyle çok fazla sandalye kazanamayacaklarının bilincindeler. Üçüncü bir ittifakın iktidara yarayacağını bildikleri için yeni seçim yasasının getireceği engellemeleri Millet İttifakı içinde çözmeyi önceleyecekler. Altı muhalefet partisinin toplamda en fazla milletvekili çıkarabilmek için adaylarını CHP ve/veya İYİ Parti listelerinden göstermeleri en yüksek olasılık. Bu formülün detayları üzerinde bir çalışma yapılacak ve öneriler geliştirilecek. Millet İttifakı’nın ortak adayının seçimi rahat bir şekilde kazanabilmesi HDP seçmeninin de desteğini almasına bağlı. Bu durum önümüzdeki seçimde HDP’yi anahtar parti konumuna getirmiş durumda. İktidar da bu gerçeği bildiği için HDP’yi kapatmak dahil bütün yöntemleri devreye sokacak. HDP seçmeninin dağılması, sandığa gitmemesi iktidarın temel amaçlarından biri Bu nedenle HDP’de partinin kapatılması olasılığına karşı önlemler üzerinde çalışıyor. İktidar, yeni seçim yasasında, bir partinin seçimlere katılabilmesi için Meclis’te grubunun bulunmasının tek başına yeterli olduğunu düzenleyen hükmü de kaldırıyor. Bu girişimin amacı HDP’nin kapatılması halinde milletvekillerinin yedek tutulan bir partiye geçip seçimlere katılmasını önlemek. Seçimlere bir yıldan az bir süre kala HDP’nin kapatılması halinde ara seçim olasılığı da devreden çıkıyor. İktidarın hesapları arasında, kapatma kararının seçimlerden kısa bir süre önce alınmasının HDP’nin seçimlere katılmak için yeni yöntem geliştirmesini zorlaştıracağı hesabı da var. Ancak Anayasa Mahkemesi’nin HDP’yi kapatacağından emin olmak mümkün değil. Buna karşın iktidarın hesabı ve beklentisi kapatılacağı yönünde. Böyle bir karar HDP seçmeninde iktidarın beklediğinin tam aksine bir etki yaratabilir. Muhalefetin cumhurbaşkanı adayına desteği artırabilir. Ayrıca kapatılsa bile HDP’nin seçimlere bir başka parti adı altında veya mevcut sol partilerden birinin listelerinden girmesinin önünde bir engel de yok. Muhalefet partileri iktidarın seçimleri kazanabilmek için hazırladığı tuzakları aşacak bilince sahip görünüyor.",https://halktv.com.tr/makale/tek-aday-ilk-tur-669948
Fikret Bila,Hata değil tercih,22 Ekim 2021 Cuma 00:15,"Türkiye’nin önde gelen ekonomistleri, Merkez Bankası uzmanları, hazinecileri, maliyecileri iktidarı uyarıyorlardı. “Geçen ay faizi indirerek yaptığınız hatayı tekrar yapmayın” diyorlardı. Bu uyarıya, CHP Lideri Kemal Kılıçdaroğlu da Merkez Bankası Para Politikası Kurulu’na, “alacağınız kararlarda düstur halkın refahı” olsun diyerek katıldı. Ancak Merkez Bankası, faizi bu kez 2 puan düşürerek yüzde 16’ya çekti. Doğal olarak döviz fırladı. Uzmanlar “bu kadar da olmaz, bunu beklemiyorduk, hata ütüne hata yapılıyor” diye tepki verdiler. Beklenti, faiz artışı olmasa bile indirimin de olmayacağı, yüzde 18’de sabit tutulacağıydı. Ekonomistler 2 puanlık faiz indirimi kararının ekonomi bilimiyle açıklanamayacağını söylediler. İktidar geçen yaptığı hatayı bu ay ikiye katlayarak tekrarladı. Bu durumda kararlara “hata” demek doğru değil. Faizi enflasyonun altına çekmek iktidarın bilinçli bir tercihi. Uzun süredir “faiz neden, enflasyon sonuçtur” diyerek, ekonomi biliminin söylediğinin tam tersini savunan iktidar, bu yaklaşımda ısrarlı. Oysa geçtiğimiz ay da dahil, faizi talimatla aşağıya çekmenin, enflasyonu aşağıya çekmediğini, aksine kur artışı yüzünden maliyetleri, dolayısıyla enflasyonu artırdığını gösterdi. Buna karşın aynı politikayı sürdürmek elbette tercihtir. İktidarın tercihinin enflasyonla mücadele ederek vatandaşı korumak olmadığı da artık anlaşıldı. Düşük faiz-yüksek kur politikası enflasyonu tetikleyecektir. Adı vergi olmasa da enflasyon vatandaşın cebinden alınan vergidir. Doların fırlaması, Türk Lirası’nın değer kaybetmesi iğneden ipliğe her ürüne zam geleceğini gösterir. Nitekim geçen ay faizin yüzde 19’dan yüzde 18’e indirilmesi; elektriğe, doğalgaza, motorine, benzine, LPG’ye arka arkaya zam yapılmasına neden oldu. 25 günde LPG'ye 1.08 lira, motorine son 10 günde 85 kuruş, benzine 41 kuruş zam geldi. Kışa girerken yapılan bu zamlar zaten geçinmekte zorlanan vatandaşı çaresiz bırakacaktır. Dün alınan faiz indirim kararıyla fırlayan döviz kısa süre sonra aynı ürünlere yine zam yapılmasına neden olacaktır. “Soba yakmayayım diye sokakta dolaşıyorum, bundan sonra hiç geçinemeyeceğiz” diye gözyaşlarını tutamayan 70 yaşındaki vatandaşın iktidar için bir anlam ifade etmediği çok açık şekilde görüldü. Döviz kurunun artması nedeniyle yükselecek olan enflasyon, dar ve sabit  gelirli işçileri, memurları, emeklileri vuracaktır. Kötü ekonomi yönetiminin faturasını halk ödeyecektir. Hayatı çok daha pahalı hale getireceği bilindiği halde arka arkaya bu kararları almak vatandaşa çullanmaktır. Özer Sencar hocanın yaptığı araştırmaya göre seçmenin yüzde 29’u temel ihtiyaçlarını karşılayamadığını söylüyor. Yüzde 49 ise ancak beslenme ve barınma gibi temel ihtiyaçlarını karşılayabildiğini belirtiyor. Tüm ihtiyaçlarını karşıladığını söyleyenlerin oranı ise yüzde 21. Bu kararlardan sonra temel ihtiyaçlarını bile karşılayamayanların oranı daha da artacaktır. Yasaya göre Merkez Bankası’nın temel görevi enflasyonla mücadele etmektir. Tabii iktidarın da görevi enflasyonu düşürmek ve Türk Lirası’nın değerini korumaktır. Faiz indirim kararının bunun tam tersi sonuçlara yol açacağını Merkez Bankası yöneticileri bilmiyor mu? Elbette biliyorlar. Ancak bile bile iktidarın tercihi doğrultusunda karar alıyorlar. Dolayısıyla Merkez Bankası ekonominin gereklerine göre değil Cumhurbaşkanı Tayyip Erdoğan’ın talimatı doğrultusunda karar alıyorlar. Bağımsızlığını kaybetmiş bir merkez bankasının görevini yerine getirmesi düşünülemez. Bu aynı zamanda Türkiye’ye ve Merkez Bankası’na olan iç ve dış güveni hızla eriten bir durumdur. İktidarın enflasyondan düşük faiz politikasından olumlu sonuçlar bekleyenler de var. Onlara göre Türk Lirası’nın değeri düşünce ihracat artacak, ihracat artınca Türkiye’nin döviz geliri artacak, döviz artınca enflasyon düşecek ve yabancı yatırımlar artacak. Oysa Türk ekonomisinin yapısal sorunları nedeniyle sistemin böyle çalışmadığı daha geçen ay görüldü. İhraç ürünlerinin çok büyük bir bölümü ithal edilen ara ürünlerle gerçekleştiriliyor. Üretim ithalata bağımlı. Döviz fırlayınca ithalat pahalılaşıyor ve ürün maliyeti artıyor. Bu nedenle iktidarın beklediği gibi ihracat gelirleriyle ithalat gelirleri karşılaştırıldığında Türkiye bir şey kazanmış olmuyor. Talimatla faiz düşürülse bile piyasada tüketici kredisi faizleri, ticari kredi faizleri hızla düşmüyor, hatta artmaya devam ediyor. Merkez Bankası Başkanı’nın ve yardımcılarının 3-4 ayda bir değiştiği, yargıya güvenin hızla düştüğü bir ortamda yabancı sermaye de Türkiye’ya kalıcı yatırım yapmıyor. Bu kararlar hazineden döviz garantili, 20-25 yıl süreli iş alan birkaç holdingle ve zengin kesimin daha da zenginleşmesine yarıyor.",https://halktv.com.tr/makale/hata-degil-tercih-650675
Fikret Bila,Muhalefet sıkıştırıyor iktidar kaçıyor,06 Aralık 2021 Pazartesi 00:15,"Muhalefet iktidarı giderek köşeye sıkıştırıyor. Köşeye sıkışan iktidar ise tatmin edici karşılıklar vereceği yerde yan yollarla sapıyor, kaçıyor. Muhalefet kovalayan, iktidar kaçan konumunda. CHP’nin Mersin, İYİ Parti’nin Denizli mitingleri gösterdi ki muhalefet kitlesel mitinglerle iktidar değişimi talebini meydanlarda gözle görülür, elle tutulur hale getirecek. Meydanlar doldukça iktidar daha çok sıkışacak. Muhalefet erken seçim baskısını mitinglerle birlikte daha yoğunlaştıracak. Mersin’de ve Denizli’de meydanlara sığmayan kalabalıklar değişim rüzgârının habercisi. Muhalefetin meydanlara inmesi, muhalefet liderlerinin etkili hamleleri iktidar ile muhalefetin yer değiştirdiğini gösteriyor. Artık gündemi belirleyen iktidar değil muhalefet. Muhalefetin başarılı mitingleri konuşuluyor. CHP lideri Kemal Kılıçdaroğlu’nun hamleleri konuşuluyor. Savunma konumundaki iktidar ise ne yapacağını biliyor gibi görünmüyor. Bir yalpalama içinde konuları saptırmayı tercih ediyor. Muhalefeti zor duruma düşürmek amacıyla Kılıçdaroğlu’nun grup konuşmalarını ve videolarını tekrar tekrar yayınlayıp daha çok yayılmasına, daha çok izlenmesine ve daha etkili olmasına yol açıyor. Muhalefeti eleştiriyim derken sonuç Kılıçdaroğlu’nun işine yarayan hamleler yapıyor. Etkili video konuşmaları tekrar gündem oluyor. Sinirlerine hakim olamayan AK Parti yöneticileri açılış töreninde “Kimse gelmemiş sadece siz gelmişsiniz” diye ilçe yöneticilerini azarlıyor. İktidar, muhalefetin somut sorularına yanıt veremiyor. Verdiği yanıtlar birbiriyle çelişiyor. Örneğin CHP’nin “128 milyar dolar nerede"" sorusuna birbiriyle ilgisi olmayan neredeyse 128 ayrı yanıt verildi. Ancak hiçbiri sorunun yanıtı değildi. “Faizi niye dürdünüz, dövizi niye patlattınız, her şeye niye zam yaptınız, fiyatları neden fırlattınız” sorularına da mantıklı bir yanıt verilebilmiş değil. “Türkiye yabancılar için ucuzlayacak, ihracat patlaması olacak, birkaç ay sonra döviz düşecek, enflasyon düşecek” anlatısı, Nasrettin Hoca’nın, alacaklısına, “çit yaptım, koyunlar geçerken çite takılacak” diye başlayan ve “peşin parayı görünce gülersin tabii” demesiyle biten hikâyesine benziyor. Oysa alınan kararlar doları 14 lira civarına sıçrattı, dış borç katladı, ücretlerin satın alma gücü düştü, enflasyonist baskı arttı, temel ürünlerde fiyat artışları yaygınlaştı. Enflasyon son kararların etkisi henüz yansımadan bile Enflasyon Araştırma Grubu (ENAG) tarafından yıllık yüzde 58 olarak belirlendi. Dar ve sabit gelirli vatandaşlar artık markete gitmekten çekinir hale geldiler. Mutfak alışverişi yaparken kılı kırk yarıyorlar, en ucuzunu en az miktarda alıyorlar. Düşük gelirliler günlük yaşamlarını çevirmekte her geçen gün daha da zorlanıyor. Kılıçdaroğlu bir süredir sorunlu gördüğü alanlardaki kamu kurumların ziyaret ederek yerinde sorgulama yöntemi uyguluyor. Orman yangınları sırasında Türk Hava Kurumu’nun yangın uçaklarının kullanılmaması üzerine bu kurumu ziyaret edip başkanından bilgi almış önerilerini söylemiş, konuyu gündeme taşımıştı. Bir süre önce aldığı kararlarla lirayı değersizleştiren, dövizi ve enflasyonu fırlatan Merkez Bankası Başkanı Şahap Kavcıoğlu’nu ziyaret etmiş, bilgi istemiş, eleştirilerini yüzüne söylemişti. Kılıçdaroğlu’nun bu hamleleri kamuoyunda destek bulmuş, muhalefetin iktidara geleceği umudu ve izlenimini artırmış, yanlış yapanın, suç işleyenin hesap vereceği beklentisini artırmıştı. Kılıçdaroğlu son olarak açıkladığı enflasyon rakamları gerçeğe uymayan Türkiye İstatistik Kurumu'nu (TÜİK) da ziyaret etmek istedi. Ancak, TÜİK Başkanı Erdal Dinçer randevu vermedi. TÜİK başkanının bu tavrı karşısında TÜİK’in kapısına dayandı ve eleştirilerini orada kamuoyuyla paylaştı. Kılıçdaroğlu’nun TÜİK’e sokulmaması, O’nun kapıya dayanması gündem oldu. TÜİK’in Kılıçdaroğlu’na kapıyı kapatması, çevik kuvvetin oraya yığılması, Kılıçdaroğlu’nun hamlesini çok daha etkili hale getirdi. TÜİK Başkanı’nın Kılıçdaroğlu’nun randevu talebesini geri çevirmesinin kendi başına aldığı bir karar olduğunu sanmıyorum. Kararı verenin Cumhurbaşkanı Tayyip Erdoğan olduğunu söylemek yanlış olmaz. Ancak kararın yine Kılıçdaroğlu’nu güçlendirdiği gerçeği değişmez. Erdoğan, Kılıçdaroğlu’na “Randevu almadan resmi kuruma gidemezsin, bunu öğren” mealinde yanıt verdi. Hem randevuya izin vermeyip, hem “Randevu almadan gidemezsin” demek iktidara bir fayda sağlamadı. Aksine, TÜİK’in Kılıçdaroğlu’nun soracağı sorulara yanıt veremeyeceği, açıkladığı rakamların bir dayanağı olmadığı, muhalefetten kaçırması gereken işlemleri olduğu kuşkusunu güçlendirdi. Kaldı ki, devlet kurumları hükümetin, iktidarların kurumları değildir. İktidarlar değişir kurumlar görevlerine devam ederler. Ana muhalefet liderinin de bu kurumları ziyaret etmesi, bilgi alması, bilgi istemesi, öneride bulunması doğaldır. İktidar bu hamleler karşısında kaçak güreşerek, muhalefetin iddialarına haklılık kazandırıyor, muhalefetin halı olduğu yargısını pekiştiriyor. Muhalefet de kovalamayı sürdürüyor.",https://halktv.com.tr/makale/muhalefet-sikistiriyor-iktidar-kaciyor-655559
Fikret Bila,Halkın zekâsını küçümsemek,26 Kasım 2021 Cuma 00:15,"Faiz indiriminin sonucu olarak doların fırlaması, benzine, motorine üst üste zam yapılması, benzin kuyruklarının oluşması, una, şekere, ayçiçeği yağına zam gelmesi ve sınırlı sayıda satılması gibi sonuçlar ortaya çıkınca, iktidar yanlıları yine Cumhurbaşkanı Tayyip Erdoğan’ı “dış güçlerin saldırısı altında kalmış, mağdur bir lider” olarak göstermeye başladılar. Bu kez dış güçler ile yerli işbirlikçileri döviz üzerinden operasyon çekiyorlarmış, böylece Türk ekonomisini çökerteceklermiş ve Erdoğan’ı da tasfiye edeceklermiş, aman bu oyuna gelmemek lazımmış! Neresinden tutsanız elinizde kalan bir algı yaratma çabası. Bir kere, Cumhurbaşkanı Erdoğan bütün icra gücünü elinde bulunduran, ülkenin en güçlü adamı. Her şeye tek başına karar verme yetkisi var ve bu yetkisini de kullanıyor. Ayrıca herhangi bir saldırı altında değil. Faizin indirilmesine Erdoğan karar verdi. Bunun dövizi fırlatacağını da biliyordu. Ancak Türk lirasının düşmesinin, dövizin çıkmasının Türk ekonomisi için doğru olacağına inanıyordu. İnandığı gibi yaptı. Bunu O’na dış güçler yaptırmadı. Aksine Erdoğan, bu kararıyla ekonomik kurtuluş savaşını başlattığını ilân ederek ne kadar doğru karar verdiğini dünyaya duyurdu. Dolayısıyla Türk ekonomisine ve Erdoğan’a yönelik bir dış saldırı yok. Erdoğan da mağdur durumda değil. Gerçek böyle olduğu halde iktidar yanlıları sanki faizi indiren dış güçlermiş veya muhalefet partileriymiş gibi yine “büyük oyun oynanıyor, diz çöktüremeyecekler” diye yayın yapmaya başladı. Öyle büyük bir oyun oynanıyormuş ki, Türkiye’ye ve Erdoğan’a, “faizi indirirseniz size dövizle vururuz, çökertiriz” diyorlarmış! Tabii Erdoğan da faizi indirince, dövizle vurmaya, çökertmeye başlamışlar! Gerçeği çarpıtarak, dövizin yükselmesini, buna bağlı olarak fiyatların fırlamasını, benzinden una kadar her ürüne zam gelmesini dış güçlerin büyük oyunu diye yutturmaya çalışmak, en hafif deyimle halkın zekâsını küçümsemektir. Vatandaş ne olup bittiğini biliyor, yaşıyor. Buradan bir mağduriyet üretip, sorumluluğu dış güçlere ve muhalefet partilerine yüklemeye, Erdoğan’ı saldırı altındaymış gibi göstererek destek bulma çabasına artık halk inanmıyor. Buna AK Partili kesimler de dahil. Gerçekle ilgisi olmayan bir başka algı oluşturma çabası da “diz çökmeyeceğiz” naralarında yatıyor. Kimsenin Türkiye’ye “gel önümde diz çök” dediği yok. ABD Başkanı Biden’la görüşmek, bir kare fotoğraf verebilmek için olmadık yöntemlere başvuran Türkiye. Rusya’nın 34 askerimizi şehit etmesinden sonra bir karşılık veremeyip Kremlin’in salonlarında bekletilen Türkiye. Gazete manşetlerinden hakaret edilen Birleşik Arap Emirlikleri (BAE) Veliaht Prensi Nahyan’ı kral protokolüyle baş tacı eden yine Türkiye. Durum böyle olduğuna göre, “diz çökmeyeceğiz” naraları kime karşı atılıyor? Daha düne kadar BAE, 15 Temmuz’u ABD ile birlikte organize eden, finansmanını sağlayan bir numaralı düşman ilân edilmemiş miydi? Dünyada Türkiye’ye karşı ne varsa bu Prens tarafından desteklenmiyor muydu? Türkiye’ye bütün terör örgütlerini BAE beslemiyor muydu? İktidara yakın medya günlerce bu manşetlerle çıktı. Hatta içlerinde hızını alamayıp, BAE’ye savaş açılması, savaş gemilerinin BAE kıyılarına dayanması gerektiğini önerenler bile vardı. Peki ne oldu da Prens Nahyan birden bire Türkiye’nin en yakın dostu oldu. Krallar gibi ağırlandı, uğurlandı. Dokuz alanda işbirliği anlaşması imzalandı. Tabii Prens de altta kalacak değil, açtı kesenin ağzını ve Türkiye’ye tam 10 milyar dolar yatırım yapma kararı aldı, fon ayırdı. Daha ne yapsın! 800 milyar dolar milli geliri olan Türkiye 10 milyar dolar için dün Türk düşmanı dediği BAE’ni bugün en yakın dost ve müttefik mi ilân etti? Bu 180 derecelik dönüşü “diz çökmeyeceğiz” diye pazarlamak da “doları ben fırlatmadım, zamları ben yapmadım, dış güçler yaptı” demek gibi halkın zekâsını hafife almaktır.",https://halktv.com.tr/makale/halkin-zekasini-kucumsemek-654246
Fikret Bila,Çiçek: Öcalan kararını uygulamıştık,10 Ekim 2021 Pazar 13:29,"Cumhur İttifakı’nın yeni anayasa çalışmasını sürdürdüğü bir sırada Cumhurbaşkanlığı Yüksek İstişare Kurulu Üyesi İsmail Kahraman’ın,  “Dindar bir anayasa olmalı, ilk 4 madde ise değişebilir"" demesi tartışmalara neden oldu. Her ne kadar Cumhurbaşkanı Tayyip Erdoğan, bu sözleri Kemal Kılıçdaroğlu söylemiş gibi CHP’yi eleştirmiş olsa da AK Parti’nin Meclis Başkanlığı da yapmış olan önde gelen isimlerinden Kahraman’ın bu açıklaması iktidarın yeni anayasa çalışmaları içinde laiklik ilkesinin tartışılıp tartışılmadığı sorusuna neden oldu. AK Parti Sözcüsü, AK Parti eski milletvekili Resul Tosun’un aynı yöndeki sözleri üzerine açıklama yapmak zorunda kalmıştı. Ancak Kahraman’ın dindar anayasa istemesi ve ilk 4 maddenin değişebileceğini söylemesi konuyu yeniden gündeme taşıdı. Yeni anayasa çalışmaları içinde laiklikle veya anayasanın ilk 4 maddesiyle ilgili çalışma olup olmadığını sorduğum Cumhurbaşkanlığı Yüksek İstişare Kurulu’nun bir diğer üyesi ve eski Meclis Başkanı Cemil Çiçek, “Bu açıklama İsmail Bey’in şahsi görüşüdür” yanıtını verdi. Çiçek, “Parti sözcüsü açıklama yaptı, bana göre konu kapanmıştır” dedikten sonra, “Kaldı ki Cumhurbaşkanlığı Yüksek İstişare Kurulu, AK Parti’nin bir organı değildir. Bir devlet organıdır. Dolayısıyla üyelerinin açıklamaları şahsi görüşleridir ve AK Parti’yi bağlamaz” vurgusu yaptı. “ÖCALAN KARARINI UYGULAMIŞTIK” Gündemdeki tartışma konularından biri de Avrupa İnsan Hakları Mahkemesi’nin (AİHM) HDP eski Eş Başkanı Selahattin Demirtaş ve iş insanı Osman Kavala  hakkındaki kararıydı. AİHM’in Demirtaş’ın ve Kavala’nın serbest bırakılması kararını uygulamadığı gerekçesiyle Avrupa Konseyi Bakanlar Komitesi Türkiye’yi uyardı ve süre verdi. Kavala için aralık ayındaki oturumu bekleme kararı alırken, Demirtaş’ın serbest bırakılmasını istedi. Türkiye ise Konsey’e, Demirtaş’ın 3 Kasım’da yapılacak duruşmada şartlı tahliye edilebileceğini, böyle bir karar çıkmazsa cezasını 2023 yılına kadar çekeceğini bildirdi. Çiçek’e bu konudaki görüşünü sorduğumda şu değerlendirmeyi yaptı: “Selahattin Demirtaş’la ilgili yazışmaları henüz incelemedim. Ancak biz AİHM’in Abdullah Öcalan’la ilgili kararını uygulamıştık. Öcalan’ın avukatları 12 konuda AİHM’e hak ihlali iddiasıyla başvurmuştu. AİHM 9 konuda Öcalan’ın başvurusunu reddetti. 3 konuda ise kabul etti ve Türkiye’yi haksız buldu. Bunlardan birincisi Öcalan’ın yasal sürenin dolmasına rağmen 6 saat daha gözaltında tutulmasıydı. İkincisi, gözaltı sırasında ailesine haber verilmemesiydi. Üçüncüsü ise yeteri kadar savunma imkanı verilmemesiydi. İlk iki karar için yapılacak bir şey yoktu. Üçüncü kararını ise biz uyguladık. Öcalan dosyası yeniden açıldı ve mahkeme yeniden dosya üzerinden konuyu ele aldı. Ankara 1 Nolu Devlet Güvenlik Mahkemesi, yeniden yargılamanın verilen cezayı etkilemeyeceği yönünde karar verdi. Öcalan’ın avukatları bu karara da itiraz ettiler. Bu kez İstanbul 1 Nolu Devlet Güvenlik Mahkemesi dosya üzerinden yargılama yaptı ve o da verilen cezayı etkilemeyeceği gerekçesiyle yeniden yargılamaya gerek olmadığına hükmetti. Sonuçta AİHM’in kararı yerine getirilmiş oldu.” ""SİYASETİN FİNANSMANI ŞEFFAF OLMALI” Çiçek, Anayasa dahil siyaset hukuku alanında yapılacak düzenlemeler arasında Siyasi Etik Yasası’nın mutlaka bulunması gerektiğini de savunuyor. Her dönem siyasi etik yasası düzenlemesi konusunun gündeme geldiğine ancak hep ötelendiğine dikkati çeken Çicek, siyasetin finansmanının şeffaf olması gerektiğini, çıkarılacak bir milletvekili yasasına da ihtiyaç olduğunu vurguladı. Çiçek, bu konuda şu değerlendirmeyi yaptı: “Demokrasilerde siyasetin finansmanı çok önemlidir. Siyaset nasıl finanse ediliyor? Seçim kampanyaları hangi parayla yapılıyor? Her parti hazine yardımından yararlanmıyor. Milletvekili, belediye başkanlığı seçimlerinde büyük harcamalar yapılıyor. Bu nedenle siyasetin finansmanını şeffaf hale getirmemiz gerekiyor. Batı ülkelerinden bu var. Bağışlar açıklanıyor. Bizde bunu sadece cumhurbaşkanlığı seçiminde düzenledik. Ancak seçim yapılan her alanda bu geçerli olmalı. Siyasi etik orada başlamalı. Adayların bağış toplaması serbest olmalı ancak şeffaf da olmalı. Belki bir bağış sınırı da konulabilir. Toplanan para, kimlerden bağış alındığı, oluşturulacak seçim hakimliklerine bildirilmeli ve hakimlikçe denetlenmeli. Biz bu konuyu 2011’de çalıştık ve bir noktaya getirdik. Meclis Başkanı olarak partilere çağrı yapmıştım. AK Parti’den Köksal Toptan, CHP’den Oktay Ekşi, MHP’den Sümer Oral ve HDP’den Adil Zozani görevlendirilmişti. Siyasi etik konusunda çok güzel bir çalışma yaptılar. Ancak yasalaşmadı. Çalışma Meclis kayıtlarında duruyor. Eğer bu konuda partiler ciddi bir ihtiyaç hissediyorlarsa bu çalışmadan yararlanılabilir. Ayrıca Türkiye’nin milletvekillerinin statüyle ilgili bir yasaya da ihtiyacı var. Devlet Memurları Kanunu var, Hakimler Kanunu var, üniversite öğretim üyelerinin kanunu var ama milletvekillerinin kanunu yok. Milletvekillerinin statüsünü belirleyen, yapabilecekleri, yapamayacakları işleri detaylı şekilde belirleyen bir kanuna da ihtiyaç var. Mevcut milletvekillerinin uyumu bakımından sorun çıkabilir deniliyorsa, böyle bir kanun çıkar ve 2023 seçimlerinden sonra yürürlüğe girer.” Çiçek, 2011 ‘de Meclis’te partilerarası komisyonda yapılan çalışmalar nedeniyle 30 bin sayfalık bir doküman oluştuğuna ve 60 maddede uzlaşma sağlandığına da dikkati çekti. Meclis’teki 30 bin sayfalık dokümanda siyasi partilerin, üniversitelerin, sivil toplum kuruluşlarının görüşleri bulunduğunu belirten Çiçek, yeni anayasa çalışmalarının yapıldığı bu süreçte, bu kaynaktan yararlanılması gerektiğini vurguladı.",https://halktv.com.tr/makale/cicek-ocalan-kararini-uygulamistik-650644
Fikret Bila,Bilime karşı ülkenin parlak beyinleri,03 Aralık 2021 Cuma 00:15,"Geçtiğimiz Pazartesi günü Almanya’nın Mainz kentine uçarken Türkiye’de gündem Türk lirasının serbest düşüşe bırakılmış olmasıydı. Türk lirası, dolar ve diğer yabancı paralar karşısında hızla değer kaybediyordu. Liranın değer kaybetmesi, dövizin pahalı hale gelmesi için faizi enflasyonun çok altına çeken iktidar bundan memnundu. O kadar ki liranın tepetaklak olmasını ekonomik kurtuluş savaşının başlangıcı sayıyordu. Kurtuluş Savaşı benzetmesi yaptığına göre İktidara göre bu düşüş Atatürk’ün Samsun’a çıkması gibiydi. Mainz kentine ulaştığımızda ünlü Gutenberg müzesinin yanındaki sokakta içtiğimiz iki kahve için ödenen para 162,5 lira yapıyordu. Çarşamba akşamı Türkiye’ye dönerken iki kahvenin fiyatı 182 liraya çıkmıştı. Gutenberg müzesinden anı olsun diye alacağınız minyatür bir biblo için ise en az 500 lira ödemeniz gerekiyordu. Dönüş yolunda meslektaşlarımızla yaptığımız sohbetin konusu Türkiye’de orta halli ailelerin bile artık Avrupa’ya gitmek için yüklü paralar ödemek zorunda kalacaklarıydı. Liranın bu kadar değersiz hale getirilmesi ve bunun ekonomik kurtuluş savaşı olarak sunulması herkesi üzmüştü. Türkiye’ye vardığımız gece ise “faiz nedendir enflasyon sonuçtur” tezini savunacak Hazine ve Maliye Bakanı bulunmuştu. Lütfi Elvan’ın günlerdir beklediği görevden “affedilme” işlemi tamamlanmış, yerine yardımcısı Nureddin Nebati atanmıştı. Liranın gidebildiği kadar dibe gitmesi garanti edilmişti. Nebati daha bakan olmadan attığı mesajlarla bu tezi sonuna kadar savunmaya aday olduğunu göstermişti. “Değersiz lira, değerli dolar” Türk ekonomisinin tek kurtuluş yoluydu! Lütfi Elvan ise buna inanmıyordu. Naci Ağbal gibi faizin enflasyonun üzerinde olmasını susarak savunuyordu. Onun da sonu Naci Ağbal gibi bakanlıktan affedilmek oldu. Cumhurbaşkanı Tayyip Erdoğan gibi ekonomi bilimi aksini söylemesine karşın “faizi indirirsen, döviz çıkar o da enflasyonu düşürür” gibi bir teze yürekten inanan Nebati, görevi alır almaz, Türk ekonomisini Allah’a havale etti. Böylece ekonominin, ilk işaretini Erdoğan’ın, “nas ortada sana bana ne oluyor” diyerek verdiği bilimden çok dini değerlerle yönetileceği mesajını da duyurmuş oldu. İktidarın sadece ekonomiyi değil bilim yuvaları olması gereken üniversiteleri de dini değerlere göre yönettiği, rektörleri, dekanları buna göre atadığı biliniyor. Üniversiteden çok medreseleri sevdiği ve fiilen tarikatların medreseleri yaygınlaştırmasını takdirle izlediği de. Türkiye’de bilim yapmaya çalışanlar engellenirken, Avrupa bilim insanlarına büyük kaynaklar tahsis ediyor. Bunun sonuçlarından biri, milyonlarca insanın ölümüne yol açan koronavirüse karşı aşı geliştirilmesi oldu. Kurdukları Biontech laboratuvarında yıllardır bu fonları kullanarak bilimsel araştırma yapan Dr. Özlem Türeci ve Dr. Uğur Şahin, Biontech aşısını bulmuşlar ve dünyaya nefes aldırmışlardı. Biz de Türeci-Şahin çiftinin bu başarısı için Mainz’a gelmiştik. Aydın Doğan Vakfı’nın Türeci ve Şahin’e verdiği ödülün törenine davetliydik. İki Türk bilim insanının insanlık için hayati önemdeki bu başarıya imza atmaları bizler için çok büyük gururdu. Aydın doğan Vakfı adına Sema Doğan, sahnede Özlem Türeci ve Uğur Şahin’e ödüllerini verirken, “keşke bu töreni Ankara’da Dr. Refik saydam Hıfzısıhha Enstitüsü’nde yapıyor olsaydık” diye düşündüm. Atatürk’ün kurduğu ve aşı konusunda dünya çapında başarılara imza atmış, Çin’e aşı hibe etmiş bu enstitü keşke iktidar tarafından kapatılmamış olsaydı. Türeci ve Şahin, bu enstitünün bilim insanları olsaydı, aşıyı burada bulsalardı. Onları alkışlarken içimden bunları geçiriyordum. Oysa henüz tören başlamadan meslektaşlarımızın sorularını yanıtlayan Türeci-Şahin çifti, “bu başarıyı Türkiye’de yakalayabilir miydiniz” sorusuna, “sanmıyoruz, Türkiye’de araştırmaya kaynak henüz 5-6 yıldır verilmeye başlandı” yanıtını vermişlerdi. Ben bunu da nezaketen söylediklerini düşündüm. Törenin açış konuşmasını yapan Aydın Doğan Vakfı Başkan Vekili Vuslat Doğan Sabancı, “yeni bilgi her alanda, her varlık için yeni ilerleme sınırları yaratır” diyerek insanlık için en değerli hazinesinin bilgi olduğunu vurguladı. Vuslat Hanım’ın bir önemli bir vurgusu da kadın bilim insanı olarak Özlem Türeci’nin bilim yapmak isteyen kız öğrencilerimizi teşvik edeceğiydi. Vuslat Hanım’ın değindiği iki konu da Türkiye’nin gündemi açısından ilgi çekiciydi. Birincisi vakıflarla ilgiliydi. Şu sözleri alkışlandı: “Vakıflar, bildiğiniz gibi, genellikle hayırseverlik kurumları olarak görülür.” Türkiye’de önplana çıkmış vakıflar son zamanlarda kamuoyuna yansıyan faaliyetleri düşülünce Vuslat Hanım’ın bu sözleri daha da anlam kazandı. İkinci ise kutuplaşmayla ilgiliydi. Şöyle dedi: “Şahsen ben kutuplaşmadan ruh sağlığından iklim değişikliğine kadar, günümüzün varoluşsal zorluklarını nasıl çözebileceğimiz sorusu üzerinde zaman zaman kafa yoruyorum.” Vuslat Doğan Sabancı’nın vardığı çözüm dinlemekti. Herkesin karşısındakini içtenlikle dinlemesi. Bu önerinin değeri Türk siyasetindeki karşısındakini dinlememe, mümkün olduğunca kutuplaştırma, ötekileştirme siyaseti akla gelince daha artıyor. Ödül törenine Sema Doğan ve Vuslat Doğan Sabancı ile birlikte Arzuhan Doğan Yalçındağ ve Begümhan Doğan Faralyalı da ev sahipliği yaptılar. Aydın doğan Vakfı’nın “Baba Beni Okula Gönder” kampanyasıyla kız çocuklarının okutulması konusunda yaptığı katkı belleklerde yer etmiştir. Türeci ve Şahin’in ödüllerini alırken “Vakfın faaliyetleri ve değerlerini paylaşıyoruz, bu ödülü bu değerler nedeniyle alıyoruz” demeleri ayakta alkışlandı. Türeci-Şahin çiftinin mütevazı kişilikleri, insani yaklaşımları törene katılan herkesi çok memnun etti.",https://halktv.com.tr/makale/bilime-karsi-ulkenin-parlak-beyinleri-655222
Fikret Bila,Mazeret,13 Ekim 2021 Çarşamba 00:15,"İktidar mazeret değil çözüm bulma yeridir. AK Parti iktidarı ise uzun süredir sadece mazeret üretiyor. Sorunlara çözüm üretemeyince iki yol izliyor: Birincisi sorunu reddetmek, ikincisi kabul ettiği sorunlar için de mazeret üretmek. Ekonomik kriz halkı inim inim inletiyor ama iktidara göre ortada ekonomik kriz falan yok! Türkiye şahlanmış uçuyor! Krizi en hızlı atlatan hatta fırsata çeviren, rekor büyümelere imza atan bir Türkiye var! İngiltere’de benzin yok! Fransa’da Almanya’da insanlar yiyeceklerini bulamıyor! Her yer kuyruk! Türkiye’de Allah’a şükür böyle bir durum yok! Bolluk, bereket, refah içinde yaşayıp gidiyor! Türkiye”de üniversite öğrencilerinin yurt sorunu yok! Banklarda yatanlar öğrenci değil, genç değil! Hepsi terörist! Türkiye”de kriz nedeniyle iflas eden, kepenk kapatan esnaf yok! Türkiye’de enflasyon yükselmiyor! Gıda, enerji fiyatlarını çıkarırsanız, enflasyon yükselmiyor aksine düşüyor! “O halde faizi düşürmek gerekir” deniliyor ve düşürülüyor. Türkiye’de işsizlik de artmıyor! Aksine düşüyor! İŞKUR’un saptadığı kayıtlı işsizlere eklenen 118 bin yeni işsizi buharlaştırırsanız işsizlik düşüyor! Bunlar iktidarın çözüm bulamadığı için reddettiği, yok saydığı sorunlar. Yarım yamalak varlığını kabul ettiği sorunların sorumlusu ise kendisi değil. Dış mihraklar ve onlarla işbirliği yapan muhalefet! Gıda fiyatlarındaki artış iktidarın yanlış ekonomi politikasından kaynaklanmıyor! Zincir marketlerin ürünlere fahiş fiyat koymasından kaynaklanıyor! Bu market zincirlerine bir denetim yapılırsa iş çözülür! Hükümet fahiş fiyatla mücadeleye kararlı, sırf bu amaçla toplantı yapıyor. Türk lirası değer kaybediyor, dolar yükseliyor ama sorumlusu yine iktidar değil. Türkiye’ye siyaseten istediklerini yaptıramayanlar bu kez ekonomi üzerinden yaptırmaya çalışıyorlar, Türk lirası ondan değer kaybediyor! Türkiye’de döviz kurunu “dış mihraklar” yükseltiyor! Yoksa, Türk lirasının dolar karşısında dibe vurmasının, Merkez Bankası’nın 128 milyar dolarlık rezervini boşa harcanmasıyla bir ilgisi yok! TÜİK rakamlarına göre bile enflasyon yüzde 19,3 dolayındayken faizin 1 puan düşürülerek enflasyonun altına çekilmesiyle de bir ilgisi yok! Merkez Bankası Başkanı Şahap Kavcıoğlu’nun bu yöndeki açıklamasıyla doların yükselmesi arasında bağlantı yok! Cumhurbaşkanı Erdoğan’ın, “Suriye’de gerekeni yapacağız” diyerek askeri harekât imasında bulunmasının, bunun ABD ve Rusya’yla gerginliğe yol açacağı düşüncesinin de doların yükselmesiyle bir ilgisi yok! Bütün bunların ilgisi yoksa dolar 9 Türk lirasını nasıl aştı? Dış piyasalarda bir olağanüstülük yok. Piyasalar gayet sakin. Yani doları fırlatacak bir dış neden yok. O halde neden Türkiye’nin iç sorunlarından kaynaklanıyor. Dolar-TL kurunun seyrine bakalım. Cumhurbaşkanlığı hükümet sistemine geçtiğimiz yıldan bu yana seyir şöyle: Ocak 2018 - 3.76 TL Ocak 2019 - 5.33 TL Ocak 2020 - 5.94 TL Ocak 2021 - 7.36 TL Bugün -  9.04 TL Bu seyir içinde iktidar bir sürü mazeret üretti. Halka, “dolarlarınızı bozun” dedi. “Dolar alan yanar” dedi. “Dolar 5 TL’yi geçer” diyenler hain ilân edildi. “Şu kadarı geçerse yüzüme tükürün” diyen yetkililer oldu. “Yastık altındaki altınlarınızı bozun ekonomiye kazandırın” denildi. “Temmuz ayında Türkiye ekonomisi uçacak” denildi. “Almanya bizi kıskanıyor” denildi. İktidar şimdi de Almanya’da, Fransa’da yiyecek sıkıntısı olduğunu, halkın kuyruklarda beklediğini, İngiltere’de benzin olmadığını söyleyerek Türk halkının bu bolluk ve refah içinde şükür etmesini istiyor. Oysa ne Almanya’da ne Fransa’da yiyecek sıkıntısı var, ne enflasyon var, ne de yüksek faiz var. Özellikle Almanya ekonomisi gayet iyi. Kişi başına milli gelir 42 bin Euro. Bütçe fazlası 300 milyar Euro’dan fazla. İngiltere’de ise tanker şoförü sorununun birkaç gün aksattığı benzin sevkiyatı krizi yaşandı. Askeri şoförlerin kullanılmasıyla o da sona erdi. Ekonomisi krizde olan Almanya, Fransa, İngiltere değil, Türkiye! Yalan rüzgarıyla ekonomi gemisi yürümüyor. “Yok” denilince sorunlar ve sorumluluklar yok olmuyor!",https://halktv.com.tr/makale/mazeret-650652
Fikret Bila,Sisteme makyaj iktidarda kalmaya yetmez,01 Ekim 2021 Cuma 00:15,"Seçimler yaklaşırken, AK Parti’nin iktidarda kalabilmek için ciddi bir arayış içinde olduğu gözleniyor. Bir yandan seçim yasasını iktidar partileri lehine değiştirmeye yönelik çalışmalar sürdürürken diğer yandan tek adam rejimine karşı giderek güçlenen muhalefetin etkisini kırmak için sisteme makyaj yaparak daha demokratik bir görüntü yaratmayı düşündüğü anlaşılıyor. Son günlerde iktidarın mevcut sistemin aksaklıklarını giderecek hazırlıklar içinde olduğu haberleri yayılıyor. Tek adama dayalı cumhurbaşkanlığı hükümet sistemi yerine yarı başkanlık sistemine geçmek üzere muhalefet partilerine öneri götürüleceği haberleri de var. Sistemi onarmak adına bakanların milletvekilleri arasından seçilmesi, bakanlık süresince milletvekilliğinin askıya alınması, bakanlık görevi bitince yeniden milletvekilliğine dönüşün sağlanması, bakanlar için Meclis’te yeniden güvenoyu, gensoru sisteminin getirilmesi üzerinde çalışıldığı da kamuoyunu yansıtıldı. İktidarın, muhalefet partilerine, yeni anayasayı sistemi bu öneriler çerçevesinde onarmak üzere işbirliği çağrısında bulunacağı da dillendiriliyor. İktidar bunu başarabilirse önümüzdeki seçimde tek adam rejimi ile parlamenter demokrasi arasında bir seçim tercihinde bulunulmasının önünü de kapatmış olacak. Yeni sistemi muhalefetle birlikte hazırlayabilirse mevcut otoriter yönetimle, demokratik yönetimin karşılaştırılmasını da sonlandırmış olacak. Böylece, cumhurbaşkanlığı hükümet sisteminin yol açtığı sorunların kaybettirdiği desteği yeniden kazanmaya çalışacak. En azından kağıt üzerinde böyle planlıyor. İktidarın cumhurbaşkanlığı hükümet sisteminde yapacağı birkaç rötuş ve makyaj AK Parti’nin iktidarını sürdürmesine yetecek bir düzenleme değildir. Kaldı ki, muhalefet partilerinin iktidardan gelecek daha demokratik başkanlık veya yarı başkanlık sistemini kabul etmeyeceği ortadadır. Muhalefetin tek adam rejiminin makyajlanmasını kabul etmesi düşünülemez. Millet İttifakı ve diğer muhalefet partilerinin ortak hedefi cumhurbaşkanlığı hükümet sistemini kaldırıp, Türkiye’nin güçlendirilmiş parlamenter sistemi geçmesidir. Muhalefetteki 7 partinin bu ortak amaçtan vazgeçmesi ve iktidarın yarı başkanlık makyajına “evet” demesi beklenemez. Sistemi daha demokratik gösterecek rötuşlara karşın halk tek adam sistemini ve yarattığı sorunları oylayacaktır. Sandıktaki tercihini yaşadığı ağır ekonomik sorunlara göre yapacaktır. AK Parti’nin 20 yıllık iktidarının sonunda demokratik sistem, adil yönetim, işsizlikle mücadele gibi konularda halka vaat edeceği bir çözüm kalmamıştır. Bu konularda söyleyecek sözü de yoktur. Çünkü bu sorunları yaratan iktidardır. Bunun sorumluluğu üzerindeyken bir muhalefet partisi gibi demokrasi, özgürlük, eşitlik, ucuzluk, iş, aş, refah vaat etmesinin inandırıcılığı yoktur. Seçmen vaatlerden çok yaşadıklarına bakarak oy kullanacaktır. Bu açıdan bakıldığında iktidarın ideolojik sermayesini yiyip bitirdiği söylenebilir. Siyasi söylemini din ve dini değerler üzerine oturtan iktidarın bu alandaki uygulamaları söylediklerinin tam tersinedir. Dini söylemle daha fazla oy alması da mümkün değildir. Halkın, “başları secdeye değiyor, bu kadro yolsuzluk yapmaz, haram yemez, çalmaz çırpmaz, kimseyi kayırmaz, yetimin hakkını kimseye yedirmez, haksızlık hukuksuzluk yapmaz” ümidiyle işbaşına getirdiği AK Parti iktidarı süresince bütün bunların yapıldığı gerçeği ortaya çıktı. Yoksul vatandaşlara, “fakirlik kaderdir, Allah sizi sınıyor, fakirler cennete gider” denilirken,  iktidar mensupları ve yandaşları şatafatlı bir yaşam sürüyor. Bu zıtlık artık gözden kaçırılamayacak bir büyük gerçeğe dönüştü. İhalelerin hep yandaş firmalara verildiği, hazinenin bu yandaş firmalar için 20-25 yıl sürecek ödemelerle bağlandığı, içinin boşaltıldığı, yandaş olmayanın iş bulamadığı, bulanın işine son verildiği, kamu kaynaklarıyla türetilen yeni zenginlerin saraylarda, villalarda, lüks jiplerde yaşadığını vatandaş biliyor, görüyor. Dini değerler üzerinden siyaset yaparken yoksul vatandaşa “çocuklarınızı imam hatibe gönderin” diyen iktidar mensupları ve yandaşları kendi çocuklarını Amerikan, Fransız, Alman kolejlerine gönderiyorlar. Vatandaş bunu da görüyor. İşsiz gençler iş bulma kurumu ve işçi pazarlarında sabahın köründen gece karanlığına kadar iş bekliyorlar. İş bulanlar günde 50 lira kazanmak için 14 saat çalışıyorlar, buna razılar. İşsizler eve ekmek götürmek için saatlerce iş beklerken, iktidar mensupları ve yandaşlarının 3-5 yerden maaş aldıklarını da biliyorlar. İyi bir üniversiteden mezun olan, iyi bir mesleği bulunan gençler ise yurtdışına göçmek için sıraya girmiş durumdalar. İş garantisi olan genç doktorlar bile Almanca kurslarına yazılıp, Almanya’ya gitmeyi düşlüyorlar. Vatandaş sandıkta kuşkusuz bunları da oylayacaktır. Halkın yaşadıkları ortadayken sisteme bir iki makyaj yaparak iktidarda kalınacağı hesabı çarşıya uyacak bir hesap değildir.",https://halktv.com.tr/makale/sisteme-makyaj-iktidarda-kalmaya-yetmez-650622
Fikret Bila,Türkiye Cumhuriyeti bir devrimdir,29 Ekim 2021 Cuma 00:15,"Cumhuriyetin 98. kuruluş yıldönümü kutlu olsun. Mustafa Kemal Atatürk, Kurtuluş Savaşı’nı zaferle sonuçlandırdıktan sonra cumhuriyet ilân ederek bir devrim gerçekleştirmiştir. Türkiye Cumhuriyeti’ne devrim niteliği kazandıran üç temel dayanak vardır: Saltanatın kaldırılmasıyla egemenliğin padişahtan halka geçirilmesi. Hilafetin kaldırılmasıyla laik bir devlet düzeni kurulması. Padişahın kulu olan vatandaşların eşit haklara sahip yurttaşlara dönüştürülmesi, ümmetten bir ulus yaratılması. Atatürk, attığı bu üç temel üzerine bir dizi kültürel devrimle, demokratik, laik, hukuk devleti olarak Türkiye Cumhuriyeti’ni inşa etmiştir. Atatürk, gerçekleştirdiği; dil devrimi, eğitim devrimi, kıyafet devrimi, yazı devrimi, medeni hukuk devrimi ile toplumu çağdaşlaşma yönünde dönüştürmüştür. Batılı toplumların 200 yıllık kanlı bir süreç sonunda gerçekleştirdiği dönüşümü Atatürk, 15 yıl gibi çok kısa bir süreçte ve toplumsal barış içinde gerçekleştirmiştir. Bu nedenle Türkiye Cumhuriyeti gerçek bir devrimdir. Atatürk, zaferden sonra istediği rejimi kurabilirdi ancak o gençlik yıllarından beri düşündüğü demokratik bir cumhuriyet kurulması fikrini hayata geçirmiştir. İstese padişah ve halife bile olabilecekken ve kendisine böyle öneriler yapılmışken çağdaş değerlere ve kurumlara sahip bir cumhuriyet kurmayı seçmiştir. Atatürk’ün nasıl bir yeni devlet kuracağı Kurtuluş Savaşı’nı başlatmak üzere harekete geçtiğinde kafasında bellidir. 8 Temmuz 1919 günü Mazhar Müfit Kansu’ya şunları not ettirmiştir: “Zaferden sonra şekli hükümet cumhuriyet olacaktır. Bu bir. İki, padişah ve hanedan hakkında zamanı gelince icabeden muamele yapılacaktır. Üç, tesettür kalkacaktır. Dört, fes kalkacak medeni milletler gibi şapka giyilecektir. Beş, Latin alfabesi kabul edilecektir.” (Ahmet Taner Kışlalı, Kemalizm, Laiklik ve Demokrasi, s. 21) Atatürk için cumhuriyet ve demokrasi eşanlamlıdır. Kaleme aldığı Medeni Bilgiler kitabında cumhuriyet ve demokrasiyi eşanlamlı kullanmıştır. Sağlığında çok partili hayata geçilmesi için çaba göstermiş ancak Terakkiperver Fırka ve Serbest Fırka denemeleri karşı devrim odağına dönüşmeleri nedeniyle başarılı olamamıştır. Atatürk devrimlerinin ve demokrasinin önkoşulu laikliktir. Laiklik olmadan demokrasiden söz edilemez. Atatürk’ün laiklik anlayışına göre; laiklik sadece din ve devlet işlerinin ayrılması değil aynı zamanda dinin de siyasetten ayrılması¸ yasaların dine göre değil toplumun gereksinmelerine göre yapılmasıdır. (Kışlalı, s.39) Türkiye bugün Atatürk’ün laiklik anlayışının çok uzağındadır. Diyanet işleri ile devlet işlerinin birbirine karıştığı ve siyasetten ayrılması gereken dinin tam aksine siyasetin merkezine yerleştirildiği bir dönemden geçiyoruz. Bütçeden birçok bakanlıktan daha fazla pay alan Diyanet İşleri Başkanlığı, siyasetin yanı başında her siyasi tartışmanın içindedir. Akla ve bilime dayanması gereken eğitim kurumları ve müfredatı akıldan da bilimden de uzaklaşmıştır. Orta eğitim kurumlarının neredeyse tümü imam-hatip okullarına dönüştürülmüştür. Laiklik karşıtı İslamcı vakıf ve derneklere mensup imamlar ve çarşaflı kadın eğiticiler eğitim kurumlarında ders vermektedir. Yine birçok İslamcı dernek ve vakıfa ait özel okul zincirleri, öğrenci yurtları ve dershaneler mevcuttur. Bu okullarda 4-5 yaşlarındaki kız çocuklarının başı kapatılarak, erkek çocuklara takke giydirilerek gösteriler yapılmaktadır. Tarih kitapları iktidarın istediği gibi yeniden yazılmaktadır. Kitaplarda Atatürk’e ayrılan yer her geçen yıl daha da daraltılmaktadır. Atatürk unutturulmaya çalışılmaktadır. Çanakkale zaferi anılırken bile hazırlanan videolarda Atatürk yoktur. Ulusal Kurtuluş Savaşı önemsizleştirilmektedir. 15 Temmuz 2016 darbe girişimine karşı verilen mücadele daha öne çıkarılmaya çalışılmaktadır. Ayasofya cami olarak açılırken Atatürk’e dolaylı olarak lanet okunmakta, Alparslan Atatürk’ün önüne çıkarılmakta, 2. Abdülhamit’ten,Vahdettin’den kahraman yaratılmaya çalışılmaktadır. Atatürk’ün en büyük emaneti olan Türkiye Cumhuriyeti her geçen gün yine Atatürk’ün gösterdiği hedeflerden hızla uzaklaşmaktadır. Her türlü iç ve dış saldırıya karşın Türkiye Cumhuriyeti bugün hâlâ ayakta kalmasını Atatürk’ün attığı sağlam temelleri borçludur. Türkiye’nin yeniden Atatürk’ün gösterdiği hedeflere doğru yol alabilmesi için cumhuriyet kurumlarının ve demokrasinin çok ciddi onarıma ihtiyacı vardır.",https://halktv.com.tr/makale/fikret-bila-turkiye-cumhuriyeti-bir-devrimdir-650797
Fikret Bila,Atatürk’ün tohum olduğunu unuttular,10 Kasım 2021 Çarşamba 00:15,"Meksikalılara ait olduğu belirtilen atasözü şöyle der: “Bizi toprağa gömmeye çalıştılar ama tohum olduğumuzu unuttular.” Bu söz Atatürk’ü gömmeye çalışanların durumunu çok iyi özetliyor. Atatürk’ü gömmeye çalışıyorlar ama tohum olduğunu unutuyorlar. Nitekim onlar Atatürk’ü gömmeye çalıştıkça ülkenin dört köşesinden Atatürk sevgisi yeşeriyor. Onlar Atatürk’ü yok saydıkça, unutturmaya çalıştıkça milyonlar sokaklarda Cumhuriyet Bayramı’nı coşkuyla kutluyor, akın akın Anıtkabir’e koşuyor. Bu gerçeği, geçtiğimiz 29 Ekim’de de gördük, bugün Atatürk’ün vefatının 83. yıldönümünde, Anıtkabir’de yine göreceğiz. Atatürk bir gün fikirlerini gömmek isteyenlerin çıkacağını çok önceden öngörmüş, bilim insanı, emekli general Naim Babüroğlu’nun Tarihin Kıskandığı Lider kitabında aktardığı gibi 1937 yılında şöyle demiştir: “Bir zamanlar gelir, beni unutmak veya unutturmak isteyen gayretler belirebilir. Fikirlerimi inkâr edenler ve beni yerenler çıkabilir. Hatta bunlar, benim yakın bildiğim ve inandıklarım arasında bile olabilir. Fakat ektiğimiz tohumlar o kadar özlü ve kuvvetlidirler ki bu fikirler, Hint’ten, Mısır’dan döner dolaşır gene gelir, verimli neticeleri kalpleri doldurur.” Atatürk’ün bu öngörüsü de diğerleri gibi doğru çıkmıştır. O’nun fikirleri gömülmeye çalışıldıkça Türkiye’nin her köşesinden olduğu gibi Hint’ten de dönüp dolaşıp gelmiştir. Hindistan’ı bağımsızlığa ulaştıran Gandi, “Atatürk İngilizleri yeninceye kadar Tanrı’nın İngiliz olduğuna inanırdım” demiş ve O’nun fikirlerini izlemiştir. Sadece Gandi değil, birçok mazlum ulusun lideri Atatürk’ü örnek alarak emperyalizme karşı bağımsızlık mücadelesi vermiştir. Bugün dahi ABD işgaliyle dağılan Irak’ta bağımsızlık mücadelesi veren siyasiler ülkelerinin en büyük eksiği olarak Atatürk gibi bir lidere sahip olamamayı gösteriyorlar. O’nu izlemeye çalışıyorlar. Türkiye’de ise Atatürk’ü unutturmaya çalışanlar; O’nu kitaplardan silmeye, Çanakkale’de yok saymaya, 30 Ağustos’ta göstermemeye, 100 yıllık cumhuriyeti reklam arası saymaya büyük gayret gösteriyorlar ama başaramıyorlar. Babüroğlu’nun kitabında bugünkü Türkçeyle aktardığı, Atatürk’ün tarif ettiği “İkinci Mustafa Kemal”i unutuyorlar: “İki Mustafa Kemal vardır: Biri karşınızda oturan ben, et ve kemik geçici (fani) Mustafa Kemal… İkinci Mustafa Kemal daha var; onu ‘ben’ kelimesiyle ifade edemem. O, ben değil, bizdir! O, burada oturan sizler, memleketin her köşesinde yeni fikir, yeni yaşam ve büyük ülkü için uğraşan aydın ve savaşçı bir topluluktur. Ben, onların rüyasını temsil ediyorum. Benim girişimlerim, onların özlemini çektikleri şeyleri tatmin içindir. O Mustafa Kemal sizsiniz, hepinizsiniz. Geçici olmayan, yaşaması ve başarılı olması gereken Mustafa Kemal odur.” Kurduğu çağdaş Türkiye Cumhuriyeti 100 yıldır ayakta kalabildiyse bunu Atatürk’ün tarif ettiği İkinci Mustafa Kemal’e borçludur. Türkiye, O’nun attığı sağlam temele dayanarak ayakta kalmıştır. Bu temelin ne kadar sağlam olduğunu, O’nun yüz yıl önce gerçekleştirdiği devrimin gücünü görmek için etrafımızdaki ülkelere bakmak yeterlidir. Eğer Türkiye bir Afganistan, bir Irak, bir Suriye, bir Libya değilse bunu Atatürk’e borçludur. Bugün bütün çabalara karşın kadınlar her meslekte başarıdan başarıya imza atabiliyorsa, onu ikinci sınıf statüye mahkum etmek isteyenlere karşı başarıyla mücadele edebiliyorsa, bilim insanı, belediye başkanı, milletvekili, bakan, parti lideri olabiliyorsa bunu Atatürk’e borçludur. Türkiye’de bir köy çocuğu, kentin varoşlarında büyümüş bir genç; bakan, başbakan, cumhurbaşkanı oluyor, ülkeyi yönetebiliyorsa bunu Atatürk’e borçludur. Türkiye’nin Atatürk’ün gösterdiği hedeflere ulaşması ancak O’nun açtığı yoldan ilerlemekle mümkündür. O’nu bu ülkenin temelinden de bu milletin kalbinden de söküp çıkarmak mümkün değildir.",https://halktv.com.tr/makale/ataturkun-tohum-oldugunu-unuttular-652159
Fikret Bila,Muhalefetsiz demokrasi,12 Kasım 2021 Cuma 00:15,"Demokrasilerde seçmen siyasi partilerin bazılarını iktidar bazılarını da muhalefet yapar. Bir sonraki seçimde iktidar yaptığını muhalefet, muhalefet yaptığını da iktidar yapabilir. Demokrasi böyle çalışır. Siyasi partiler de bu yarışa, bu sisteme başından rıza göstererek girerler. Sandıktan bazen iktidar bazen muhalefet olarak çıkarlar ve sandık sonucunu kabul ederler. Bu nedenle gerçek muhalefet sadece demokrasilerde vardır. Eğer bir rejimde muhalefet yoksa veya büyük baskı ve tehdit altındaysa ya da göstermelik bir muhalefet varsa o rejime demokrasi denilemez. Demokrasinin olmazsa olmaz iki koşulu daha vardır: Güçler ayrılığı ilkesi ve özgür basın. Demokrasinin olmazsa olmaz koşulları açısından baktığımızda Türk demokrasinin hızla eksildiği görülüyor. Medyanın çok büyük bir kısmı iktidarın kontrolü altında. Küçük bir parçası çok zor koşullar altında özgür gazetecilik yapmaya çalışıyor. Bu çabayı gösteren gazete ve televizyonlara iktidar sürekli ceza kesiliyor. Ekran kapattırılıyor. Güçler ayrılığı ilkesi fiilen çalışmıyor. Yasama ve yargı organları, yürütme organının devamı gibi çalışıyor. Bunlar yetmezmiş gibi muhalefet partileri de büyük baskı altında tutuluyor. CHP Genel Başkanı Kemal Kılıçdaroğlu’na yönelik suikast girişimi, ardından bir şehit cenazesinde linç edilmeye çalışılması. Linç girişiminin görüntülerinin iktidar partisinin grup toplantısında tekrar gösterilmesi. PKK’lı, terörist, hain ilân edilmesi. İYİ Parti Genel Başkanı Meral Akşener’in yurt gezilerinde saldırıya uğraması. “Bu daha bir şey değil, daha neler olacak” tehditlerine maruz kalması. HDP’ye kapatılma davası açılması. Bütün bunları topladığınızda, Türkiye’de muhalefetin ne kadar ağır bir baskı ve risk altında görevini yapmaya çalıştığı çok net biçimde anlaşılır. Muhalefetin, iktidar tarafından, sürekli olarak PKK’lı, terörist, hain, gayri milli sıfatlarıyla yaftalanması, linç girişiminin gösterilmesi ve bunun halkın demokratik tepkisi olarak sunulması, saldırganın kahraman haline getirilmesi, hukukun çalışmaması demokratik sistemin kurallarına aykırıdır. Muhalefete “iktidara talip olmaktan vazgeçin,” diye seslenmek, “bunlara ülkeyi teslim edemeyiz” türü açıklamalar da demokratik işleyişe uygun değil. Bu yetmiyormuş gibi iktidara yakın kalemlerin, “Bir bakmışsınız CHP kapatılmış” diyerek niyetlerini açığa vurmaları. Bu da yetmezmiş gibi ertesi gün, bir liste yapılıp sürgüne gönderilmesinden söz ederek işi biraz daha ileri götürmeleri. Gelen büyük tepki üzerine de “ben fantezi yapmıştım, ciddiye almayın” diyerek geri adım atmaları. Bütün bunların ortaya koyduğu iki gerçek var: İktidarın önümüzdeki seçimi kaybetme kaygısı çok yüksek. Bu nedenle iktidar, muhalefet partileri üzerinde çok ağır bir baskı uyguluyor ve her fırsat ve yöntemle tehdit yağdırıyor. “Fanteziydi” diyerek geri adım atılmış olmasına karşın, CHP’nin kapatılması niyetini gündeme getirip nabız yoklanması, iktidarda kalmak için her yola başvurulabileceğini düşündürüyor. Bu ve benzeri tehditler, baskılar “bunlar seçimi kaybetse bile gitmezler” algısını güçlendirmeye yönelik çabalar. Böyle bir beklentinin oluşması belki de muhalefet partilerini destekleyecek seçmenlerin korkutularak sandıktan kaçırılması amacı taşıyor. Hangi amacı taşırsa taşısın, bu çabaların demokraside yeri yoktur. CHP, 12 Eylül döneminde diğer partilerle birlikte kapatıldı. Liderler 12 Eylül döneminde tutuklandı, cezaevine gönderildi. Ancak halk 12 Eylül’ün bu uygulamalarını tersine çevirdi. Liderler siyaset yapma hakkını geri aldı, siyasi partiler yeniden açıldı. Cezaevine atılan liderler ise cumhurbaşkanı, başbakan, başbakan yardımcısı olarak görev aldılar. Bunlar yaşanmamış gibi CHP’nin kapatılmasından, bazı isimlerin sürgüne gönderilmesinden söz etmek “fanteziydi” denilse bile bir niyet beyanıdır, bir yoklamadır. Muhalefetsiz demokrasi, kumandalı demokrasi isteğidir.",https://halktv.com.tr/makale/muhalefetsiz-demokrasi-652459
Fikret Bila,Yoksullaştırma politikası,19 Kasım 2021 Cuma 00:27,"İktidar, istikrarlı bir biçimde ülkeyi, Türkiye’yi yoksullaştırma politikası izliyor. Merkez Bankası dün aldığı talimat uyarınca faizi bir puan daha düşürüp yüzde 15 olmasına karar verdi. Türk lirasının değerini biraz daha düşürdü. Dolar beklendiği gibi fırladı. Karar açıklandıktan sonra bu satırlar yazılırken 1 dolar, 11 lirayı bulmuştu. Türkiye biraz daha yoksullaştı. Dolardaki artışın ithalata dayalı ürünlerde fiyat artışlarına yansımasıyla birlikte enflasyon biraz daha yükselecek. Türkiye biraz daha yoksullaşacak. Hayat daha da pahalı hale gelecek, geçinmek daha da zorlaşacak. Yine benzine, motorine, LPG’ye, elektriğe, doğal gaza, ithal edilen ara malların fiyatlarına zam gelecek, sabit ve dar gelirli vatandaş zorunlu ihtiyaçlarını karşılamak için daha fazla para ödemek, daha fazla borçlanmak zorunda kalacak, esnaf sattığı malı yerine koyamayacak, varsa cebinden harcamaya başlayacak. Dayanamadığı noktada kepenk indirecek. Merkez Bankası zaten enflasyonun altında olan faizi neden tekrar düşürdü? Bu soruya verilecek ekonomiyle ilgili bir yanıt yok. Çünkü kararın gerekçesi ekonomik değil, siyasi. Merkez Bankası’nın faizi indirmesinin nedeni Cumhurbaşkanı Tayyip Erdoğan’ın verdiği talimata dayanıyor. Bu nedenle kararı ekonomik gerekçelerle açıklamaya çalışmak boşa zaman harcamak olur. Merkez Bankası faizi indirmek yerine aynı tutabilir miydi veya yükseltebilir miydi? Elbette ikisini de yapabilirdi. Tabii eğer Cumhurbaşkanı Erdoğan, “faizi aynı tutun veya artırın” diye talimat vermiş olsaydı. Tersine talimat verdiği için Merkez Bankası da faizi indirdi. Altına tümüyle anlamsız gerekçeler uydurarak. Türkiye ekonominin gereklerinin aksini yapıyor. En önemli nedenlerinden biri Cumhurbaşkanı Erdoğan’ın, “faiz neden, enflasyon sonuçtur” tezi. Ekonomi kuramı ve pratiği aksini söylüyor. Ancak Erdoğan, “faizi indirirseniz, enflasyon da düşer” tezinde ısrarlı. Oysa bunu Berat Albayrak’ın bakanlığı döneminde uyguladı ve doğru olmadığı ortaya çıktı. Faiz enflasyonun çok altına yüzde 8,5’a kadar çekilmişti ama enflasyon düşmedi. Aksine yükseldi ve dolar da başını alıp gitti. Albayrak görevden ayrılmak zorunda kaldı. Merkez Bankası Başkanlığı’na gelen Naci Ağbal, ekonominin gerektirdiği gibi faizi enflasyonun üzerine çıkarıp doları düşürmeye başlamıştı. Ancak bu uzun sürmedi. Ağbal görevden alındı. Yerine gelen bugünkü Merkez Bankası Başkanı Şahap Kavcıoğlu, bir süre faizi Ağbal’dan aldığı düzeyde sabit tuttu. Ancak bir süre sonra Cumhurbaşkanı Erdoğan’ın talimatıyla faizleri düşürmeye başladı. Dolar kısa sürede 10 liranın üzerine çıktı ve 11 lirayı zorlamaya başladı. Albayrak dönemine yeniden dönüldü. “Faizi indirirsek enflasyon düşer” tezine geri dönüldü. Faiz düştü, dolar yükseldi… Faiz enflasyonun altında kaldıkça dolar yükselecek, dolar yükseldikçe enflasyon da artacak. Bu, iki kere ikinin dört etmesi kadar tartışma dışı bir sonuçtur. Aynı şeyleri yapıp farklı sonuç beklemek bilime aykırıdır. Türkiye aynı şeyleri yapıp farklı sonuç beklemeyi sürdürüyor, her defasında aynı sonuçla karşılaşınca da farklı gerekçeler öne sürüyor. “Faiz neden, enflasyon sonuçtur” tezini her defasında tekrarlıyor. Sonra, “cari açık nedeniyle lira değer kaybediyor, dolar değer kazanıyor” gerekçesi ortaya atıldı. Bu da durumu izah etmeyince, en son dini referanslar gösterilerek “Faiz haramdır, dinimize göre yasaktır” denilerek sureler gerekçe gösterildi. Hatta faizin ve enflasyonun çok düşük ve bazılarında eksi olduğu batılı ülkeler örnek gösterildi. “Bakın batı ülkelerinde faiz niye düşük” tezi ortaya atıldı. Oysa batı ülkelerinde faizin düşük olması, bazı ülkelerde negatif olmasının nedeni dini referanslar, dini değerler değildi. Batı ülkelerinde enflasyon düşük olduğu için faiz de düşüktü. Bu kadar açık. Yani o ülkeler “enflasyon neden, faiz sonuçtur” diyen ekonominin gereklerini yerine getirdikleri için enflasyonu da faizi de düşürmüşlerdi. İktidar bu gerçeği gerçekten bilmiyor olabilir mi? Buna ihtimal vermek zor. Cumhurbaşkanı inanmasa da etrafında ekonomi bilenler vardır. Mutlaka söylüyorlardır. Ancak iktidar Türk lirasının değerini koruyacak, döviz kurlarında istikrar sağlayacak araçları doğru kullanmadığı için ülkeyi yoksul, ucuz bir ülke haline getirmeyi ekonomik krizden çıkışın yolu olarak görmeye başladı. Döviz kurlarını kontrol edebilmek için Merkez Bankası’nın iki silahı vardır. Biri döviz rezervi diğeri faizdir. Bu araçlardan biriyle veya ikisiyle müdahale ederek dövizin aşırı değer kazanmasını, liranın aşırı değer kaybetmesini önler. Merkez Bankası yine yanlış bir kararla doları 6 lira 85 kuruşta tutabilmek, 7 lirayı aşmasını önlemek için 128 milyar dolarlık rezervi elinden çıkardı ancak doların yükselmesini önleyemedi. Bugün elinde döviz rezervi olmadığı için dolara yeterli düzeyde döviz satarak müdahale edemiyor. Faiz silahını ise dolara karşı değil liraya karşı kullandığı için Türk ekonomisini vuruyor. Bu politikalar ile dövizi kontrol etmek, enflasyonu düşürmek, ülkenin refahını artırmak mümkün değil. Yoksullaştırarak krizden çıkmak ise ürünlerini, emeğini ve şirketlerini ucuzlatmak demektir. Toplam sonucu yoksullaşmak, fakirleşmektir. İktidara göre lira değer kaybettikçe, Türkiye ucuz emek deposu haline geldikçe, yabancılar açısından cazip bir ülke haline gelecektir. Bu Türkiye’nin ihracatını artıracak ve cari fazla ortaya çıkacaktır. Cari fazla ortaya çıkınca döviz bolluğu yaşanacak, döviz bolluğu yaşanınca döviz fiyatlar, döviz fiyatları düşünce enflasyon da düşecektir! İhraç ettiği ürünlerin üretimi büyük ölçüde ithal edilen ara mallara bağlı Türkiye’de ithalat pahalılaşacak ve maliyet enflasyonunu körükleyecektir. Ucuz işgücü emeğin hem iç hem dış sermaye tarafından sömürülmesi, karın tokluğuna çalıştırılması sonucu yaratacaktır. Böyle bir politikayla krizden çıkmayı umut etmek, “ölme eşeğim ölme” diye dua etmeye benzer.",https://halktv.com.tr/makale/yoksullastirma-politikasi-653328
Fikret Bila,Faturayı yine halk ödüyor,03 Kasım 2021 Çarşamba 00:15,"Türkiye’deki ekonomik kriz iktidarın yanlış ekonomi politikası nedeniyle her gün biraz daha derinleşiyor. Ülke kaynaklarının iktidarın tercihine uygun olan etrafındaki bir avuç sermaye grubuna aktarılmasının, bu aktarım sırasında siyasetin finansmanı adı altında bir bölüşüm mekanizmasının işlemesinin faturasını dar gelirli halk ödüyor. İktidara yakın bir çevre, hazine kaynaklarından dövizle garanti edilen ancak hukuka, hesaba, kitaba sığmayan ihaleler ve fahiş fiyatlandırmalarla zenginliğine zenginlik katıyor. Son dönemde, devlete rüşvetle yüksek fiyattan mal satma iddialarından, bazı devlet görevlilerin de dahliyle ülkenin uyuşturucu cennetine dönüştüğüne, rektörlerin üniversitelerine eş, dost, akraba yerleştirip, koruma görevlilerini, sekreterleri akademik kadroya atamalarından, kara para aklama faaliyetlerine kadar iktidara güveni sarsan haberler birbirini kovalıyor. Ancak siyasi veya bürokratik yetkililerden hiçbiri bu iddiaları üzerine almıyor, kamuoyunu tatmin edecek bir açıklama yapmıyor. Merkez Bankası’nın siyasi direktifler nedeniyle yanlış kararlar almasıyla Türk Lirası’nın değeri hızla düşüyor. Ücreti veya geliri Türk Lirası olan vatandaşların satın alma gücü hızla eriyor. Doların yükselmesiyle, gıda başta olmak üzere enerji ürünlerine iki üç günde bir zam geliyor. Ekim ayında gelen elektrik faturası ocak ayında gelen faturaya göre yüzde 60 civarında daha yüksek. Aynı şekilde doğal gaz faturaları da her ay artıyor. Döviz artıkça iğneden ipliğe her ürüne zam geliyor. Hayat pahalılığı tahammül edilemeyecek bir düzeye geldi. Dar gelirli veya işsiz vatandaşlar pazarlardan daha çok artık toplamaya başladılar. Sabit geliri olanlar market market gezip en ucuzu bulmaya çalışıyorlar. Asgari ücret 2 bin 825 lira ancak açlık sınırı 3 bin100 lira. Çalışanların önemli bir bölümü asgari ücret veya asgari ücretin biraz üzerinde maaş alıyor. Asgari ücret ortalama ücrete dönüşmüş halde. Vatandaşın temel sorunu geçim derdi. Her ne kadar iktidar sözcüleri ABD’de, Avrupa ülkelerinde rafların boş olduğunu, yiyecek bulmakta sıkıntı çekildiğini, benzin bulunmadığını ancak Türkiye’de bolluk bereket olduğunu söyleseler de gerçek böyle değil. Türkiye’de vatandaş ne yaşadığını, nasıl geçinmeye çalıştığını biliyor. Bu ekonomik tablo iktidarın başarısızlığıdır. Başarısızlığın temel nedeni kötü yönetimdir. Genel olarak sermayeyi özel olarak ise yakın çevresinde zenginleştirdiği sermayeyi koruyan, faturayı ise fakir halka çıkaran iktidarın ekonomi politikasıdır. Pandemi sürecinde ekonomide oluşan gerilemeyi Avrupa ülkeleri sosyal devlet politikasıyla aşmayı başardılar. Esnafa, dar gelirliye, işsize milyarlarca euroluk kaynak aktardılar. Halkın faturalarını ödediler, vergi indirimine gittiler. Bazıları enerji üzerindeki vergiyi sıfırladı. Buna karşın Türkiye, pandemi döneminde kepenk kapatanlara, işini kaybedenlere ciddi miktarda ve sürekli bir yardım yapamadı. Sosyal devlet ilkesini uygulayamadı. Buna karşın Millet İttifakı’nın adayı olarak seçilen CHP’li belediye başkanlarının sosyal belediyeciliği başarıyla uyguladıkları görüldü. Bir yandan belediye kaynaklarını pandemiden olumsuz etkilenen, işsiz kalan kesimlere aktararak bu kesimlerin krizi atlatmalarını sağladılar. Diğer yandan sosyal dayanışma anlayışı içinde, kimsenin onurunu kırmadan “askıda fatura,” “komşunun bakkal borcunu kapat” gibi kampanyalarla maddi durumu iyi olan vatandaşların iyi olmayan vatandaşlara yardımcı olmasını sağladılar. Kimin kimin borcunu ödediği ortaya çıkmadan, siyasi reklam aracı yapılmadan ekonomik ve sosyal yaralar elden geldiğince sarıldı. Sosyal belediyecilik anlayışı muhalefet açısından bir iktidar modeli de ortaya çıkardı. Muhalefet bu modelle iktidara talip. CHP Lideri Kemal Kılıçdaroğlu; Ankara, İstanbul, İzmir, Eskişehir, Adana, Mersin, Antalya gibi büyükşehirlerde belediyelerin uyguladığı bu modeli iktidarın da uygulaması gerektiği çağrısında bulundu. İktidara, acilen bir Kara Kış Fonu kurulmasını ve bu fondan geçinme zorluğu çeken, kirası, elektrik, doğal gaz faturasını ödeyemeyen, kömür alamayan ailelere yardım yapılması gerektiğini savundu. Ancak iktidar bu öneriye kulağını kapadığı gibi gıda ürünleri, elektrik, doğal gaz, benzin, motorin, mutfak tüpü birkaç günde bir zamlanıyor. İktidar yanlısı yayın organları zamları haber yapmıyor. Yok sayıyor. İktidar da kendisi değil de marketler sorumluymuş gibi onlara ceza keserek göz boyuyor. Kılıçdaroğlu, CHP’nin dünkü grup toplantısında belediyelerin Kara Kış Fonu benzeri bir uygulama yapacaklarını şu sözlerle açıkladı. “CHP'li belediyelerin olduğu yerlerde, Kara Kış Fonu benzeri bir çalışmayı büyük ölçüde tamamladık. Bir vatandaşımız, doğal gaz, elektrik faturasını ödeyemez noktaya gelirse belediyelerimiz devreye girecek. Onların yapmadığını biz yapacağız. Gönül isterdi ki biz iktidar olalım, bütün Türkiye'de sıkıntı ile karşı karşıya olanlara biz yardım edelim.” CHP’li belediyeleri başarılı kılan bu yaklaşım ve uygulamalardır. Seçimde iktidarı en çok zorlayacak olan da budur.",https://halktv.com.tr/makale/faturayi-yine-halk-oduyor-651349
Fikret Bila,Akıl tutulması,25 Ekim 2021 Pazartesi 00:15,"Kurtuluş Savaşı sırasında bile işgalci ülkelerle diplomasiyi kesmeyen Atatürk Türkiye’sinden nerelere geldik. Türkiye, Cumhurbaşkanı Tayyip Erdoğan’ın talimatıyla, dünyanın en önemli, en güçlü 10 ülkesinin büyükelçilerini istenmeyen kişi ilân ederek sınır dışı etmeye hazırlanıyor. Nedeni, bu büyükelçilerin Türkiye’ye Avrupa İnsan Hakları Mahkemesi’nin (AİHM) Osman Kavala hakkındaki kararını uygulamasını isteyen ortak bir açıklama yapmış olmaları. Anlaşılıyor ki, iktidar ekonomideki kötü gidişi gündemden düşürmek için dış politikada bir kahramanlık yaratmaya çalışıyor. Yine yüksek enflasyonla, yüksek döviz kurlarıyla her hafta, başta gıda, akaryakıt ve elektrik olmak üzere hemen her ürüne zam yapmak zorunda olan iktidar, sorumluluğu üzerinden atmak için “dış güçler” söylemine sarılacak. Seçimin yaklaştığı bu dönemde, “Dış güçler Türkiye’yi yıkmak istiyor, bayrağımızı indirmek, ezanımızı susturmak istiyorlar” bahanesine sığınıp, “bayrak inmeyecek, ezan susmayacak” efelenmesiyle oy toplamaya çalışacak. “Yedi düvele meydan okuyan, dünyanın en büyük devletlerinin büyükelçilerini kapı dışarı eden iktidar” imajıyla, diğer sorunları unutturacak bir kahramanlık üzerinden iktidarını korumaya yönelecek. Böyle bir politika ancak akıl tutulmasıyla açıklanabilir. Türkiye’yi dış dünyadan soyutlayıp tümüyle yalnız bırakacak böyle bir kararı akılla, ulusal çıkarla, dış politika ustalığıyla açıklamak mümkün değil. “AİHM kararırını uygulayın” dediler diye 10 ülkenin büyükelçisini diplomaside en ağır karar olan “istenmeyen adam” ilân etmenin Türkiye’ye hiçbir faydası olmaz. Aksine büyük zararı olur. Emekli büyükelçi Faruk Loğoğlu’nun  anımsattığı gibi “istenmeyen kişi” ilânından sonraki aşama savaş ilânıdır. Türkiye’nin, büyükelçilerini sınır dışı etmeye hazırlandığı ülkeler; ABD, Almanya, Fransa, Hollanda, İsveç, Norveç, Danimarka, Finlandiya, Kanada ve Yeni Zelanda. Bu ülkelerin çoğu NATO ve Avrupa Birliği üyesi. Türkiye de NATO’ya üye ve Avrupa Birliği’ne tam üye adayı. Türkiye, bu ülkelerin büyükelçilerini gönderince, onlar da Türkiye’nin büyükelçilerini gönderecekler. Böylece Türkiye, bölgesinde Suriye, İsrail ve Mısır’dan sonra dünyanın en gelişmiş 10 ülkesinde daha büyükelçisi olmayan bir konuma gelecek. Karşılıklı olarak büyükelçileri olmayan bu ülkelerle NATO’da, Avrupa Konseyi’nde, Avrupa Birliği’nde nasıl çalışacak, nasıl işbirliği yapacak? Çağdaş devletler topluluğundan dışlanmış Türkiye dış politikada nasıl etkili olacak, nasıl dost ve müttefik ülkeler bulacak? Cumhurbaşkanı Erdoğan bu kararından vazgeçmeye ikna edilemezse Türkiye sadece bölgesinde değil dünyada da yalnız kalacak. Avrupa Birliği’nden para almak için ülkeyi göçmen deposuna çeviren Türkiye nasıl kaynağa ulaşacak? ABD Başkanı Biden’le görüşmek, birlikte fotoğraf verebilmek için New York sokaklarında dev bir konvoyla dolaşan ancak sadece kendi heyeti içinde birbirleriyle görüşebilen bir Türkiye bu kararla dış politikada hangi başarıyı kazanacak? Yabancı sermaye kalıcı yatırım yapsın diye kırk takla atan Türkiye’ye kim yatırım yapacak? Elçileri sınır dışı edilmiş ABD mi, Almanya mı, Fransa mı, Norveç mi, Hollanda mı? Yargıya müdahale etmek, talimat vermek konusuna gelince. Elbette kuvvetler ayrılığına dayalı demokratik hukuk devletlerinden hiç kimse, hiçbir bir kurum yargıya müdahale edemez, talimat veremez. Büyükelçiler, yaptıkları açıklamayla  Türkiye’de yargıya talimat vermeye kalkışmakla suçlandılar. Bu suçlama karşısında “biz yargıya müdahale etmedik, talimat vermedik, sadece Türkiye’ye üyesi olduğu AİHM kararlarını uygulaması gerektiğini hatırlattık” anlamında savunma yaptılar. Türkiye’nin AİHM kararlarına uyması konusunda ilk kez 10 ülkenin büyükelçileri açıklama yapmış değil. Kısa bir süre önce Avrupa Konseyi Bakanlar Komitesi de Türkiye’yi uyardı. AİHM kararlarının uygulanması için süre verdi ve yaptırım uygulayabileceğini açıkladı. Ankara da kıyameti koparmadı. Bu karara karşı savunmasını gönderdi. Aynı yönde açıklama yapan büyükelçileri savaş ilânından bir önceki karar olarak kabul edilen istenmeyen kişi ilân edip göndermek orantısız bir yanıt olarak değerlendirilecektir. Türkiye’nin attığı taş ürküttüğü kurbağaya değmeyecektir.",https://halktv.com.tr/makale/akil-tutulmasi-650679
Fikret Bila,ÇİÇEK: “LAİKLİKTE TEREDDÜT YOK”,20 Eylül 2021 Pazartesi 00:15,"Türkiye son günlerde laiklik ilkesi ve uygulamalarını tartışmaya başladı. Bu tartışma büyük ölçüde Diyanet İşleri Başkanı Ali Erbaş’ın laiklik karşıtı söylemlerinden kaynaklandı. Erbaş, laiklik ilkesiyle bağdaşmayan bir şekilde inancın sadece kişi ile Allah arasında kalmamasını, ticarete, siyasete, adalete, yargıya da yansıması gerektiğini savundu. Erbaş’ın açtığı bu tartışmaya AK Parti eski milletvekili Resul Tosun da “laiklik ilkesinin anayasadan çıkarılması veya anayasada tanımlanması” gerektiğini savundu. Bu süreçte Erbaş’ın Diyanet İşleri Başkanlığı’na yeniden atanması Cumhurbaşkanı Tayyip Erdoğan’ın koruması ve desteği altında konuştuğu biçiminde algılandı. Erbaş’ın bu çıkışlarının, siyasi olarak iktidarın muhafazakâr kesimden kaybettiği oyları geri almayı amaçladığı yorumları yapıldı. İktidar, mevcut Anayasa’nın değiştirilmesi teklif dahi edilemeyen maddeleri arasında yer alan 2. maddedeki laiklik ilkesini çıkarabilir mi? Bu tartışmaları oy toplama taktiği olarak gibi yapıyor, yoksa stratejik hedefi laikliği kaldırmak mı? Bunu yapabilecek gücü var mı? Bu sorulara yanıt aramak için Adalet Bakanlığı süresince temel yasalarda çok önemli reformlarda imzası bulunan, 2011 yılında muhalefet partileriyle birlikte Meclis’te başlatılan anayasa değişikliği çalışmalarına başkanlık yapan ve 60 madde üzerinde uzlaşma sağlanmasıyla ilgili süreci yöneten eski Meclis Başkanı, Cumhurbaşkanlığı Yüksek İstişare Kurulu Üyesi Cemil Çiçek’le konuştum. Çiçek, laiklikle ilgili son tartışmaları nasıl değerlendirdiğine ilişkin soruma “yararlı ve sonuç getirecek bir tartışma olarak görmediği” yanıtını verdi ve gerekçelerini şöyle açıkladı: “Türkiye’nin birçok meselesi varken, durduk yere böyle bir tartışma yapılmasını yararlı ve pratik açıdan anlamlı bulmuyorum. Bizim laiklikle ilgili bir sorunumuz yok. Laiklikte bir tereddüt yok. Anayasa’nın ilk 4 maddesiyle ilgili de bir sorunumuz yok. Kaldı ki, gerek Cumhur İttifakı’nın gerek millet İttifakı’nın Meclis’te anayasa değişikliği yapacak bir çoğunluğu da yok. Bu durumda böyle bir tartışmayı yürütmenin anlamı ve pratik bir sonucu yok. Ayrıca henüz partilerden biri ortaya birinci maddesinden yürürlük maddesine kadar hazırlanmış bir anayasa taslağı metni de ortaya koymuş değil. Hangi metin üzerinden tartışacaksınız?” MHP’NİN KIRMIZI ÇİZGİSİ Çiçek, tartışmayı pratik açısından anlamsız kılan bir diğer faktöre de şöyle dikkati çekti: “Şimdi bir ittifak içindesiniz. Cumhur İttifakı’nın içinde olan MHP’nin görüşü var. MHP için anayasanın ilk 4 maddesi kırmızı çizgi. Bunu ilân etmiş bir parti ile ittifak söz konusu. MHP’nin bu tutumunun pratikte bir anlamı var. Laiklik konusunda bir tereddüt de olmadığına göre sonuç getirecek bir tartışma değil. Durup dururken bir sorun yaratmanın, seçim yaklaşmışken bazı seçmeni uzaklaştırmanın bir anlamı yok.” GÜNDEME GELMEDİ Çiçek’e 2011 yılında başlatılan ve 60 madde üzerinde partilerin uzlaşma sağladığı anayasa değişikliği çalışmalarında laiklik ilkesinin veya ilk dört maddenin değiştirilmesinin gündeme gelip gelmediğini de sordum. Şu yanıtı verdi: “Hayır, hiç gündeme gelmedi. Partilerin hiçbiri böyle bir konuyu açmadı. Sadece gayri resmi olarak 1982 Anayasası’nın dilinin bozuk olduğu konuşuldu. Gerçekten 1982 Anayasası’nın mimarı olan rahmetli hocamız Orhan Aldıkaçtı’nın dili biraz arızalıydı. İlk dört maddede de Türkçe bakımından bozuk ifadeler vardı. Belki maddenin özünü değiştirmeden daha güzel bir Türkçe’yle ifade edilebileceği konuşuldu. Maddenin özü Türkiye Cumhuriyeti devletinin demokratik, laik, sosyal hukuk devleti olduğudur. Dilinin Türkçe olduğu, bayrağımız, İstiklal marşımız, başkentinin Ankara olduğunu ifade eden hükümler.  Bu ilkelerin çok daha güzel bir Türkçe ile ifade edilmesi ihtiyacı üzerinde duruldu. Ama sonra öyle bir çalışmaya da sıra gelmedi.” AK PARTİ’Yİ BAĞLAMAZ Eski AK Parti Milletvekili Resul Tosun’un, laikliğin anayasadan çıkarılması ve açık biçimde tanımlanması gerektiği görüşü konusunda ne düşündüğünü sorduğumda Çiçek şu değerlendirmeyi yaptı: “Sayın Resul Tosun eski milletvekilimiz. Şu anda milletvekili değil ve ayrıca AK Parti yönetiminde bir görevi de yok. Bu nedenle Sayın Tosun’un görüşleri partiyi bağlamaz. Kişisel görüşleridir, sadece kendisini bağlar.”  BEŞ ALANDA GÜNCELLEME ŞART Deneyimli bir siyaset ve devlet adamı olarak Çiçek, anlamsız, sonuç getirmeyecek tartışmalar yerine, Türkiye’nin daha demokratik, daha özgürlükçü bir sisteme kavuşması için siyaset hukukunun güncellemesi gerektiğini savunuyor. Çiçek güncellenmesi gereken siyaset hukuku alanını şöyle tarif ediyor: “Türkiye’de siyaset hukukuyla ilgili olarak sadece seçim barajı konuşuluyor. Oysa tek sorun seçim barajı değil. Türkiye’nin daha demokratik, daha özgürlükçü bir ülke olması için siyaset hukukunu tümüyle gözden geçirmesi ve güncellenmesi gerekiyor. Bu amaçla Türkiye’nin 5 alanda yenileşmeye ihtiyacı var. Demokrasiyi ve özgürlükleri genişletmek için değiştirilip güncellenmesi gereken alanlar, başta anayasa olmak üzere, siyasi partiler, seçim, toplantı ve gösteri yürüyüşleri, ifade özgürlüğü alanlarındaki düzenlemelerdir.” ANAYASA İÇİN ORTAK ÇALIŞMA Çiçek’in bir önerisi de yeni anayasa için iktidar ve muhalefetin ortak bir çalışma yürütmesi. Çiçek, Cumhur İttifakı ve Millet İttifakı’nın ayrı ayrı anayasa çalışması yürütmesi yerine birlikte çalışmalarının daha doğru olacağını savunuyor. Anayasaların toplumda en geniş uzlaşmaya dayalı olması gerektiğini vurgulayarak, bu amacın ancak ortak bir çalışmayla sağlanabileceğine dikkati çekiyor.",https://halktv.com.tr/makale/cicek-laiklikte-tereddut-yok-650589
Fikret Bila,Fakirleştirerek krizden çıkılmaz,17 Aralık 2021 Cuma 00:15,"Cumhurbaşkanı Tayyip Erdoğan asgari ücreti 4 bin 250 lira olarak açıkladıktan sonra 1 Ocak 2022 tarihi itibariyle gelir vergisi ve damga vergisi de alınmayacağını duyurdu. Bu kararla işverenin brüt ücret maliyeti 450 lira düşürülmüş oldu. Daha önce asgari ücretin 3 bin 900 lira veya 4 bin lira olacağı yönünde bir beklenti oluşturulmuştu. Beklentinin 250 lira üzerinde bir asgari ücret belirlenerek kamuoyundaki memnuniyetin artırılması hedeflenmiş olmalı. Keza asgari ücretin, faizin bir puan daha düşürüldüğü ve doların yine tırmanışa geçtiği gün açıklanmış olmasının da bir tesadüf olmadığı anlaşılıyor. Türk lirasının biraz daha değer kaybettiği gün asgari ücretin beklenenin biraz üzerinde açıklanması olumlu algı oluşturmaya yönelik bir zamanlama gibi görünüyor. Cumhurbaşkanı Erdoğan, açıklaması sırasında asgari ücret hesabının dolarla yapılmaması gerektiğini de söyledi ve “bizim paramız bellidir, Türk lirası” dedi. Hesapların dolarla yapılacağını bildiği için bu konuda ön almak istedi. Ancak hesapların dolarla yapılmasının nedeni belli. Çünkü doların artması fiyatları artırıyor. Üretim maliyetindeki artış fiyatlara yansıtılıyor. Doların yükselmesi enflasyonu kamçılıyor ve vatandaşın cebinden daha fazla para çıkıyor. Halk yoksullaşıyor. Bir yıllık fiyat artışı Enflasyon Araştırma Grubu’nun (ENAG) hesaplarına göre yıllık yüzde 58 düzeyinde. Dolardaki artış devam ettiğine göre yıl sonunda enflasyon oranı daha da artacaktır. Türkiye İstatistik Kurumu’nun (TÜİK) enflasyon rakamları gerçekleri yansıtmıyor. Dolar yükseldikçe, özellikle kış aylarında elektrik, doğal gaz faturaları da yükseliyor. Doların her artışında benzine, motorine, LPG’ye de zam geliyor. Bu zamlar toplu taşıma dahil ulaşımı pahalılaştırıyor. Çiftçinin kullandığı mazot fiyatı yükseliyor, gübre ve ilaç fiyatları arttığı için tarım ürünlerinin de fiyatı artıyor. Gıda ürünlerinde her gün etiket yenileniyor. Bazı ürünlerin satışına sınırlama getiriliyor. Bu nedenle vatandaşın aldığı maaşı dolarla hesaplaması ve doların yükselişine göre maaşını, parasını korumaya çalışması normaldir. Dolardaki yükseliş vatandaşa hayat pahalılığı olarak yansıdığı için dolarla yapılan hesap anlamsız bir hesap değildir. Bu hesaba göre 2021 Ocak ayında 384 dolar olan asgari ücretin, 2022 yılı için 5 bin 950 lira olması gerekirdi. Asgari ücret bu düzeye çıkarılsaydı bile reel bir artış yapılmamış olurdu. 4 bin 250 liralık asgari ücret bugün 274 dolar yapıyor. Bu da asgari ücretin 110 dolar civarında düşürüldüğünü gösteriyor. Dolayısıyla gelecek fiyat artışları düşünüldüğünde asgari ücretle çalışanlar veya onun biraz üzerinde ücret alanlar açısından refah artışı değil aksine refah düşüşü yaşanacaktır. “Dolarla hesap yapmayın. Milli paramızla hesap yapın. Dolarla Türk lirası ücretler arasında ilişki kurmayın, dolarla mı maaş alıyorsunuz” eleştirisi yapılıyor. O zaman şu soruyu da sormak gerekiyor: Hazine garantili ihaleler neden dolarla yapılıyor? Havaalanı, köprü, yol, şehir hastanelerinin müteahhitlerine neden Türk lirası değil de dolar ödeniyor? Çalışanların insanca bir yaşama ulaşmalarının yolu enflasyonla mücadeledir. Enflasyon düşürülmedikçe geçim sıkıntısının aşılması mümkün değildir. Türk lirasının değerini düşürüp, doların değerini artırmak enflasyonu körüklemek demektir. Enflasyon dar ve sabit gelirleri daha çok fakirleştirmek demektir. İktidar bu politikayı yeni model olarak sunuyor ve sonunun iyi olacağını iddia ediyor. Oysa bu politika yeni değildir. İçeride yüksek enflasyonla vatandaşın alım gücünü düşürmek, yabancı ülkeler için ülkeyi ucuz pazara çevirmek, böylece ihracatı patlatıp, döviz kazanmak. Bu politika ihracatı teşvik eder ama iç piyasada da fiyatları patlatır. Geçim zorluğunu artırır. Bu politikadan ihracatçılar, ucuz kredi olanağı ile ev satacak müteahhitler, dolara yatırım yapmış sermaye sahipleri, iktidara yakın sermayedarlar, rantçılar kazanır, halk kaybeder. Yüksek enflasyon altında halkı yoksullaştırarak ihracat artışını hedeflemek halk için ekonomik rahatlık getirmez. İktidar, enflasyonla mücadeleyi temel hedef olarak almalıdır. “Faiz neden, enflasyon sonuçtur” diyerek bunun tam tersini yapan iktidar her faiz indirdiğinde enflasyonu daha da artıracaktır. Enflasyonu düşürecek önlemleri almayan ve ücretleri en az enflasyon kadar artırmayan iktidarların emekten yana olduğu söylenemez. Uygulanan ekonomi politikasına bakarsak, iktidarın yarattığı ekonomik krizi halkı daha da fakirleştirerek çözeceğine inandığı anlaşılıyor.",https://halktv.com.tr/makale/fakirlestirerek-krizden-cikilmaz-657004
Fikret Bila,Helalleşme ayrı hesaplaşma ayrı,15 Kasım 2021 Pazartesi 00:15,"CHP Lideri Kemal Kılıçdaroğlu’nun “helalleşme yolculuğuna çıkıyorum” sözleri gündeme oturdu. Helalleşme çağrısını olumlu bulunlar olduğu gibi özellikle olumsuz karşılayarak tepki gösterenler de oldu. Olumlu bulanların yaklaşımı, AK Parti iktidarının toplumda yarattığı kutuplaştırma, ötekileştirme, düşmanlaştırmaya karşı, CHP’nin kucaklayıcı, birleştirici, bütünleştirici bir söylem ve eylem geliştirmesine her kesimin ihtiyacı olduğu yönündeydi. Olumsuz bulanların yaklaşımı ise; “20 yıldır her türlü hukuksuzluğu yapan, otoriter bir sistem kuran, kendisini ve yandaşlarını zengin eden, hazineyi birkaç şirkete bağlanan hortumlarla tamtakır bırakan, özgürlükleri kısıtlayan, kolluk güçleriyle gençlerin, kadınların, işçilerin hak arayışlarını engelleyen, orantısız güç kullanan, gazetecileri, aydınları, siyasetçileri hukuksuz yere cezaevine gönderen, kadın cinayetlerine seyirci kalan, İstanbul Sözleşmesi’ni yok eden, ülkenin başına FETÖ’yü saran ve 15 Temmuz travmasını yaşatan bir iktidarla neyin helalleşmesini yapacaksınız” sorusuna dayanıyordu. Öyle bir iktidarla helalleşmek değil ancak hesaplaşmak gerekirdi. Hukuksuzluklar, yolsuzluk, rüşvet, uyuşturucu ticareti, kayırmacılık, ekonominin krize sokulması konularında “sözüm söz hesap sormazsam namerdim” diyen Kılıçdaroğlu’nun, “helalleşme yolculuğuna çıkıyorum” demesi “ne oluyor, iktidarın yaptıkları yanına kâr mı kalacak” sorusunu da gündeme getirdi. Bu tepkiler karşısında CHP ne diyor? CHP Genel Merkez Yönetimi, bu sorulara şu karşılığı veriyor: “Helalleşme ayrı, hesaplaşma ayrı.” Örneğin bu yanıtı veren isimlerden Genel Başkan Yardımcısı Muharrem Erkek, “helalleşme ayrı hesaplaşma ayrı” yaklaşımını açmasını istediğimde şu yanıtı verdi: “Sayın Genel Başkanımızın helalleşme yolculuğundan söz etmesi bir barış çağrısıdır. Toplumun her kesimi acılar yaşadı. Her kesimin yaraları var. Başkalarının acılarını hissetmezsek onları anlayamayız. Türkiye’nin barışa, birlikteliğe ihtiyacı var. İktidar 20 yıldır bu toplumu kutuplaştırıyor. İnanç farkından etnik aidiyet fakından kutuplaştırıyor. Ötekileştiriyor. Düşmanlaştırıyor. Farklılıklar üzerinden toplumu bölüyor. Halk artık bundan bıktı. Biz ise kucaklaşmayı, barışı sağlamayı, 83 milyon bir arada yaşamayı hedefliyoruz. Sayın Kılıçdaroğlu’nun sık sık vurguladığı gibi biz CHP olarak farklılıkları zenginliğimiz olarak görüyoruz ve barış içinde birarada yaşamak istiyoruz. Bunun için geçmişi deşmek, yaraları kanatmak değil gelecek için toplumsal barışı kurmak istiyoruz. Bu ülkede her kesim acılar yaşadı, yaralandı. Aleviler, Kürtler, Romanlar, emekçiler, yoksullar hemen her kesimin acısı, yarası var. Biz bu gerçeklerle yüzleşmek, bizim de hatamız varsa onu kabullenmek ve barışı sağlamak istiyoruz. Toplumsal kesimlerle helalleşmek bu anlamdadır. Yoksa iktidarla, Saray’la helalleşmek diye bir konu yok.” Hesaplaşma boyutuna gelince… CHP yönetimine göre toplumsal kesimlerle yaraları sarmak için helalleşmek, iktidarın yanlışlarını sorgulamamak, hukuk dışı iş ve işlemleri nedeniyle hesap sormamak anlamına gelmiyor. Erkek, iktidar değişikliğinde hukuk dışı, suç oluşturan tüm işlemlerin sorgulanacağını, sorumlularından hesap sorulacağını vurgulayarak şu değerlendirmeyi yaptı: “Hesap sorma, hesaplaşma konusu elbet ayrı. Usulsüzlük, yolsuzluk yapan ihaleye fesat karıştıran, kamu kayaklarını kullanırken kamu zararı yaratan herkes elbette sorgulanacak, hesap sorulacak. Meclis’te araştırma komisyonları kuracağız. Sayıştay raporlarının hepsi Meclis’e gelecek. Denetim organları görevini yapacaklar. Kamu zararları elbette tahsil edilecek. Konusu suç olan eylem ve işlemler yargıya taşınacak. Bürokraside sadece aldığı emri uygulayanlar sorumlu olacak da, o emri veren bakan da cumhurbaşkanı da sorumlu olmayacak mı? Elbette olacak. Yapılan yolsuzluklar, usulsüzlükler, hukuk dışı işlemler, işlenen suçlar kimsenin yanına kâr kalmayacak.” CHP’nin helalleşme ile hesaplaşma arasındaki ayırımı iyi anlatması gerekiyor. İktidar değişikliği beklentisinin çok yükseldiği bu dönemde, CHP’nin “geçmişe sünger çekip, iktidarla helalleşeceği” izlenimi yaratması, başta ezilenler, geçinemeyen emekçiler, işsizler, insan haklarını arayan kadınlar, hukuksuz yere yıllarca cezaevinde bırakılmış, dövülmüş, cezaevinde veya dışarıda öldürülmüş, suikaste, faili meçhule kurban gitmiş insanların yakınları, işkence görmüş öğrenciler, gazeteciler, aydınlar, siyasetçiler açısından umut kırıcı olabilir. Bu nedenle CHP’nin kiminle helalleşip kiminle hesaplaşacağını çok iyi açıklaması gerekir.",https://halktv.com.tr/makale/helallesme-ayri-hesaplasma-ayri-652790
Fikret Bila,Muhalefetin yol haritası,27 Eylül 2021 Pazartesi 00:15,"Seçime doğru yol alınırken Millet İttifakı ve diğer muhalefet partilerinin güçlendiği, iktidarın ise zayıfladığı gözleniyor. CHP Lideri Kemal Kılıçdaroğlu ve İYİ Parti Lideri Meral Akşener’in son hamleleri iktidarın ezberini, kurduğu oyunu bozmuş durumda. Kılıçdaroğlu’nun Haziran 2020’de çekilmiş bir belgeselde HDP’yi meşru muhatap gördüklerini, Kürt sorununu Meclis zemininde HDP ile görüşerek, konuşarak çözebileceklerini, İmralı ve Kandil’in muhatapları olmadığını söylemesi gündem oldu. Kılıçdaroğlu, sonraki açıklamalarıyla, anayasanın ilk dört maddesi çerçevesinde ve parlamento zemininde HDP ve diğer partilerin de katkısıyla bu sorunu çözeceklerini vurguladı. Ardından Akşener’in Halktv’de Genel Yayın Yönetmeni Suat Toktaş’ın sorularını yanıtlarken, “cumhurbaşkanlığına aday olmadığını, başbakanlığa talip olduğunu” açıklaması, HDP’nin hukuk karşısında meşru bir parti olduğunu belirtmesi iktidar cephesinin bütün ezberini bozdu. Bu açıklamalar, iktidarın “Millet İttifakı içinde adaylık yarışı olduğu, bu nedenle aday belirleme sırasında dağılabileceği, CHP ve İYİ Parti’nin HDP ve PKK ile işbirliği içinde bulunduğu” şeklindeki tezlerini boşa çıkardı. İktidarın bu tezlere dayanarak kurduğu oyun da bozuldu. Akşener’in, “cumhurbaşkanlığına değil başbakanlığa talibim, Millet İttifakı’nın belirleyeceği aday için çalışır seçimi kazanırız” sözleri Cumhur İttifakı’nın körüklediği “adaylık kavgası”nın gerçeği yansıtmadığını ortaya koydu. Kılıçdaroğlu’nun, “İmralı ve Kandil muhatabımız değil” vurgusu da yine iktidarın sürekli dillendirdiği “PKK ile işbirliği içindeler, yerli ve milli değiller” iddiasını çürüttü. Aynı şekilde Akşener’in, Cumhur İttifakı liderlerine “PKK’yı siz muhatap aldınız, İmralı’yla Kandil’le siz görüştünüz, İmralı ve Kandil’le aranıza mesafe koyun” demesi, iktidarın “PKK’yla işbirliği” tezini tersine çevirdi. Millet İttifakı’nın gündem yaratan bu açıklamaları, Cumhurbaşkanı Tayyip Erdoğan’ın ABD’den Biden’la görüşemeden dönmesi, New York’a gitmeden övdüğü Biden’ı dönerken ağır sözlerle eleştirmesi, New York’ta uzun ve pahalı bir konvoyla gösteriş geçişi yapmasının Türkiye’de israf olarak görülmesi iktidarı savunma pozisyonuna itti.  Erdoğan’ın çözüm üretmek yerine, hayat pahalılığını yok sayıp marketleri sorumlu tutması, yurt bulamayan ve parklarda sabahlayan öğrencileri yalancılıkla suçlaması, faizi bir puan indirtip doları fırlatması da eklenince siyasette moral üstünlük muhalefete geçti.  Yol haritası belirlendi  İktidarın Millet İttifakı’nı zayıflatma, dağıtma oyunu tutmadı. Aksine ittifakın uyumlu bir çalışma içinde olduğu, DEVA ve Gelecek partilerinin de bu çalışmalara katıldığı gözlendi. 6 muhalefet partisinin genel başkan yardımcılarının oluşturduğu komisyon ortak ilkeleri saptamak üzere çalışmalarını sürdürüyorlar. İki kez toplanan kurul üçüncü toplantısını 5 Ekim’de Ankara’da yapacak. Bu toplantıda ortak ilkeler bildirisine son şeklinin verilmesi büyük olasılık. Kurul toplantılarına CHP adına katılan Genel Başkan Yardımcısı Muharrem Erkek, sohbetimiz sırasında birçok ilke üzerinde görüş birliği bulunduğu  belirtti. Güçlendirilmiş parlamenter sistemi inşa etmek üzere, demokratik, laik sistemin temelini oluşturan; kuvvetler ayrılığı, çoğulculuk, insan hakları, hukukun üstünlüğü, cumhurbaşkanının tarafsızlığı, başbakan ve bakanların Meclis’e karşı sorumluluğu gibi ilkelerde uzlaşmanın bulunduğunu vurguladı. Millet İttifakı, HDP’nin bugün açıklanması beklenen tutum belgesini de değerlendirecek. Millet İttifakı’nın üzerinde uzlaştığı ilkelerle ne derece uyumlu olduğu üzerinde durulacak. Millet İttifakı seçimden önce bir anayasa taslağı açıklamayacak. Millet İttifakı ve bu çalışmalara katılan diğer partilerin genel başkanlarının imzasıyla açıklanacak ortak bildirideki ilkeler nasıl bir anayasa yapılacağının çerçevesini ortaya koyacak. Seçimleri Millet İttifakı’nın adayının kazanmasından sonra siyasi partilerin, üniversitelerin, sivil toplum kuruluşlarının, sendikaların katılacağı bir kurul oluşturulacak. Bu kurul yeni anayasa taslağını hazırlayacak. Yeni anayasa halk tarafından onaylanırsa cumhurbaşkanlığı hükümet sisteminden güçlendirilmiş parlamenter sisteme geçilecek.  Yeni cumhurbaşkanı yetkilerini kullanacak Mevcut sistemle gidilecek seçimi Millet İttifakı’nın adayı kazanırsa geçiş döneminde yetkilerini kullanacak.  Ülkenin ağır sorunlarının çözümünde, tahrip edilmiş devlet kurumlarının acilen düzeltilmesinde, halka verilen vaatlerin yerine getirilmesinde yeni cumhurbaşkanı mevcut yetkilerini kullanmış olacak. Aynı zamanda yeni anayasa ile güçlendirilmiş parlamenter sisteme geçiş için çalışmaları koordine edecek.  Partisinden istifa edecek mi? Yeni cumhurbaşkanı geçiş sürecinde partili olarak kalacak mı, yoksa partisinden istifa mı edecek? Mevcut sistemde Cumhurbaşkanı Tayyip Erdoğan aynı zamanda AK Parti’nin genel başkanı olarak da görev yapıyor. Örneğin Kemal Kılıçdaroğlu veya başka partili bir aday cumhurbaşkanı seçilirse partisinden istifa edecek mi? Muharrem Erkek, mevcut sistemde cumhurbaşkanın partili olması gibi bir zorunluluk olmadığını vurgulayarak, istifa edip etmemenin yeni cumhurbaşkanının takdirine bağlı olacağını belirtiyor. Ancak CHP’nin partisiz cumhurbaşkanlığını savunduğuna da dikkat çekerek, seçilecek cumhurbaşkanın partisinden istifa etmesinin daha büyük olasılık olduğunu vurguluyor. Güçlendirilmiş parlamenter sisteme geçilmesi halinde cumhurbaşkanını halk mı seçecek parlamento mu? Önümüzdeki seçimde göreve gelecek cumhurbaşkanı görevine parlamenter sistemde devam edecek mi, yoksa yeniden seçim yapılacak mı? Güçlendirilmiş parlamenter sisteme geçildiğinde genel seçimler yenilecek mi? Erkek bu soruların yanıtlarının bugün için belli olmadığını,,  seçimden sonra başlatılacak yeni anayasa çalışmaları sırasında açıklığa kavuşacağını belirtti. Millet İttifakı  seçimleri kazanacağından çok emin bir şekilde, seçim sonrasında yeni siyasi sistemi inşa etmek üzere yoğun bir çalışma içinde görülüyor.",https://halktv.com.tr/makale/muhalefetin-yol-haritasi-650607
Fikret Bila,Kaybedecek neyiniz var?,15 Aralık 2021 Çarşamba 00:15,"İktidar ülkeyi yaz boz tahtasına çevirdi. Ekonomi üzerinde kendine göre denemeler yapıyor. Sanki ülke ekonomisini yönetmek çocuk oyuncağıymış gibi. “Şunu bir deneyeyim, olmazsa bunu denerim, o da olmazsa başka bir şey deneriz” anlayışıyla ekonomi yönetilir mi? Ülkenin ve tüm vatandaşların geleceğini belirleyecek kararlar deneme-yanılma yöntemiyle uygulanır mı? İktidar öyle yapıyor. Düşük faiz, yüksek kur politikası izliyor. Döviz ve enflasyon patlayınca, “bu olmadı bir de tersini deneyelim” diyor. Bu kez “yüksek faiz düşük kur” politikası deniyor. “Yok bu da olmadı” diyor, tekrar “düşük faiz yüksek kur” politikasını deniyor. Yine döviz ve enflasyon patlıyor. O arada olan vatandaşa ve ülke ekonomisine oluyor. Koca ülke sanki deneme tahtası… Yeni Hazine ve Maliye Bakanı Nureddin Nebati de Habertürk’ten Sevilay Yılman’ın sorularını yanıtlarken yeni ekonomi modeli tutmazsa “üzülürüm” demiş. Ekonomi üzerine zar mı atıyoruz? Tutacağından emin olmadığınız bir ekonomik modeli neden uyguluyorsunuz? Tutmazsa, “tutsaydı iyiydi ama tutmadı, üzüldüm” deyip kenara mı çekileceksiniz? Bununla da kalmamış, “Bitersek hep beraber biteceğiz. Kazanırsak hep beraber kazanacağız” diye devam etmiş! Ekonomi üzerine kumar mı oynuyoruz? “Ya hep beraber biteceğiz ya hep beraber kazanacağız” diye ekonomi politikası izlenir mi? Hep beraber bitersek, “bir kumar oynadık kaybettik” mi denilecek? Daha kötüsü de var. Uygulanmakta olan ekonomik modelle ilgili karamsar olanlar Bakan’ın şöyle dediğini aktarıyor: “Karamsar tablo çizenler var. Hiçbir şekilde bize inanmayanlar. Onlara diyorum ki; sen maaş alıyorsun, en fazla neyini kaybedersin? Enflasyonun altında ezilirsin. Ama ben bütün varlığımı kaybederim bu iş düzelmezse eğer. 1000 çalışanımız var. 1000 kişiyle beraber bütün varlığımı kaybederim.” Bu yaklaşım, ücretlilere “Sen önemli değilsin, kaybedecek neyin var ki” demektir. “Önemli olan bizim gibi sermaye sahibi olanlar, patronlardır” demektir. “Sizin kaybedecek bir şeyiniz yok en fazla enflasyon altında ezilirsiniz, biz zenginlerin kaybedeceği çok şey var, onun için bizim kaybetmemiz daha mühim” demektir. Hazine ve Maliye Bakanı’nın bakışı bu. Çalışanlar kaybetse de olur, yeter ki sermaye kaybetmesin. Ucuz ekmek kuyruğunda gözü yaşlı bekleyen emeklinin, işçinin, memurun, işsizin, çocuklarına süt, peynir, tereyağı alamayan annenin bir önemi yok! Onların kaybedecek bir şeyi yok! Önemli olan siz ve sizin gibi varlıklılar. Kaybedecek çok şeyi olanlar. İktidar iş dünyasından bakan atamayı seviyor. Devleti iş insanlarına yönettirmeyi tercih ediyor. Ticaret Bakanlığı’nın başına ticaret dünyasından bir bakan atandı. Yaptığı ilk iş kendi şirketinden bakanlığına mal satmak oldu. Kültür ve Turizm Bakanlığı’nın başında ülkenin en büyük turizm operatörlerinden biri var. Sağlık Bakanlığı’nın başında hastaneleri olan biri var. Milli Eğitim Bakanlığı’nın başında özel okulları olan biri vardı. Hazine ve Maliye Bakanlığı’nın başında da şimdi bir iş insanı var. Ticaretin de, sağlığın da, turizmin de, eğitimin de, ekonominin de hali ortada! Kaybedecek bir şeyin yoksa önemin de yok!",https://halktv.com.tr/makale/kaybedecek-neyiniz-var-656726
Fikret Bila,İktidarın sessizliği,03 Eylül 2021 Cuma 00:15,"Son dönemde iktidarın sessizliği dikkat çekiyor. Rüşvet, yolsuzluk, kayırmacılık, dolandırıcılık, görevi kötüye kullanma konu edildiğinde sessizliğe bürünüyor. Her konuda ortalığı ayağa kaldıran, iddialar karşısında muhalefete kükreyen, karşı suçlamalar yapan, hesap soran, sürekli taarruz halindeki AK Parti’yi pek göremiyoruz. Bunun yerine, konu rüşvet, yolsuzluk, komisyon, yetkiyi kötüye kullanma, yasalara aykırı ticaret, rant olunca bunları duymamış, okumamış, televizyonlarda izlememiş gibi yapan, yok sayan, görmeyen, konuşmayan, sessiz bir iktidar var. Örneğin son birkaç gündür, eski Çevre ve Şehircilik Bakanı Erdoğan Bayraktar itiraf gibi açıklamalar yaptı. 17-25 Aralık 2013 operasyonları sürecinde istifa eden dört bakandan biri olan Bayraktar, genç meslektaşımız Altan Sancar’ın sorularını yanıtlarken, “Dosyamda ne varsa, hem tapeler hem teknik takip doğrudur, hem de benim telefon konuşmalarım A’dan Z’ye kadar doğrudur” dedi. “Benim şimdi tuzum kuru. Özel sektördeyim” diye devam eden Bayraktar, “Beni şimdi attılar. ‘Reis’, Sayın Cumhurbaşkanım beni hırsız çuvalının içine koydu ve attı” açıklamasında da bulundu. Hakkında hazırlanan dosyada para pul işleri olmadığını, sadece görevi kötüye kullanmakla suçlandığını belirten Erdoğan Bayraktar, buna karşın rüşvet almakla suçlanan diğer bakanlarla aynı kefeye konulmasını ve aynı muameleye tabi tutulmasına itiraz ediyordu. “Ben hırsız değilim, rüşvet almadım” mesajı veriyordu. 17-25 Aralık sürecinde görevinden istifa ederken de görevi kötüye kullanmakla suçlandığı işlemleri Başbakan’ın bilgisi dahilinde yaptığını ve Başbakan’ın da istifa etmesi gerektiğini söylemişti. Bayraktar’ın bu açıklamalarıyla diğer üç bakan ve ikisinin çocukları hakkındaki dosyalardaki tapelerin, teknik takiplerinden de doğru olduğunu düşündüren bir hava oluştu. Bir gün sonra kısa bir mesajla dosyaların içinin boş olduğunu söylese de, son açıklamayı gelen baskılar üzerine yaptığı izlenimi yerleşti. Diğer bakanlar ve ikisinin çocukları hakkında Zarrab’tan rüşvet aldıkları iddiaları ve takım elbise kılıfında, çikolata kutuları içinde eve rüşvet taşındığı iddiaları, çocukların evlerinde bulunan kasalar, nakit paralar, para sayma makineleri, banka genel müdürünün evinde ayakkabı kutuları içinde yakalanan dolarların kaynağının ne olduğu soruşturma sırasında açıklığa kavuşmadı. “Bu paraları cemaatçi polisler koydu” gibi savunmalar yapıldı ama gözaltına alınanlar serbest bırakılınca adli emanete alınmış bu paraları faiziyle alıp evlerine götürdüler. “Bunları cemaatçi polisler koydu, bizim değil” demediler. Gözaltına alınanlar bir ay sonra serbest bırakıldılar. TBMM’de, AK Parti çoğunluğu bakanların Yüce Divan’a gönderilmesine gerek olmadığına karar verdi. Konu böylece Meclis’te ve yargıda kapatıldı ama kamu vicdanında kapanmadı. Bugün o dört bakandan biri “dosyamdaki her şey doğruydu, suçumu kabul ediyorum” diye açıklama yapıyor. Ancak iktidar sessiz. Erdoğan Bayraktar’ın açıklamalarıyla ilgili tek söz etmiyor. Gelelim Burhan Kuzu olayına. Rahmetli Prof. Dr. Burhan Kuzu kurucusu olduğu AK Parti içinde Cumhurbaşkanı Tayyip Erdoğan dahil herkesin “hocam” diyerek saygı gösterdiği bir isimdi. Yıllarca milletvekilliği ve Anayasa Komisyonu Başkanlığı yaptı. Bir anayasa profesörü olarak cumhurbaşkanlığı-hükümet sisteminin mimarı olduğunu söyler ve bununla gurur duyardı. Ancak Covid-19 nedeniyle ani ölümü açıklandıktan bir süre sonra ortaya çok karanlık bir ilişki ağı, bilgiler, yazışmalar, konuşmalar, mahkeme kayıtlarına geçmiş itiraflar saçıldı. Kuzu uyuşturucu mafyasının mahkemelerde işlerini takip etmekle ve büyük paralar almakla suçlandı. Uyuşturucu baronlarının cezaevinden çıkmasını sağladığı iddia edildi. Herkesi şaşırtan bu gelişmeler karşısında iktidar yine sessizliği seçti. İktidardan cenahından kimse Kuzu hakkında konuşmadı. Olay sessizliğe bırakıldı. Aile şirketinden başında bulunduğu bakanlığa mal satın alan eski Ticaret Bakanı Ruhsar Pekcan kamuoyu baskısı sonucu görevden alındı. Ancak ihale mevzuatına aykırı olarak yaptığı işlem sorgulanmadı. Soruşturma açılmadı. Muhalefetin ısrarlarına karşı iktidar parmağını kıpırdatmadı. Sessiz kaldı. Oysa iktidar, bu iddiaların, bilgilerin, belgelerin, itirafların, mahkeme kayıtlarının asılsız olduğuna inansaydı ortalığı ayağa kaldırırdı. Susmak gerçekleri ortadan kaldırmıyor.",https://halktv.com.tr/makale/iktidarin-sessizligi-650542
Fikret Bila,Yanıtı Atatürk vermiş,10 Eylül 2021 Cuma 00:15,"9 Eylül, Ulusal Kurtuluş Savaşı’nın son zaferidir. Dün, Yunan işgal kuvvetlerinin İzmir’den sökülüp atıldığı 9 Eylül zaferinin 99. yıl dönümüydü. Mustafa Kemal Atatürk, tam bir yıl sonra bu anlamlı günde, 9 Eylül 1923’te, Halk Fırkası adıyla CHP’nin kuruluşunu, Meclis’teki grup toplantısında ilân etmiştir. Atatürk, henüz Kurtuluş Savaşı devam ederken zafer ve barıştan sonra laik bir cumhuriyet ve Halk Fıkrası adıyla bir parti kuracağını açıklamıştı. Atatürk, sosyal bilgiler kitabında da açıkladığı gibi cumhuriyet ile demokrasiyi eş anlamlı kullanır. Cumhuriyetin ilânından önce siyasi parti kurması, Türkiye’nin siyasi partiler eliyle yönetilmesini, diğer ifadeyle demokrasiye geçilmesini hedeflediğinin en önemli işaretidir. Atatürk laik cumhuriyeti CHP eliyle kurup temellendirmiştir. Laiklik devriminin üzerinden 98. yıl geçmiş olmasına karşın Türkiye bugün hala bir laiklik tartışması içinde debeleniyor. İslamcı karakteri iyice baskın hale gelen iktidar, ülkenin çok önemli sorunlarını çözemediği bu süreçte yeniden dine sarıldı. Ekonomiyi dibe vurduran, işsiz sayısını 10 milyonun üzerine çıkaran, rakamlarla oynamasına karşın enflasyonla baş edemeyen, dış ticaret açığını kapatamayan, kişi başına milli geliri hızla düşüren, hazineyi tamtakır hale getiren, lirayı pula çeviren, dış politikada yalnız kalan iktidar, bu çıkmazdan kurtulmak için sırtını yine dine dayadı. Diyanet İşleri Başkanı Ali Erbaş’ın siyaset sahnesine sürülmesi bunu gösteriyor. Erbaş, bir laiklik tartışması yaratarak, iktidarın istediği gibi muhalefeti din minderine çekmeye çalışıyor. AK Parti iktidarı, geçmişte yaptığı gibi yine din siyaseti üzerinden toplumu kutuplaştırıp buradan bir çoğunluk çıkarma planını uygulamaya çalışıyor. Anayasaya aykırı olduğunu bildiği halde, dinin siyasete, ticarete, adalete girmesini savunuyor. Bu noktadan bir laiklik tartışması başlatmayı ve mümkün olursa siyaseti dine bağlayarak seçimde yine iktidarda kalmanın yollarını arıyor. Bu uğurda anayasa suçu işleyip işlemediğini önemsemeden Erbaş’ı siyaset sahnesine sürmüş durumda. Erbaş da iktidarın bu isteği karşısında, gönüllü bir nefer olarak, maliyeti ne olursa olsun Atatürk’e, laikliğe ve CHP’ye karşı tutum alıyor. Oysa işgal ettiği makam, Atatürk’ün laik devriminin ilk sonucudur. Sembolik ve işlevsel değeri çok büyüktür. Diyanet İşleri Başkanlığı 3 Mart 1924 devrim yasalarıyla kurulmuş iki kurumdan biridir. Diğeri de Genelkurmay Başkanlığı’dır. Atatürk, bu kurumları oluşturarak dini ve askeri siyasetin dışına çıkarmıştır. Bugünlerde ise her iki kurum da siyasetin göbeğindedir. O kadar ki Diyanet İşleri Başkanı Ali Erbaş, dinin sadece siyasetin değil ticaretin de adaletin de yargının da içinde olmasını istiyor. Oysa Atatürk’ün yüz yıl önceki din anlayışı da laiklik anlayışı da bugünün iktidarının da Diyanet İşleri Başkanı’nın anlayışından çok ilerdedir. Hilafeti kaldırdığı için Atatürk’e o gün düşman olanların siyasi varisleri bugün de hem Atatürk’ü hem CHP’yi “dinsizlikle” suçlayıp, oradan iktidar üretmeye çalışıyorlar. Oysa ne Atatürk’ün ne de CHP’nin dinle bir sorunları vardır. Bakın Atatürk din konusunda ne diyor: “Din lüzumlu bir müessesedir. Dinsiz milletlerin devamına imkan yoktur. Yalnız şurası vardır ki din Allah ile kul arasındaki bağlılıktır. Softa sınıfın din simsarlığına müsaade edilmemelidir. Dinden maddi menfaat temin edenler iğrenç kimselerdir. İşte biz bu vaziyete karşıyız ve buna izin vermiyoruz. Bu gibi din ticareti yapan insanlar masum halkımızı aldatmışlardır. Bizim ve sizlerin asıl mücadele edeceğimiz bu kimselerdir. Hangi şey ki akla, mantığa, halkın menfaatine uygundur; biliniz ki o bizim dinimize uygundur. Eğer bizim dinimiz aklın mantığın uyduğu bir din olmasaydı mükemmel olmazdı, son din olmazdı.” (Ahmet Taner Kışlalı, Kemalizm Laiklik ve Demokrasi, İmge Yayınları) Atatürk’ün bir asır önce söylediği bu sözler bugünün Diyanet İşleri Başkanı’na yanıt gibi. Dinin, Allah ile kul arasında olduğunu vurguluyor. Ancak Diyanet İşleri Başkanı Erbaş, inancın kul ile Allah arasından çıkarılıp, ticarete, siyasete, adalete, yargıya taşınmasını istiyor. Oysa Atatürk, elleriyle kurduğu Diyanet İşleri’nin Başkanı’na kimlerle mücadele etmesi gerektiğini söylüyor. Din simsarlığı yapanlarla, din ticareti yapanlarla, dinden maddi menfaat sağlayanlarla, din üzerinden halkı aldatanlarla mücadele etmesini istiyor. Diyanet İşleri Başkanı ise din simsarlarıyla, din tacirleriyle, sözüm ona dini vakıflarda çocuklara tecavüz edenlerle, kadın katilleriyle, devleti soyanlarla, yolsuzluk yapanlarla değil, Atatürk’le, laiklikle, CHP’yle mücadele ediyor.",https://halktv.com.tr/makale/yaniti-ataturk-vermis-650564
Fikret Bila,Kılıçdaroğlu: Türkiye iktidar değişikliğine gidiyor,08 Eylül 2021 Çarşamba 13:11,"CHP  Lideri Kemal Kılıçdaroğlu, son günlerde iktidar cephesinden Millet İttifakı’na yönelik “aralarından sorun var” iddialarının “iktidarı kaybetme korkusu”ndan kaynaklandığını düşünüyor. Kılıçdaroğlu, bugünkü sohbetimizde, iktidarın, “Millet İttifakı içinde adaylık sorunu var” iddiasını ısrarla gündeme getirmesi konusunu şöyle değerlendirdi: “İktidarın sürekli olarak Millet İttifakı’nda sorun varmış gibi bir hava yaratmaya çalışmasının nedeni Türkiye’nin bir iktidar değişikliğine gittiğini gördüğü içindir. İktidarı kaybetme korkusu içinde böyle davranıyorlar. Millet İttifakı’nda sorun varmış gibi iddialar ortaya atıyorlar. Millet İttifakı’nda hiçbir sorun yok. Cumhuriyetimizi demokrasi ile taçlandırmak için çalışıyoruz. Ortak hedefimiz bu. Biz aramızda sorun olmadığını biliyoruz. Bunu bizim bilmemiz önemli. İktidarın iddiaları gerçeğe dayanmadığı için de bir önem taşımıyor.” Kılıçdaroğlu, son dönemde özellikle iktidara geldiklerinde neler yapacakları konusunda etkili videolar çekerek paylaşıyor. CHP’nin vaatlerini kamuoyuna yansıtıyor. Böylece sadece iktidarı eleştiren bir ana muhalefet partisi değil aynı zamanda Türkiye Cumhuriyeti’nin ikinci yüzyılında neler yapacaklarına ilişkin hazırlıklarını duyuruyor. Kılıçdaroğlu’nun vaatlerini aktarırken birinci tekil şahıs olarak konuşması dikkat çekti. “Söz veriyorum gençlerin sorununu çözeceğim”, “Süleyman Şah türbesine yerine taşıyacağım” gibi. Kılıçdaroğlu’nun bu söylemi de iktidar yanlıları tarafından bir sorun gibi yansıtılıyor. İYİ Parti’den Cihan Paçaçı da kendisine yöneltilen soruyu yanıtlarken “Madem birlikte hükümet kuracağız, bu vaatlerin bize de sorulması gerekir” diyerek bir serzenişte bulundu. Kılıçdaroğlu’na bu serzenişi ve nedene birinci tekil şahıs söylemi kullandığını sordum. Şu yanıtı verdi: “Ben Millet İttfakı olarak ortaklaştığımız konularda çoğul konuşuyorum. Ama henüz ortaklaşmadığımız konularda, İttifak adına konuşmayı etik bulmadığım için tekil şahıs olarak konuşuyorum. Bu benim Millet İttifakı’na gösterdiğim hassasiyetten kaynaklanıyor. Henüz konuşup ortaklaşmadığımız bir konuda İttifak adına konuşmam doğru olmaz. Tabii süreç içinde ortaklaştığımız konular çoğaldıkça o zaman çoğul konuşuruz. Örneğin güçlendirilmiş parlamenter sistem konusunda Millet İttifakı olarak ortaklaşmış durumdayız. Bu konuda elbetti İttifak adına çoğul konuşulabilir. Konular üzerinde ortaklaşma oldukça o konularda da ortak konuşmamız daha doğru olur. Ortaklaşma olmadan çoğul konuşmam etik olmaz.” Kılıçdaroğlu, iktidarın televizyonlarda ve köşe yazılarında “Millet İttifakı’nın cumhurbaşkanı adayı kim olacak” konusunu, televizyonlarda ve köşe yazılarında sürekli gündemde tutulmasıyla ilgili  “adayımız kim olursa olsun seçimi kaybededeceklerini bildikleri için yapıyorlar” değerlendirmesinde bulundu. Bu bağlamda iktidar, İYİ Parti Lideri Meral Akşener’in, İstanbul Büyükşehir Belediye Başkanı Ekrem İmamoğlu’nu Fatih benzetmesi “Akşener’in adayı İmamoğlu,” “Akşener Kılıçdaroğlu’nun yerinde İmamoğlu’nu göstermek istiyor” biiminde yorumlandığını anımsattığında Kılıçdaroğlu şu yorumu yaptı: “Bunlar çok zorlama yorumlar. Bunu zaten Sayın İYİ Parti sözcüleri açıkladılar.  Oradan böyle bir sonuç çıkarmak gerçekten aşırı bir zorlamaydı. Dediğim gibi kaybedeceklerini bildikleri için CHP içinde, Millet İttifakı içinde sorun yaratmaya, sorun varmış gibi iddialarda bulunmaya çalışıyorlar.” Kılıçdaroğlu’na göre iktidar boşuna çaba gösteriyor. Millet İttifakı uyumlu bir şekilde sorunsuz çalışıyor. İttifak içinde en küçük bir sorun yok. Bu çabaların tek nedeni Türkiye’nin bir iktidar değişikliğine gittiği gerçeğini görmüş olmaları.",https://halktv.com.tr/makale/kilicdaroglu-turkiye-iktidar-degisikligine-gidiyor-650558
Fikret Bila,Kim kimi kandırıyor?,05 Kasım 2021 Cuma 00:15,"İktidarın bilgilendirme amaçlı yaptığı açıklamaların ortak yönü halkın gözünü boyamaya yönelik olmaları. Bu nedenle yapılan açıklamalar artık halk nezdinde de inandırıcı olmaktan çok uzak kalıyor. Örneğin korona salgının ilk aylarında Sağlık Bakanlığı’nın gerçek vaka sayısını değil hastaneye yatanların sayısını açıkladığı ortaya çıkmıştı. Vaka sayısını düşük gösteren Türkiye salgınla mücadelede Avrupa ülkelerinden daha başarılı izlenimi yaratmıştı. Aynı şekilde vefat sayılarının da düşük gösterildiği ortaya çıktı. Bu durum salgınla ilgili Sağlık Bakanlığı’nın yaptığı açıklamalara güveni sarstı. İktidarın başarılı görünmek için gerçekleri eğip büktüğü tek alan sağlık hizmetleri değil. Türkiye İstatistik Kurumu’nun (TÜİK) enflasyon ve diğer ekonomik göstergelerle ilgili yaptığı açıklamalara da kimse inanmıyor. TÜİK’in de iktidardan aldığı talimatlara göre rakamları eğip büktüğü biliniyor. Bunu zaten eski TÜİK Başkanı da açıklamıştı. Gerçekleri çarpıtan bir diğer kurum da Merkez Bankası. TÜİK’in açıkladığı ancak gerçeği yansıtmayan enflasyon oranlarını kendine uygun şekilde kullanan Merkez Bankası da yapması gerekenin tersini yapıp faizleri düşürüyor. Açıkladığı enflasyon tahmini hiçbir zaman tutmuyor. Son örneği birkaç gün önce yaşandı. Merkez Bankası daha önce yüzde 14 olarak açıkladığı enflasyon oranında düzeltmeye gitti ve tahminini yüzde 18,4’e çekti. Ancak birkaç gün sonra enflasyon rakamı yüzde 19,89 olarak açıklandı. TÜİK, Merkez Bankası’nı bir haftalık süre içinde tekzip etmiş oldu. Merkez Bankası, faizi gerçeklere göre değil iktidardan aldığı siyasi talimat doğrultusunda belirlediği için her ay zor duruma düşüyor. Ekim ayı enflasyon beklentisi yüzde 20’nin biraz üzerindeydi. TÜİK enflasyon yüzde 20’yi bulmasın diye aylık enflasyonu yüzde 2,39, yıllık enflasyonu da yüzde 19,89 olarak açıkladı. Böylece enflasyon yüzde 20’ye varmamış oldu! Uyanık satıcıların 100 liralık malın üzerine 90.95 lira yazmaları gibi. Ticaretteki “kalanlı fiyat” uygulaması gibi “kalanlı enflasyon” politikası izleniyor. Bakın yüzde 20 değil yüzde 19,89” diyerek “başarı” algısı yaratmak için. Bundan daha önemlisi gerçek enflasyonun TÜİK’in açıkladığından çok daha yüksek olması. Örneğin bilim insanlarından oluşan Enflasyon Araştırma Grubu (ENAG) Ekim ayı enflasyon oranlarını duyururken, aylık enflasyonu 6.90, yıllık enflasyonu ise yüzde 49.87 olarak açıkladı. TÜİK aldığı talimata göre enflasyon bulmak zorunda olduğu için temel gıda maddelerini, enerji fiyatlarını hesaba katmıyor. Onları hesaba katarsa enflasyonu ENAG’ın yaptığı gibi yüzde 50 olarak açıklaması gerekiyor. İktidar da bunu istemediği için kafasına göre bir enflasyon sepeti yaratıyor. Gıda ürünlerinde bir yılda meydana gelen artışa baktığınızda TÜİK’in açıkladığı yüzde 19.89 oranındaki enflasyonun değil, ENAG’ın açıkladığı yüzde 49,87 oranındaki enflasyonun gerçeği yansıttığı anlaşılıyor. Bazı gıda ürünlerindeki yıllık artış bunu gösteriyor. Örneğin tavuk etinde yüzde 68, mercimekte yüzde 52, margarinde yüzde 50, yumurtada yüzde 47, nohutta yüzde 46, sütte, yoğurtta yüzde 37, zeytinyağında yüzde 35, bulgurda yüzde 30, dana etinde yüzde 30 gibi. İktidarın açıkladığı enflasyon rakamlarında gariplik bununla da sınırlı değil. Bir de tüketici fiyatlarındaki artışla üretici fiyatları arasındaki artışın birbirinden çok uzak olması var. TÜİK’e göre tüketici fiyatları yüzde 19,89 oranında, üretici fiyatları ise yüzde 46,31 oranında artmış. Bunun anlamı şu: Üreticilerin maliyetleri yüzde 46,31 oranında artmış ama bu ürünlerin fiyatlarına yüzde 19,89 oranında yansımış. Yani son satıcıya mal verenler maliyet artışının yarısını sineye çekmişler, tüketiciye yansıtmamışlar! Pahalıya alıp ucuza satmışlar! Bile bile zarar etmişler! Böyle bir ticaret olabilir mi? Tabii ki olamaz. Bir üretici maliyet artışının yarısını yansıtmadan zarar ederek ticaret yapabilir mi? Hadi diyelim üretici maliyet artışını aynen yansıtmayıp, satışlar düşmesin diye bir süre zararı üstlendi veya iktidardan çekinerek maliyetin tamamını yansıtmadı. Buna kaç ay dayanır ki? Eğer iflas etmeyi kafaya koymadıysa dayanamaz. Zaten ENAG’ın tüketici enflasyonunu yüzde 50 bulması, üretici maliyetlerinin tüketiciye yansıtıldığını gösteriyor. Bu durumda da TÜİK’in üretici fiyatlarını yüzde 46, tüketici fiyatlarını yüzde 19,89 artmış gibi düşük düzeyde göstermesinin gerçekle örtüşmediği ortaya çıkıyor. TÜİK’i tekzip eden bir diğer gerçek de, devletin vergi, harç ve cezalara 2022 yılında uygulayacağı yeniden değerleme oranı. Devlet her yıl belirlediği yeniden değerleme oranında vergileri, harçları ve cezaları artırıyor. 2022 yılı için belirlenen yeniden değerleme oranı yüzde 36,2 düzeyinde. Bu durumda sormak gerekiyor; eğer enflasyon yüzde 19,89 ise devlet yeniden değerleme oranını niye yüzde 36,2 olarak belirliyor? Yeniden değerleme oranı yüzde 36,2 ise enflasyon niye yüzde 19,89? İktidar, başarılı görünmek için devlet için ayrı, tüketici için ayrı, üretici için ayrı enflasyon belirleyerek halkın gözünü boyayabileceğini, kandırabileceğini düşünüyor. Ancak, halkın karşılaştığı fiyatlar iktidarın yaratmaya çalıştığı bolluk, ucuzluk içindeki Türkiye imajını yerle bir ediyor. Rakamlarla oynayarak halkı kandırmak mümkün değildir. Halk kimin kimi kandırdığını biliyor.",https://halktv.com.tr/makale/kim-kimi-kandiriyor-651590
Fikret Bila,AKŞENER: İTTİFAKTA EN KÜÇÜK BİR SORUN YOK,13 Eylül 2021 Pazartesi 00:15,"İYİ Parti Lideri Meral Akşener, Millet İttifakı adayının önümüzdeki cumhurbaşkanlığı seçimini kazanacağından emin konuşuyor. Akşener, dünkü söyleşimizde, Millet İttifakı’nda özellikle adaylık konusunda anlaşmazlıklar olduğuna ilişkin, iktidarı destekleyen medyada gündemde tutulan iddialara şu yanıtı verdi: “Millet İttifakı’nda en küçük bir sorun yok. Uyumlu bir biçimde çalışıyoruz. Sayın Kılıçdaroğlu ile benim aramda da herhangi bir sorun yok. Millet İttifakı olarak yerel seçimlerde İstanbul’u, Ankara’yı nasıl kazandıysak, aynı modelle cumhurbaşkanlığı seçimini de kazanacağız. Sık sık söylüyorum Millet İttifakı’nın adayı Türkiye’nin 13. cumhurbaşkanı olacak.” Akşener, “adayın belirlenmesi aşamasında bir sorun yaşanabilir mi” şeklindeki soruma da şu karşılığı verdi: “Hayır. Bir sorun yaşanmaz. Millet İttifakı kimi aday gösterirse hep birlikte çalışırız ve seçimi alırız.” Akşener, çok büyük olasılıkla seçime mevcut sistemle gidileceğini vurgulayarak, Millet İttifakı’nın hedefini iki aşamada gerçekleştirmeyi düşündüklerini söyledi. İki aşamalı hedefi şöyle özetledi: “Birinci aşamada mevcut sistemde cumhurbaşkanlığı seçimini kazanacağız. Cumhurbaşkanlığı seçimini kazandıktan sonra sistem değişikliğine yöneleceğiz. Güçlendirilmiş parlamenter sisteme geçeceğiz. Bu sisteme geçmek için önce cumhurbaşkanlığı seçimini kazanmamız gerekiyor. Bu amaçla canla başla çalışıyoruz ve toplumda da karşılığını görüyoruz. Bizim sorunumuz kişilerle değil sistemle. Bu sistemi değiştireceğiz, güçlendirilmiş parlamenter sistemi kuracağız.” CHP Genel Başkanı Kemal Kılıçdaroğlu’nun birinci tekil şahıs olarak konuşması geçtiğimiz hafta tartışma konusu olmuştu. İYİ Parti’den Cihan Paçacı, Kılıçdaroğlu’nu, “madem ortak hükümet kuracağız önce bizimle konuşması gerekmez mi”  diyerek eleştirmişti. Ancak Kılıçdaroğlu bu konudaki sorumu yanıtlarken, “İttifaka saygım nedeniyle böyle konuşuyorum. Ortaklaştığımız konularda çoğul konuşuyorum. Henüz oturup konuşmadığımız, ortaklaşmadığımız konularda tekil konuşmam etik olmaz” demişti.  Akşener, dünkü sohbetimizde aynı konuda şu değerlendirmeyi yaptı:  “Bu konuda da bir sorun yok. Sayın Kılıçdaroğlu da açıkladı. Cumhur İttifakı’nda hiç kimse kendi görüşünü söyleyemediği için Milet İttifakı’nda herkesin kendi görüşünü söyleyebilmesi sorun gibi yansıtılıyor. Millet İttifakı’nda demokrasi var. Cumhur İttifakı’nda ise herkes liderden korkuyor. Cumhur İttifakı duygusal bir ittifak. İşte, ‘mezara kadar beraberiz’ söylemi kullanıyorlar. Duygusal söylemler. Biz ise Millet İttifakı olarak rasyonel bir ittifakız. İttifak içinde her parti kendi kurumsal kimliğini elbette koruyor. CHP yüz yıllık bir parti. Yerleşik kurumları, kurulları, gelenekleri, söylemleri var. Biz ise çok yeni bir partiyiz. Bu nedenle bazen iyi niyetle yapılmış açıklamalar yanlış da anlaşılabiliyor. Ama dediğim gibi hiçbir sorun yok.” Akşener’e, İstanbul Büyükşehir Belediye Başkanı Ekrem İmamoğlu için kullandığı, “Fatih de ‘ya ben İstanbul’u alırım ya İstanbul beni alır’ demişti” sözüyle jest yapmasının ardından başlayan, “Akşener’in adayı İmamoğlu” tartışmasını da sordum.  Yanıtı şu oldu: “Doğrusu ne kadar şaşırtıcı yorumlar yapıldı. Ne kadar çirkin sözler söylendi. Şaşırmamak mümkün değil. Elbette Fatih Sultan Mehmet, Alparslan, Mustafa Kemal Atatürk istiklal ve istikbal için feyz almamız gereken büyüklerimizdir. Bunu anımsatmak, bu büyük insanlara atıfta bulunmak, onlardan dersler çıkarmak hepimizin görevidir. Benim yaptığım buydu, konuyu nerelere çektiler.” Akşener’e 17/25 Aralık 2013 olayları sonrası istifa eden dört bakandan biri olan Erdoğan Bayraktar’ın yaptığı çıkışı da sordum. Bayraktar’ın, “tarafsız bir savcı dosyamı incelesin, eğer ‘yargılanması gerekir’ sonucu çıkarsa ben yüce Divan’a gitmekten korkmam” sözlerini anımsatarak değerlendirmesini sordum. Şu yanıtı verdi: “Eski bakanların yargıya gitmeleri, orada aklanmaları iyi olur. En doğru yol budur. Ben de Sayın Cemil Çiçek’in ve Sayın Ertuğrul Yalçınbayır’ın görüşlerine tümüyle katılıyorum. Meclis yargılanmanın yolunu tekrar açabilir. Bu yola başvurulabilir. O dönemde yargının her yerinde FETÖ’cü savcılar, hakimler vardı. İnsanlar mahkemeye gitmekten çekiniyorlardı. Ama şimdi öyle bir durum yok. FETÖ’cü savcılar, hakimler yok. Bu nedenle yargıya gidip aklanmaları en iyi yoldur.” Akşener, söyleşimizin sonunda, Millet İttifakı’nda sorun yaratma veya bir sorun varmış gibi gösterme gayretlerinin yapay ve boş gayretler oluğunu vurguladı.",https://halktv.com.tr/makale/aksener-ittifakta-en-kucuk-bir-sorun-yok-650570
Fikret Bila,Demokrasiden uzak söylem ve eylemler,01 Kasım 2021 Pazartesi 00:15,"Türkiye’de iktidar, iç ve dış politikada, demokrasiden uzak söylem ve eylemlerini artırdı. Muhalefet liderlerinin can güvenliğini bile hiçe sayan bir söylem demokratik hukuk devletlerinde kabul edilebilir bir politika tarzı değildir. Dış politikada kullanılan söylem de uluslararası ilişkiler açısından sorunlu bir yaklaşımdır. Son örneklerinden biri Türkiye’nin “10 büyükelçiyi istenmeyen kişi ilân edip sınır dışı kararı” alacağını dünyaya duyurmasıydı. Yapabildi mi? Hayır yapamadı. Günün sonunda, başta ABD, Fransa ve Almanya olmak üzere batılı ülkelerle zaten kötü olan ilişkilerini daha da germekten başka bir işe yaramadı. Ek olarak en üst düzeyde yaratılan bu gerginlik Erdoğan-Biden görüşmesinden sonra Beyaz Saray’dan yapılan açıklamaya da yansıdı. Beyaz Saray, görüşmede Biden’ın barış ve refah için güçlü demokratik kurumların, insan haklarına saygının ve hukukun üstünlüğünün önemini vurguladığını açıkladı. Beyaz Saray’dan yapılan açıklamadan, S-440, F-35, F-16 konularında Türkiye’nin beklentilerini karşılayacak bir gelişme olmadığı anlaşılıyor. ABD’nin Suriye’de PKK-PYD-YPG’ye verdiği destek konusunda ise soru üzerine Cumhurbaşkanı Tayyip Erdoğan şu açıklamayı yaptı: “Şüphesiz Suriye'de bulunan bu terör örgütleri PKK, PYD, YPG gibi bunların özellikle Amerika'dan aldıkları destekler konusunda kendilerine bu desteklerle ilgili üzüntümüzü, bu desteklere yönelik NATO üyesi ülkeler olarak bunun bizde meydana getirdiği üzüntüleri ifade ettik. Ve bu konularda bizim dayanışmamızı zedeleyecek adımlar olduğunu da söyledik.” ABD’nin Türkiye’nin yanı başında bir PKK devleti ve bir PKK ordusu kurduğu biliniyor. Desteğini artırarak sürdürüyor. Türkiye’nin bekasıyla ilgili böyle bir konuda Türkiye’nin sadece “üzüntü” bildirmesi çok zayıf bir tepkidir. Türkiye’nin toprak ve ulusal birliğini bozmaya hedefleyen terör örgütüne verilen bir destek karşısında ABD’ye İsmet İnönü ve Bülent Ecevit gibi sert ve kararlı bir tepki gösterilmeliydi. Biden’ın demokrasiye, insan haklarına ve hukukun üstünlüğüne dikkati çekmesi son günlerde yaşanan Osman Kavala kriziyle ilgili. Bu eleştiriler, Türkiye’nin, Avrupa İnsan Hakları Mahkemesi’nin (AİHM) kararlarını uygulamak zorunda olduğunu yönünde hatırlatma anlamına geliyor. İktidar iç politika için kullandığı “çıkarmaya çalışacaklar, çıkartamazlar” sözünün aksine Rahip Brunson ve Deniz Yücel olaylarında olduğu gibi Kavala’yı Avrupa Konseyi Bakanlar Komitesi’nin 30 Kasım’da yapacağı toplantıdan önce bırakmak zorunda kalabilir. İktidarın sözleri yine havada kalabilir. Bu konu demokratik hukuk devletlerinde yargının alanına girer. Yargı iktidarın isteklerine göre karar vermez. Ancak Türkiye hızla demokratik hukuk devletinden uzaklaşıp, yargıyı iktidarın etki alanına soktuğu için Kavala’nın serbest bırakılıp bırakılmayacağı AİHM kararlarına göre değil iktidarın açıklamalarına göre kararlaştırılıyor. İktidarın tutuklu veya hükümlülerle ilgili beyanlarının yargı kararına dönüşmesi Türkiye’yi hem içeride hem dışarıda demokrasiden uzaklaşan bir ülke konumuna yerleştirmiş durumda. İktidarın, demokratik hukuk devleti kurallarıyla ve anayasal ve yasal sorumluluklarıyla bağdaşmayan son işlerinden biri de Cumhurbaşkanı Tayyip Erdoğan’ın AK Parti’nin Meclis’teki grup toplasında konuşurken izlettiği videoydu. Bu videoda, CHP Lideri Kemal Kılıçdaroğlu’na, Çubuk’ta şehit cenazesinde yapılan linç girişimi görüntüleri vardı. Kılıçdaroğlu için linç görüntüleri eşliğinde, “tehditleri nedeniyle millete hesap verecek” deniliyordu. Kılıçdaroğlu’na yapılan linç girişiminin görüntülerini ekrana getirmek ve “hesap verecek” demek, demokratik hukuk devletlerinde kabul edilemez. Bu görüntülerin izlettirilmesi her şeyden önce Kılıçdaroğlu’na yapılan linç girişiminin meşrulaştırılması demektir. Linç girişiminde bulunanları ve yumruk atan saldırganı desteklemek, “Kılıçdaroğlu bunu hak etti” demektir. Oysa, iktidara Cumhurbaşkanı’ndan başlayarak düşen görev linç günü de sonrasında da saldırganları en sert şekilde kınamak, yargıya düşen görev de suçluların en kısa sürede yargılanıp cezalandırılmalarını sağlamaktı. İkisi de yapılmadığı gibi Kılıçdaroğlu yine tehdit ediliyor ve saldırgan da kahraman muamelesi görüyor. Linç girişimini meşru görüp desteklemek, “halkın demokratik tepkisini Cumhurbaşkanı’nın tasvip ve takdir hakkı vardır” demek, yurt gezileri yapan muhalefet liderleri için risk oluşturur Oysa iktidarın yapması gereken tam tersidir. Muhalefet liderlerinin can güvenliğinden iktidar sorumludur. Bu sorumluluğa uygun söylemde bulunması ve gerekli tüm önlemleri alması gerekirken, linç görüntülerini ekrana taşımak da yine demokratik hukuk devleti kurallarını dikkate almayan, baskıcı bir iktidar anlayışını gösterir. Oysa demokrasilerde başta can güvenliği olmak üzere seçim yarışında araçların eşitliği geçerlidir. İktidarın, daha önce de İYİ Parti Lideri Meral Akşener’e, Rize’de yapılan saldırıları “bu daha iyi günleriniz” diye karşılaması da durumu tasvip eden bir yaklaşımdı. İktidarın bu söylem ve eylemleri seçimlerde demokratik hukuk kurallarının değil baskıcı bir ortamın yaşanacağını şimdiden ortaya koyuyor.",https://halktv.com.tr/makale/demokrasiden-uzak-soylem-ve-eylemler-651113
Fikret Bila,Erken seçimden başka çare yok,20 Aralık 2021 Pazartesi 00:15,"Bir Afrika atasözünü anımsatmanın tam zamanıdır: “Aslan, ceylan, sırtlan, zebra yan yana koşuyorsa orman yanıyor demektir.” Bu söz tam da Türkiye ekonomisini tanımlıyor. Çünkü orman yanıyor. Emekle beraber büyük sermaye de kendini kurtarmak için aynı yönde koşmaya başladı. Önce İstanbul Sanayi Odası Başkanı (İSO) Erdal Bahçıvan ses verdi. “Dün faiz indirimine giden Merkez Bankası’nın, bugün elindeki kıymetli döviz kaynaklarını piyasaya sürmesini şaşkınlıkla izliyoruz” dedi. Ardından Türkiye Odalar ve Borsalar Birliği (TOBB) Başkanı Rifat Hisarcıklıoğlu, piyasalarda yaşanan çalkantının ve döviz kurlarının geldiği düzeyin birçok firmayı endişelendirdiğini ve olumsuz etkilediğini söyledi. “Piyasaların ivedilikle istikrara kavuşmasını sağlayacak acil önlemler alınmasını ve öngörülebilirliliğin temin edilmesini bekliyoruz” dedi. Ve son olarak Türkiye Sanayici ve İş İnsanları Derneği (TÜSİAD) yangından kaçanlara katıldı ve bir yazılı açıklama yaptı. “Son dönemde yaşadığımız istikrarsızlıklar sonucunda, denenmekte olan ekonomi programıyla amaçlanan sonuçlara erişilemeyeceği netleşmiştir… Genel kabul görmüş iktisat bilimi kurallarına hızla dönülmesi gerektiği açıktır” dedi. Böylece CHP’nin, İYİ Parti’nin, Saadet, Gelecek, Deva ve Demokrat Parti’nin, DİSK’in, KESK’in aylardır söylediğini sermaye örgütleri de cılız bir sesle de olsa söylemeye başladılar. Tabii 1980 öncesinde rahmetli Bülent Ecevit’e kükredikleri, çarşaf çarşaf gazete ilânlarıyla iktidar değişikliğine büyük katkı verdikleri gibi değil. Oldukça cılız. Sadece küçük bir twit ve internet sitesine konulan bir açıklama. Aradaki farkın nedeni korkudur. Yeni Hazine ve Maliye Bakanı Nureddin Nebati’nin demek istediği gibi kaybedecek çok şeyi olan korkar. Yine de İSO, TOBB, TÜSİAD gibi 20 yıldır her şart altında iktidarı destekleyen, milli gelirden daha fazla pay almak için her türlü ödünü veren, onları var eden Atatürk ismi silinirken, hakaret edilirken, yok sayılırken, cumhuriyetin çağdaş değerleri ayaklar altına alınırken, hazine yandaşlarla birlikte boşaltılırken, laiklik yok edilirken, şüpheli bir referandumla rejim değiştirilirken sesini çıkarmayan, hatta destekleyen sermayenin bugün iktidara karşı ses çıkarabilmesi önemlidir. Kuvvetler ayrılığına fiilen son verilip yasama, yürütme ve medyanın büyük bölümünün iktidarın kontrolüne girdiği, demokratik kurumların çalıştırılmadığı, bütün yetkinin yürütme organı olarak tek kişinin elinde toplandığı sürece itiraz etmeyen sermayenin, “şaşkınlıkla izliyoruz, acil önlem bekliyoruz, önümüzü göremiyoruz, bu politika ile amaçlara erişilmeyeceği nettir, iktisat bilimine dönülmelidir” diyerek ses vermesi onların da iktidardan umudunu kestiklerini gösterir. TÜSİAD, CHP Lideri Kemal Kılıçdaroğlu, Başkan Simone Kaslowski’yi arayıp “herkesin konuşması lazım” dedikten sonra mı bu açıklamayı yapmaya karar verdi veya zaten yapacak mıydı orasını bilmiyoruz. Ancak Kılıçdaroğlu’nun aramasının, iktidarın her gün güç kaybetmesinin etkisi olduğunu tahmin edebiliriz İktidar ciddi şekilde tıkanmış durumda. Bilerek veya bilmeyerek çok sık hata yapıyor, kendisiyle çelişen kararlar alıyor. Aldığı bir kararın mürekkebi kurumadan tam aksi bir karar. “Deniyoruz, ya hep birlikte batarız ya hep birlikte çıkarız” diyerek ekonomide kumar oynadığını açıklayan bir iktidarın, halkı sürüklediği uçurumdan haberi olmadığı veya ciddiye almadığı anlaşılıyor. Türkiye’nin bu krizden kurtulmasının tek çaresi erken seçime gidilmesidir. Siyasal muhalefetle toplumsal muhalefetin birlikte hareket etmesi gerekiyor ki gidiş de o yöndedir. Seçim kararının ilân edilmesi bile doları düşürmeye yeter. Yeter ki iktidar değişikliği umudu doğsun.",https://halktv.com.tr/makale/erken-secimden-baska-care-yok-657325
Fikret Bila,MGK garantili ekonomi politikası,29 Kasım 2021 Pazartesi 00:15,"Milli Güvenlik Kurulu’nun (MGK) görevleri arasında iktidarın ekonomi politikasını uygulatmak gibi bir görevi yoktu. Son toplantısından sonra yapılan açıklama böyle bir görevi de üstlendiği anlaşıldı. MGK’nın son bildirisinde şu ifadeye yer verildi: “Türkiye’nin inşa ettiği sağlam altyapı üzerinde, hedeflerine uygun şekilde yatırım, üretim, istihdam ve ihracat odaklı ekonomi politikalarını hayata geçirme sürecinde karşılaştığı ve karşılaşabileceği sınamalar ile tehditler değerlendirilmiş, cumhuriyetimizin 100. yılına her alanda olduğu gibi iktisadi olarak da güçlü şekilde ulaşma kararlılığı teyit edilmiştir.” Bu ifadeden anlaşılıyor ki MGK, iktidarın ekonomi politikasını çok beğenmiş, destekleme kararı almış ve bu politikaya muhalefet edeceklere karşı neler yapılabileceğini değerlendirmiş. MGK bu açıklamasıyla, iktidarın ekonomi politikasına karşı çıkılmasını “milli güvenlik sorunu sayarım” diyor ki bu açıkça muhalefete tehditvari bir mesaj niteliği taşıyor. Anayasaya göre görevi Türkiye Cumhuriyeti Devleti’nin milli güvenlik siyasetini belirlemek, Türkiye’ye yönelik tehditleri saptamak ve alınması gereken önlemler konusunda hükümete tavsiyelerde bulunmak olan MGK’nın iktidarın ekonomik kararlarının garantörlüğüne soyunması yeni bir duruma işaret ediyor. Bu durum Türkiye’nin bir parti-devlete dönüşmüş olmasıdır. Bildiride, komutanların da imzası olduğuna göre iktidarın “değersiz lira, değerli döviz” politikası askeri güçle de desteklenmiş bir politika oluyor. Demokratik rejimlerde, askerin, polisin, yargının hükümetin ekonomi politikasını desteklemek, muhalefete gözdağı vermek, muhalefetin siyaset alanını daralmak gibi bir görevi olmaz, olamaz. Halka acı reçete içirmek için devlet gücünün kullanıldığı dönemler olmuştur. Ancak o dönemler demokratik dönemler değildir. Demokrasinin askıya alındığı dönemlerdir. Örneğin, dar ve sabit gelirli halkı ezen, fakirleştiren 24 Ocak kararları 12 Eylül rejiminin baskısı altında uygulanmıştır. Sendikalar etkisizleştirilmiş, grev yasaklanmış, protesto gösterilerine izin verilmemiştir. Sadece Türkiye’de değil dünyada da örnekleri yaşanmıştır. MGK bildirisi aslında bir süredir fiilen uygulanan devlet gücüyle muhalefeti sınırlama politikasının resmen ilânı anlamı da taşıyor. İktidar, uzunca bir süredir toplumsal ve siyasal muhalefeti siyaset dışı araçlarla baskılıyor. Grev yapan işçilere kolluk güçleriyle müdahale ediyor. Hakları için yürüyüş yapan kadınları yine kolluk güçleriyle yerlerde sürüklüyor. Baro başkanlarını Ankara’ya sokmuyor. Boğaziçi Üniversitesi öğrencilerine terörist muamelesi yapıyor. Anayasanın güvencesi altında olan barışçıl protesto haklarını kullanmalarına izin vermiyor. Pandemi yasaklarını sadece muhalefet partileri için uyguluyor. İktidar partisi için uygulamıyor. Muhalefet partilerinin mitinglerinde talep edilen meydanı yasaklıyor. Muhalefet liderlerini tehdit ediyor. Ana muhalefet liderine yapılan linç girişimini anlayışla karşılıyor, saldırganlara kahraman muamelesi yapıyor. Şimdi de MGK kararıyla iktidarın ekonomi politikasına muhalefet edilmesinin milli güvenliğe tehdit olarak yorumlanacağını dünyaya duyuruyor. Muhalefet partilerinin, sivil toplum kuruluşlarının, sendikaların, üniversitelerin, değersiz lira, değerli döviz politikasını itiraz etmeden kabullenmelerini istiyor. Değersiz lira, değerli döviz demek yüksek enflasyon demektir. Yüksek enflasyon ise dar ve sabit gelirli halkın daha fakirleştirilmesi demektir. Milli gelirin işçiden memurdan, emekliden, küçük esnaftan sermayeye biraz daha fazla aktarılması demektir. Ucuzlatılmış ülke olarak ihracat patlamasıyla krizden çıkılacağına, bunun için halkın biraz daha fakirleşmeyi kabul etmesi gerektiğine dayatan bu politika daha önce denenmiş ve başarılı olmadığı görülmüştür. Fakiri daha fakir, zengini daha zengin yapmaktan başka bir işe yaramamıştır. Bugün aynı politika yeniden deneniyor. Bu kez itirazları şimdiden ortadan kaldırmak için devletin sopası da gösteriliyor. Bu politikaya MGK garantisi verilmesinin başka bir anlamı yok.",https://halktv.com.tr/makale/fikret-bilanin-mgk-garantili-ekonomi-politikasi-baslikli-yazisi-654621
Fikret Bila,Eleştirilerin muhatabı iktidardır,20 Ekim 2021 Çarşamba 00:15,"Sermaye büyümek, daha çok kazanmak ve kendini güvence altına almak için sağ iktidarların yanında durur. Kendi kârını en yüksek düzeye çıkarmayı önceler. Kendi çıkarları zarar görmedikçe diğer değerlerle çok ilgilenmez, iktidarı desteklemeyi sürdürür. Türkiye’de de hep böyle olmuştur. Sağ iktidarlara yakın, CHP’ye mesafeli durmuştur. CHP’nin büyük ortak olduğu koalisyon hükümetlerine muhalefet etmiştir. Tarihe geçen örneklerinden biri 1980 öncesinde Bülent Ecevit’in başbakanlığı döneminde gazete ilanları vererek muhalefet yürütmesidir. 12 Eylül sonrasında da yine sağ iktidarları desteklemeyi sürdürmüştür. AK Parti iktidarının da yanında olmuştur. Arzu etmediği gelişmeler olmasına karşın sesini çıkarmamayı tercih etmiştir. Bıçak kemiğe dayanmadıkça sessiz kalmıştır. Dün bu sessizliğin bozulduğuna tanık olduk. Türkiye’de büyük sermayeyi temsil eden Türk Sanayici ve İşadamları Derneği’nin (TÜSİAD) dünkü toplantısında yapılan konuşmalar iktidara yönelik ağır eleştiriler taşıyordu. TÜSİAD yöneticileri, ekonomik, siyasi ve hukuki alanlarda muhalefet partilerinin yaptığı eleştirilerin benzerini dillendirdiler. Bu durum büyük sermayenin de Türkiye’nin yönetiminden ve gidişinden memnun olmadığını gösterir. Bugüne kadar siyasi tartışmalara pek girmeyen, iktidarla kavga etmemeye özen gösteren TÜSİAD’ın, laiklik, hak ve özgürlükler, tarafsız, bağımsız, güçlü yargı ihtiyacından söz etmesi, Atatürk vurgusu yapması, basın özgürlüğü talebini dillendirmesi önem taşıyor. Anlaşılıyor ki iktidarın bu alanlarda Türkiye’yi geri götürmesinden TÜSİAD da memnun değil. Türkiye’nin demokratik, laik, sosyal hukuk devleti niteliklerinden hızla uzaklaşması yoksullar, işsizler, düşük ücretliler, küçük esnaf gibi sermaye için de kötü bir gidiş ve güvencesizliktir. TÜSİAD da bunun bilincine varmış görünüyor. TÜSİAD Yüksek İstişare Kurulu Başkanı Tuncay Özilhan’ın konuşması, özellikle laiklik vurgusu muhalefet liderlerinden farksızdı: “Gelişmiş, adil, saygın ve çevreci bir Türkiye inşa etmemizi sağlayacak kurumlar arasında özellikle laikliğe ve demokrasiye vurgu yapmak istiyorum. Nasıl ki modern dünyanın ortaya çıkmasında, sanayi devriminin koşullarının hazırlanmasında demokrasi asilzadelerin ayrıcalıklarına son vermişse, laiklik de ruhban sınıfının toplum üzerindeki kıskacını ortadan kaldırmış, özgürlük ve eşitliğin önünü açmıştır. Türkiye’nin de modernleşme sürecinde laiklik adeta ülkenin ve demokrasinin çimentosu olmuştur.” Özilhan’ın  konuşmasında Atatürk’e vurgu yapması da dikkat çekiciydi: “100 yıl önce cumhuriyetimizin kurucusu Atatürk ve arkadaşlarının modern dünyanın üyesi olmak doğrultusunda atmış oldukları geri dönülemez kararlı adımda en önemli ilke laikliktir. 100 yıl boyunca ayakta dimdik durmamızı sağlayan bu ilke önümüzdeki 100 yıl içinde de özlemlerimizi gerçekleştirmemizin en büyük teminatı olacaktır.” Özilhan gibi TÜSİAD Başkanı Simone Kaslowski’nin  laik yapının önemi üzerinde durdu: “Laiklik din ve vicdan özgürlüğünün güvencesidir. Laiklik ilkesini özümsememiş bir toplumda eşit vatandaşlık kavramının ve bilincinin yerleşmesi çok zordur. Hatta imkansızdır. Vatandaşlık bilincinin olmadığı yerde ise modern ve demokratik bir toplumu kurmak, korumak güçleşir.” TÜSİAD Başkanı, Türkiye’de kişi başına gelirin 2007 düzeyinin gerisine düştüğüne, geniş tanımlı işsizlik oranının yüzde 22 civarında olduğuna da vurgu yaptı. TÜSİAD’ın bu toplantıyı 50 yılında hazırladığı “Geleceği İnşa” raporunu tanıtmak için yaptığını da anımsatalım. TÜSİAD da Türkiye’nin gelecek için yeniden inşa edilmesi gerektiğine inanıyor Yapıla eleştirilere ve önerilere bakıldığında TÜSİAD’ın da Millet İttifakı’nın içindeki ve dışındaki muhalefet partileri gibi cumhuriyetin ve demokrasinin yeniden inşa edilmesi ihtiyacı ve iddiasına katıldığını söylemek mümkün. Dünkü toplantıda yapılan konuşmalar da önemli bir eksikliğe de dikkat çekmek gerekir. TÜSİAD konuşmacılarının saptamaları ve önerileri Türkiye’nin demokratik, laik, hukuk devleti niteliklerini yeniden ve daha güçlü inşa edilmesi vurgusu dikkate değerdi, eksik olan ise eleştirilerin adresinin söylenmemesiydi. Türkiye’yi bu duruma getiren iktidar olduğuna göre eleştirilerin muhatabı elbette iktidardı. Ancak, TÜSİAD yöneticileri bunu zikretmeden konuşmayı tercih etmişlerdi. Büyük sermaye yine de ihtiyatı, temkinliliği elden bırakmamıştı",https://halktv.com.tr/makale/elestirlerin-muhatabi-iktidardir-650669
Fikret Bila,Liderler kabinesi,10 Aralık 2021 Cuma 00:15,"Muhalefet liderleri sahaya indiler. CHP ve İYİ Parti meydan mitinglerine başladı. Kemal Kılıçaroğlu ve Meral Akşener’in iktidara dönük eleştirileri ve sorunların çözümüne ilişkin somut vaatleri kamuoyunda destek buluyor. İktidarın aldığı ekonomik kararlar orta sınıfı hızla yoksullaştırırken, yoksul kesimleri de açlık sınırında yaşamaya zorluyor. Mitinglerde iyice yoksullaşan vatandaşlar muhalefet liderlerine ulaşmaya, dertlerini aktarmaya çalışıyorlar. Millet İttifakı’nın cumhurbaşkanı adayı kim olacak? İktidara gelirse nasıl bir yönetim oluşturacak? Ankara kulislerinde yanıtı en çok merak edilen sorular bunlar. Son dönemde yaptığı çıkışlarla CHP Lideri Kemal Kılıçdaroğlu’nun cumhurbaşkanı adayı olacağı izlenimi güçlendi. İYİ Parti Lideri Meral Akşener’in cumhurbaşkanı adayı olmayacağını açıklaması, başbakanlığa aday olduğunu vurgulaması Kılıçdaroğlu’nun adaylık şansını yükseltti. Ayrıca, CHP Lideri’nin, belediye başkanlarının bir dönem daha görevlerini sürdürmeleri gerektiğini açıklamış olması da Ekrem İmamoğlu ve Mansur Yavaş’ın adaylığını gündemden düşürdü. İmamoğlu da Yavaş da gündemlerinde cumhurbaşkanlığı adaylığı olmadığını açıkladılar. Belediye başkanlarının bu açıklamaları da Kılıçdaroğlu’nun adaylığını güçlendiren diğer etken. Henüz Millet İttifakı aday belirleme çalışmalarına başlamış değil. Ancak son anda bir plan değişikliği olmazsa Kılıçdaroğlu adaylığa en yakın isim olarak görülüyor. Kılıçdaroğlu’nun seçim kampanyasını yürütürken de iktidara gelirse ülkeyi yönetirken de muhalefet liderleriyle ortak çalışmayı tercih edeceği CHP kurmaylarınca ifade ediliyor. Eğer Kılıçdaroğlu cumhurbaşkanı seçilirse dillendirilen yönetim modeli “liderler kabinesi” olarak tanımlanıyor. Kılıçdaroğlu’nun; parlamenter sisteme geçiş sürecinde Meral Akşener, Temel Karamollaoğlu, Ali Babacan ve Ahmet Davutoğlu’nun cumhurbaşkanı yardımcılığı veya kabine üyeliği görevlerini üstlenerek yönetimde yer almalarına sıcak baktığı konuşuluyor. Bunun nedeni, Kılıçdaroğlu ve diğer muhalefet liderlerinin Türkiye’de demokrasinin kurum ve kurallarıyla yeniden işlemeye başlamasının ve ağır tahribata uğramış devlet kurumlarının onarılmasının sorunların başında geldiği görüşünü paylaşmaları. Böylece bir onarım sürecinin de ancak “liderler kabinesi” modeliyle, en geniş ortak tabana dayanılarak yapılması gerektiği hakim görüş olarak dillendiriliyor. Elbette, muhalefet liderlerinin böyle bir model içinde bizzat yer alıp almamaları kendi tercihleri olacak. CHP kurmaylarına göre muhalefet liderleri yer almazsa partilerinden önerecekleri başka bir isim kabinede yer alacak. Muhalefet partilerinin yürüttükleri güçlendirilmiş parlamenter sistem çalışmasında cumhurbaşkanının 7 yıllığına ve bir kez seçilmesi öngörülüyor. Cumhurbaşkanı, görev süresi dolduktan sonra siyasete bir daha dönemeyecek. Bu modele göre Kılıçdaroğlu cumhurbaşkanı seçilirse iki yıl içinde demokrasinin ve devletin onarılması çalışmalarını, ortaklarıyla birlikte tamamlayacak. Bu çalışma tamamlandıktan sonra anayasa değişikliği gündeme gelecek. Güçlendirilmiş parlamenter sistemi öngören anayasa Meclis’ten ve halkoylamasından geçerse, yeni sisteme göre seçimler yapılacak. Bu konuda bir olasılık da Kılıçdaroğlu’nun kalan 5 yıllık süresini yeni anayasaya konulacak geçici bir madde ile tamamlamasını sağlamak. Seçim kampanyası süresince muhalefet liderlerinin zaman zaman halkın karşısına birlikte çıkmaları da konuşulanlar arasında. Gidilecek illerin özelliklerine göre Kılıçdaroğlu’na bazen Akşener’in, bazen Karamollaoğlu’nun, bazen diğer muhalefet liderlerinin eşlik edebileceğinden de söz ediliyor. Yine muhalefet partilerinin ortak olarak hazırlamakta oldukları güçlendirilmiş parlamenter sisteme ve ekonomiye ilişkin ilkeler metninin liderlerin katılacağı ortak bir basın toplantısıyla açıklanması da yüksek olasılık olarak görülüyor. Bu arada muhalefet liderlerinin kamuoyuna yansıdığından daha sık temas ettikleri de vurgulanan hususlardan biri. Gündemdeki konulara göre muhalefet liderlerinin telefonla sık sık görüştükleri ve sorunlara ilişkin görüş alışverişinde bulundukları haberleri geliyor. Muhalefet cephesi seçimleri kazanacağından emin bir hava içinde yönetim modellerini tartışmaya başlamış durumda.",https://halktv.com.tr/makale/liderler-kabinesi-656107
Fikret Bila,Altı muhalefet partisinin uzlaştığı çerçeve,05 Ekim 2021 Salı 20:00,"Altı muhalefet partisinin ilkeler bildirgesini kaleme almak üzere genel başkan yardımcıları düzeyinde yaptıkları toplantıların üçüncüsü Meclis’te gerçekleşti. Ortaya çıkacak metin, altı muhalefet partisinin seçim öncesinde ve seçimi kazandıklarında iktidarda izleyecekleri yol haritası niteliği taşıyacak. Bu metne altı partinin seçim bildirgesi de diyebiliriz. Üç toplantı sonrasında nihai metin genel başkanlara sunulacak aşamaya gelmedi, ancak altı partinin üzerinde anlaştığı birçok konu belirlendi. Ortak metnin genel çerçevesinin ortaya çıktığı söylenebilir. Altı partinin ilkesel olarak görüş birliğine vardığı maddeleri şöyle özetleyebiliriz: 1-Tarafsız Cumhurbaşkanı:  Cumhurbaşkanı partili olmayacak. Partiler üstü, tarafsız bir konumda olacak. Bir partili isim cumhurbaşkanı seçilirse partisinden istifa edecek. Cumhurbaşkanı, devleti ve milleti temsil edeceği için aynı zamanda bir partinin genel başkanı veya üyesi olamayacak. Yetkileri temsili olacak. Hakimler ve Savcılar Kurulu’na ve yüksek yargı oranlarına atanacakları seçemeyecek. Bu organlara atama, çoğunluğu sağlayacak sayıda yargı mensupları tarafından, seçimle yapılacak. Cumhurbaşkanı ya hiç atama yapamayacak ya da sembolik 1 veya iki üye atayabilecek. 2-Güçlü Parlamento: Parlamentonun yetkileri, denge, denetleme mekanizmaları güçlendirilecek. Başbakan ve bakanlar Meclis’te seçilecek ve Meclis’e karşı sorumlu olacak. Hükümete güvenoyu kolaylaştırılacak, güvensizlik oyu zorlaştırılacak. Olumlu oylar olumsuz oylardan fazla olduğunda hükümet güvenoyu almış olacak. Ancak güvensizlik oylamasında salt çoğunluk aranacak. Salt çoğunluk hükümeti düşürmeden önce başbakanın kim olacağına karar verecek ve hükümet ondan sonra düşürülebilecek. Cumhurbaşkanı, salt çoğunluğun belirlediği ismi başbakan olarak atamak zorunda olacak. Yapıcı veya kurucu güvensizlik oyu olarak bilinen bu sistem Almanya ve İspanya’da uygulanıyor. Altı muhalefet partisi de bu sistem üzerinde çalışıyor ve olumlu bakıyor. 3-Tarafsız ve Bağımsız Yargı: Altı muhalefet partisinin uzlaştığı bir diğer konu tarafsız ve bağımsız yargının oluşturulması. Yargı liyakat esasına göre yeniden yapılandırılacak. Yüksek yargı üyelerinin çoğunluğu yargı mensuplarının seçimiyle belirlenecek. Cumhurbaşkanı ve TBMM’ye heyetlerde çoğunluğu etkilemeyecek derece üye seçme olanağı tanınabilir. Ancak çoğunluğu meslek mensupları seçecek. HSK ikiyi ayrılacak. Hâkimler Yüksek Kurulu ve Savcılar Yüksek Kurulu oluşturulacak. 4-YSK: Seçme ve seçilme hakkı ile seçim güvenliğinin sağlanması amacıyla Yüksek Seçim Kurulu yenden yapılandırılacak. Yüksek Seçim Kurulu’nun kararlarına karşı Anayasa Mahkemesi’ne başvuru hakkı tanınacak. 5-Özgür Medya: Medyanın özgürleştirilmesi için önlemler alınacak. İktidarın uzantısı haline gelmiş olan medya yapısının bağımsız ve özgür hale getirilmesi için kararlar alınacak. RTÜK ve Basın İlân Kurumu yeniden yapılandırılacak. RTÜK, televizyonlar hakkında ceza kararı veremeyecek sadece mahkemeye başvuru yapabilecek, kararı mahkemeler verecek. Bu iki kurum iktidarın özgür medyayı cezalandırma aracı olmaktan çıkarılacak. RTÜK ve Basın İlân Kurumu tarafsız ve uzman kişilerden oluşturulacak. 6-Siyasi Ahlak Yasası: İktidar değişikliğinde Meclis’e sunulacak ilk yasa Siyasi Ahlak Yasası olacak. Güçlendirilmiş Meclis, hazine kaynaklarının kullanımında yasalara aykırı şekilde kayırmacılık, haksız zenginleşme, haksız kaynak ayırma, yolsuzluk, nüfuz ticareti, komisyon, rüşvet ve benzeri iddiaları soruşturacak. 7-Sayıştay’ın Yetkileri: İktidar değişikliğinde devletin gelir, gider ve malvarlığını TBMM adına denetlemekle görevli Sayıştay’ın yetkileri ve denetleme alanı genişletilecek. 8-Anayasa Değişikliği: Altı muhalefet partisi bu ilkeleri esas alan anayasa değişikliği teklifini seçimden sonra hazırlayacak. Güçlendirilmiş parlamenter sisteme geçişte anayasada yapılması gereken değişiklikler siyasi partiler, üniversiteler, barolar, sivil toplum kuruluşları, sendikalar gibi kurumların temsilcilerinin bulunacağı bir geniş kurul tarafından belirlenecek. 9-Kürt Sorunu: Altı muhalefet partisinin yaklaşım birliği içinde oldukları bir konu da Kürt sorunu. Altı parti de tüm sorunların çözüm adresinin Meclis olduğu konusunda hemfikirler. Bu bağlamda bütün kesimlerin sorunu gibi Kürt sorunu da Meclis’te ve üniter yapı içinde çözüme kavuşturulacak. 10- Şeffaf Yönetim: İktidar değişikliğinde şeffaf bir yönetim anlayışı uygulanacak. Demokrasinin gereği olarak hesap verilebilirlik esas alınacak. Parlamento, yargı ve medya denetimine işlerlik kazandırılacak. Altı muhalefet partisinin genel Başkan yardımcıları düzeyinde oluşan heyet çalışmalarını sonlandırırken bu ilkeleri kapsayan 1-1,5 sayfalık bir metin hazırlayarak genel başkanların onayına sunacak. Hangi ilkelerin bu kısa metne alınacağına genel başkanlar karar verecek. Ancak, üzerinde uzlaşma sağlanan konular kısa metinde yer almasa bile detaylı raporda yer alacak. Bu çalışmalara CHP adına katılan Genel Başkan Yardımcısı Muharrem Erkek’e göre ortaya çıkacak metin bir zihniyet değişimi metni olacak ve anayasa değişikliği dahil sonraki çalışmalara esas oluşturacak. Bu çalışmalara CHP, İYİ Parti, Saadet Partisi ve Demokrat Parti’nin dışında Gelecek Partisi ve DEVA Partisi’nin de katılmış olması Millet İttifakı’nın Demokrasi İttifakı’na genişleyerek dönüşmesi olarak görülüyor. Gelecek Partisi ve DEVA Partisi Millet İttifakı’na katılsınlar veya katılmasınlar çalışmalarını bu ilkelere de bağlı kalarak sürdürecekler.",https://halktv.com.tr/makale/alti-muhalefet-partisinin-uzlastigi-cerceve-650633
Fikret Bila,İMAMOĞLU’NA KURULAN TUZAK,06 Eylül 2021 Pazartesi 00:15,"İktidar sevinçli bir telaş içinde. Büyük bir gayretle, İstanbul Büyükşehir Belediye Başkanı Ekrem İmamoğlu ile CHP Lideri Kemal Kılıçdaroğlu arasında bir çatışma yaratmaya çalışıyor. İmamoğlu’na özel bir tuzak kuruyorlar. İstiyor ki İmamoğlu çıkıp cumhurbaşkanlığına aday olduğunu açıklasın ve hem CHP içinde hem Millet İttifakı içinde sert bir çatışma başlasın. Bu amaçla günlerdir iktidar ekranları ve köşelerinde İmamoğlu’na gaz veriliyor. Bütün çabalarına rağmen İmamoğlu’na “evet cumhurbaşkanlığına adaylığımı koyacağım” cümlesini söyletemediler. İmamoğlu, iktidar ve yanlılarının kurduğu tuzağa düşmedi. Düşecek kadar deneyimsiz değil. İktidarın verdiği gazla hareket edecek biri de değil. Aynı şekilde Kılıçdaroğlu da iktidarın oyununa gelmeyecek kadar hem kişisel hem siyasi olgunluğa sahip. O da gayet demokratik bir yaklaşım göstererek iktidarın çabalarını boşa çıkardı. İktidar boşa kürek çektiğinin farkında olmadan gayretlerini sürdürüyor. Son olarak İYİ Parti Lideri Meral Akşener’in, İmamoğlu’na, “1453, Fatih Sultan Mehmet aynı senin gibi dedi ki; 'Ya İstanbul beni alır, ya ben İstanbul'u alırım. Bizans'a, Avrupa'ya rağmen, Haçlılara rağmen ya İstanbul'u alırım ya İstanbul beni alır.’ İki kararlı lider ve İstanbul alındı. İkinci istikbal fethi.."" demesi olay oldu. İktidar yanlısı yorumcular bu ifadeden yola çıkarak, Akşener’in cumhurbaşkanı adayının İmamoğlu olduğunu ilân ettiler. Akşener’in “CHP’nin başında Kılıçdaroğlu’nu değil İmamoğlu’nu görmek istediğini” öne sürenler de oldu. İYİ Parti’liler, bu yorumların kara propaganda olduğunu söylediler. Akşener’in İmamoğlu’na gençliğinden dolayı böyle bir benzetme yaptığını ısrarla belirttilerse de iktidar cenahında etkili olamadılar. Onlar, “Akşener’in adayı İmamoğlu” teşhisinden vazgeçmediler. İktidar yanlılarının, İmamoğlu’nun “Akşener beni Fatih’e benzetti, demek ki cumhurbaşkanı adayı benim” diye bir sonuca varacak kadar akıl ve izandan uzak biri olduğunu nasıl düşünebiliyor acaba? Anlamak zor. Millet İttifakı’nın iki lideri olarak Kılıçdaroğlu da Akşener de adayı ittifakın belirleyeceğini söylediler. Millet İttifakı henüz toplanıp bir aday belirlemedi. Akşener, daha önce her siyasetçi gibi cumhurbaşkanı adayı olmak istediğini ancak Türkiye’nin önünü tıkayan biri olmayacağını, kararı Millet İttifakı’nın vereceğini söyledi. Akşener hâlâ bu noktada duruyor. Geçtiğimiz iki cumhurbaşkanlığı seçiminde aday olmayan Kılıçdaroğlu ise bu kez Millet İttifakı karar verirse aday olabileceğini duyurdu. Son dönemdeki eylemi ve söylemi de adaylığını pekiştiren nitelikte. Bu süreçte Kılıçdaroğlu, kendisine aday olup olmayacağı her sorulduğunda, adayı Millet İttifakı’nın belirleyeceğini ve ismin önemli olmadığı yanıtını verdi. Bunun anlamı, ittifak kimi aday gösterirse, O’nun destekleneceğidir. Bu Akşener’in tutumu için de geçerlidir. CHP’de cumhurbaşkanlığı adaylığı konusunda Ekrem İmamoğlu ve Ankara Büyükşehir Belediye Başkanı Mansur Yavaş’ın adının öne çıkmasının en önemli nedeni Kılıçdaroğlu’nun geçtiğimiz iki seçimde olduğu gibi önümüzdeki seçimde de cumhurbaşkanı adayı olmayacağı varsayımıdır. Ancak bu kez Kılıçdaroğlu Millet İttifakı isterse aday olabileceğini, belediye başkanlarının bir dönem daha belediye başkanlığı yapmasını istediğini açıkladığı için koşullar değişmiştir. Bu koşullarda Millet İttifakı’nın kararı belli olmadan İmamoğlu’nun veya Yavaş’ın, Kılıçdaroğlu’nu çiğneyerek kendilerini ortaya atmalarını beklemek gerçeklikten çok uzaktır. Akşener, İmamoğlu’nu Fatih’e benzetti diye, İmamoğlu’nun, Kılıçdaroğlu’na karşı savaş açmasını beklemek iktidarın boş bir hayalidir. İmamoğlu ve Yavaş’ın cumhurbaşkanı adayı olmaları Millet İttifakı’nın kararına bağlıdır. Bu kararda da Kılıçdaroğlu ve Akşener’in çok önemli payları olacağı açıktır. Kuşkusuz, CHP de İYİ Parti de hem parti tabanlarını, hem kamuoyunu yoklayarak bir eğilim saptayacaklardır. Kararı da bu eğilimi dikkate alarak belirleyeceklerdir.",https://halktv.com.tr/makale/imamogluna-kurulan-tuzak-650548
Fikret Bila,Kılıçdaroğlu: İmralı da Kandil de muhatabımız değil,21 Eylül 2021 Salı 14:59,"CHP lideri Kemal Kılıçdaroğlu, “Kürt sorununu HDP ile çözebiliriz” diyerek bu konuda önemli bir hamle yaptı ve siyasette alan açtı. Kılıçdaroğlu’nun sözleri gündem olurken HDP Milletvekili Sezai Temelli, “HDP elbette kolaylaştırıcıdır ama asıl muhatap İmralı’dır” şeklinde özetlenebilecek açıklamasıyla, Abdullah Öcalan’ı adres gösterdi. HDP kurumsal olarak bu satırlar yazıldığında henüz resmi bir açıklama yapmamıştı. Sessizliğini koruyordu. Ancak Temelli, “Öcalan’ı adres göstererek, HDP’yi hiçleştirdiği” eleştirileri üzerine Hak TV’ye bir açıklama yaparak sözlerinin HDP’yi bağlamayacağını, kişisel görüşlerini açıkladığını belirtti. Bu açıklamayla HDP Genel Merkezi’ni bir ölçüde rahatlattı. Temelli’nin “Öcalan’ı adres göstermesi”ni Kılıçdaroğlu nasıl karşıladı? Temelli’nin sözleri de HDP’nin bu sözler karşısındaki sessizliği de Kılıçdaroğlu’nu etkilemiş görünmüyor. Bu soruyu kendisine yönelttiğim de yanıtı şöyle oldu: “Ben görüşümüzü söyledim. Bizim için bu konuda tek adres var o da Türkiye Büyük Millet Meclisi’dir. Parlamento dışında bir adres yoktur. İmralı da Kandil de muhatabımız değildir.” Kılıçdaroğlu, ısrarla parlamentoyu işaret etmesinin nedenlerini de şöyle açıkladı: “Türkiye Cumhuriyeti, kuruluşu dahil en kritik sorunlarını Meclis’te çözmüştür. Meclis millet iradesinin Kabe’sidir. O kadar ki bu Meclis, Mustafa Kemal Atatürk’e başkomutanlık yetkisini bile 3 aylık süreyle vermiştir. Gerek gördüğünde yine belli süreyle yetki vermiştir. Türkiye Büyük Millet Meclisi, yetkileri konusunda çok hassastır. Bu nedenle Türkiye yine kritik, çok önemli sorunlarını Meclis’te çözmelidir. Kürt sorununun çözüm yeri de Meclis’tir. Parlamentoyu çözüm yeri olarak gösterirken sadece HDP’ye çağrı yapmış olmuyorum. Bütün partilere çağrı yapıyorum. Bu sorunu Meclis’te hep birlikte, konuşarak, görüşerek çözebiliriz, çözmeliyiz.” Kılıçdaroğlu, Meclis dışında bir çözüm adresi aranmasının stratejik bir hata olduğunu da vurgulayarak şu değerlendirmeyi yaptı: “Geçmiş dönemde Meclis dışında çözüm denendi ve başarısız oldu. Ben o zaman da Meclis dışında çözüm aramanın yanlış olduğunu, stratejik bir hata olduğunu söylemiştim. Eleştirilerimi, uyarılarımı dile getirmiştim. Çözüm süreci olarak adlandırılan o dönem başarısızlıkla sonuçlandı. Çünkü adres yanlıştı. Starateji yanlıştı.” Kılıçdaroğlu, Kürt sorununun çözümünde HDP’yi muhatap almasının gerekçelerini de şöyle ifade etti: “HDP meşru bir partidir. Vatandaştan oy alarak Meclis’e gelmiştir. Meclis’te grubu vardır. Meclis Başkan Vekilliği vardır ve sırası gelince Meclis’i HDP’li başkan vekili yönetmektedir. Bu bakımdan sorunların çözümünde muhataptır.” Kılıçdaroğlu, partisinin son kurultayında da Kürt sorununun çözümü konusunda söz vermişti. Bu vaadi, CHP kurultayının oybirliğiyle onayladığı 2 Yüzyıla Çağrı Bildirisi’nde de yer aldı. Kılıçdaroğlu, adres olarak parlamentoyu gösterirken, hangi çerçeve içinde bir çözüm düşünüyor? Bu soruyu yönelttiğimde şu yanıtı verdi: “Çözüm parlamentoda ve üniter yapı içinde olacaktır. Tanımlamak gerekirse, çerçeve elbette anayasanın ilk dört maddesidir. Vatanın bölünmezliği, üniter yapısı, bayrağı, Türkiye Cumhuriyeti’nin nitelikleri çerçeveyi oluşturur. Bütün sorunlar gibi bu sorun da bu çerçeve içinde çözülecektir.” Kılıçdaroğlu’nun son hamlesi Millet İttifakı’nı rahatlatan, Cumhur İttifakı’nı ise sıkıntıya sokan bir hamle oldu. Kılıçdaroğlu’nun Kürt sorununun çözümünde, İmralı’yı ve Kandil’i muhatap almayacaklarını vurgulaması, iktidarın “CHP’yi ve İYİ Parti’yi HDP üzerinden PKK’yla birlikte olmakla, işbirliği yapmakla suçlama” kolaycılığını elinden aldı. CHP ve Millet İttifakı’yla İmralı ve Kandil arasına net bir çizgi çizerek, iktidarın sık sık kullandığı ve gerçeği yansıtmayan propagandasını boşa çıkarmış oldu. İmralı ve Kandil’le CHP arasına çok net her mesafe koyarak, İYİ Parti’yi ve İttifak’taki milliyetçi tabanı da rahatlattı. Nitekim İYİ Parti sözcüleri de “HDP meşru bir partidir” diyerek, Kılıçdaroğlu’nun bu ayırımına katıldıklarını ifade etmiş oldular. Kılıçdaroğlu bu çıkışıyla yeni bir yol açarken, seçim öncesinde iktidarın elindeki silahı da almış oldu.",https://halktv.com.tr/makale/kilicdaroglu-imrali-ve-kandil-muhatabimiz-degil-650595
Fikret Bila,Kılıçdaroğlu: Fay hatlarını ortadan kaldırmak istiyorum,21 Kasım 2021 Pazar 15:47,"CHP Lideri Kemal Kılıçdaroğlu helallik çağrısıyla siyasette yeni bir sayfa açtı. Helallik çağrısı Kılıçdaroğlu’nun gündeme getirdiği günden bu yana birçok yönüyle tartışılıyor. Çağrıyı tarihi bir adım olarak görenler olduğu gibi, iktidarın hukuk dışı uygulamalarıyla, ölümlerle, katliamlarla, insan hakları ihlalleriyle, işkencelerle sonuçlanmış ağır travmalara yol açan devletle hesaplaşmadan, helalleşme olmayacağını savunanlar da oldu. Kılıçdaroğlu, bu tür eleştiri ve sorular karşısında helalleşme ile hesaplaşma arasındaki farkı vurgulayarak konuya açıklık getirdi. Helalleşme ile hukukun birbirine karıştırılmaması gerektiğini, suç işleyenlerin yargının karşısına çıkarılacaklarını vurguladı. Kılıçdaroğlu’yla dün yaptığımız görüşmede bu tartışmalar sonrasında helallik çağrısını yaparken bazı travma örnekleri verdiğini ancak idam edilen Adnan Menderes ve arkadaşları ile Deniz Gezmiş ve arkadaşlarına değinmemiş olmasına ilişkin itirazları anımsattım ve yanıtını sordum. Şu karşılığı verdi: “Ben örnekler verdim. Bütün olayları, travmaları saymadım. Elbette yaptığım çağrı Adnan Menderes ve arkadaşları, Deniz Gezmiş ve arkadaşlarını da kapsıyor. Sayamadığım birçok olay için de bu geçerli. Benim düşüncem geriye dönüp sorgulama yapmak, yaraları kanatmak değil. Bunun yerine geleceğe bakmamız gerektiğini düşünüyorum” FAY HATLARI OTADAN KALKSIN Kılıçdaroğlu, Türkiye’de toplumun kucaklaşmasını, barışmasını istediğini vurgulayarak, “Toplumda hangi kesimin yarası, travması, sorunu varsa bunların sarılmasını, çözülmesini istiyorum. Çocuklarımızın, gelecek kuşakların bizleri, toplumu barıştıran insanlar olarak anmalarını istiyorum. Artık toplum kucaklaşmalı ve geleceğini kurmaya bakmalıdır” dedi. Bu bağlamda, Kılıçdaroğlu’na, “helallik çağrınızın nihai amacı toplumda gerginlik kaynağı olan fay hatlarını ortadan kaldırmak mı” sorusunu yönelttiğim de yanıtı şu oldu: “Evet, tam da bu. Çağrımın amacı toplumdaki fay hatlarını ortadan kaldırmaktır. Çünkü bu fay hatları üzerinden oy devşirmeye çalışıyorlar. Türk, Kürt, Alevi, Sünni fay hatları üzerinde siyaset yapıyorlar. Sorunları çözmek yerine daha da derinleştiriyorlar ve bunun üzerinden oy almayı hedefliyorlar. Fay hatları üzerinde siyaset yapılarlar. Bunu yaparken de toplumu kutuplaştırıyorlar, yaraları kanatıyorlar, kanırtıyorlar. Gerginliklerden, kutuplaşmalardan çoğunluk desteği sağlayıp iktidarda kalmaya çalışıyorlar. Bu siyaset tarzı ortadan kalkmalı. Bu amaçla fay hatlarını ortadan kaldırmak istiyorum. Çocuklarımıza, gelecek nesillere; kucaklaşmış, toplumsal barışı sağlamış, geçmişini kurcalayan değil geleceğini planlayan bir ülke bırakmak istiyorum” “İKTİDAR TANIMI YAPMADIM” Kılıçdaroğlu’na, helallik çağrısı yaparken örnek verdiği olaylarda “Varlık vergisi dışında CHP’nin dahli olmadığını, bu nedenle sağ iktidarların yol açtığı travmalar nedeniyle CHP’nin helallik istemesine gerek yok” eleştirisini de anımsattım. Varlık vergisi dışında saydığı olaylarda helalleşmeyi CHP’nin iktidara gelmesinden sonra devlet adına yapacağı bir helalleşme olarak mı ifade ettiğini sordum. Şu yanıtı verdi: “Ben bu çağrıyı yaparken bir iktidar tanımı yapmadım. Sadece bizim iktidarımızdan da söz etmedim. Bizden sonra gelecek yüz iktidardan söz ettim. Benim çağrım iktidar-muhalefet ayırımı yapmıyor. Toplumsal bir çağrıdır. Hatalarla yüzleşmek ve asıl olarak kucaklaşmış şekilde geleceğe bakmak çağrısıdır. Bakın, helalleşmek, geçmişte olan acıları ortadan kaldırmaz ama geleceği inşa etmemizi sağlar. Bu ülkenin büyük yaraları var, bu yaraları sarmalıyız ki bundan sonra hiç kimse kanatmaya cesaret dahi edemesin” EKONOMİK KURUL Kılıçdaroğlu’na 6 muhalefet partisinin güçlendirilmiş parlamenter sistemi geçiş için ilkeleri belirlemek üzere yürüttükleri ortak çalışma gibi ekonomiyle ilgili olarak da ortak bir kurul oluşturulması konusunu da sordum. Kurulun oluşup oluşmadığını ve nasıl bir çalışma yapacağına ilişkin sorumu da şöyle yanıtladı: “Evet, böyle bir çalışma var. Kurul oluşturuluyor. Ekonomik kurul da ekonomide yapılması gereken acil işleri ve ilkeleri belirleyecek. Örneğin Merkez Bankası’nın bağımsızlığının sağlanması, devlet yönetiminde liyakatin hakim kılınması, Bankacılık Düzenleme ve Denetleme Kurulu (BDDK), Sermaye Piyasası Kurulu (SPK), Kamu İhale Kurumu (KİK) gibi ekonomi için çok önemli kurulların yeniden liyakat sahibi yönetimler elinde, asıl işlevlerine dönmelerini sağlamak, Meclis’te Kesin Hesap Komisyonu kurulması gibi konuları çalışacaklar. Bu konularda muhalefet partileri arasında bir ortaklaşma arayacaklar”",https://halktv.com.tr/makale/kilicdaroglu-fay-hatlarini-ortadan-kaldirmak-istiyorum-653628
Fikret Bila,Davutoğlu: Yüzde 7 HDP ve MHP için,14 Eylül 2021 Salı 16:42,"Gelecek Partisi Lideri Ahmet Davutoğlu, önümüzdeki cumhurbaşkanlığı ve milletvekili seçiminde 2002 seçimlerindeki gibi bir sonuç çıkabileceğini düşünüyor. Davutoğlu, siyasi gelişmeleri değerlendirdiği görüşmemizde, AK Parti’nin hızlı bir çözülme sürecinde olduğunu vurgulayarak, önümüzdeki seçimlerle ilgili gözlem ve tahminini şöyle aktardı: “Uzun bir süreden beri Anadolu’yu geziyoruz. Vatandaşı dinliyoruz. Bu gezilerimizde AK Parti’nin çözülme yaşadığını gözlemliyorum. Bu çözülme hızlı bir şekilde sürüyor. Bunun siyasi sonuçları olacaktır. Seçmen, önümüzdeki seçimde 2002 seçimlerinde olduğu gibi sürpriz yapabilir. Yeni partilere yönelebilir. Bu konuda Gelecek Partisi’nin şansının büyük olduğunu düşünüyorum. Sahadaki gözlemim bu yönde. Seçmen, 3 Kasım 2002 seçimlerinde, nasıl başta ekonomik kriz olmak üzere sorunları çözemeyen iktidarı ve başarısız bulduğu muhalefet partilerini tasfiye edip henüz 11 ay önce kurulmuş AK Parti’yi iktidara getirdiyse, bu kez de AK Parti’yi tasfiye edip yeni partileri iktidara getirebilir. Tarihte 2002 seçiminden önce de yaşanmış örnekleri vardır. Örneğin 27 Mayıs’tan sonra Demokrat Parti’nin devamı olan Adalet Partisi’ni iktidara getirmiştir. O seçimlerde kimse yeni kurulmuş ve Demokrat Parti’nin devamı olan Adalet Partisi’nin iktidara geleceğini tahmin etmiyordu. Yine 2002 seçimleri öncesinde seçmenin henüz yeni kurulmuş AK Parti’yi tek başına iktidara getireceğini de tahmin etmiyordu. Bugünkü koşullara baktığımda özellikle ekonomik krizin, işsizliğin ve diğer alanlardaki sorunların çözülmediğini, iktidarın bir çözüm üretmediğini görüyoruz. Bu nedenle seçmen önümüzdeki seçimlerde bir sürpriz yapabilir.” Muhalefetten ortak bildiri CHP Lideri Kemal Kılıçdaroğlu, muhalefetin 1-1,5 sayfalık bir ortak amaçlar ve ilkeler bildirisi üzerinde çalıştığını açıklamıştı. Davutoğlu’na bu çalışma içinde Gelecek Partisi’nin yer alıp almadığını sordum. Yanıtı şöyle oldu: “Muhalefette bir görüş ortaklığı var. Bu ortaklık güçlendirilmiş parlamenter sisteme geçmektir. Biz Gelecek Partisi olarak bu konuda geniş bir çalışma yaptık. Diğer muhalefet partileriyle de paylaştık. Bu tür çalışmalarımız yeni değil. Bu çalışmayı CHP’ye, İYİ Parti’ye, HDP’ye, HÜDAPAR’a iletmiştim. AK Parti ve MHP’den yanıt gelmediği için onlarla paylaşamamıştık. Daha sonra CHP de aynı konuda çalışmasını bizimle paylaştı. Şimdi amaçları ve ilkeleri içeren ortak bir bildiri için arkadaşlarımız çalışıyor. Sayın Kılıçdaroğlu’nun belirttiği çalışmayı genel başkan yardımcıları düzeyinde sürdürüyoruz.” Yüzde 7'nin hedefi Cumhur İttifakı’nın yüzde 10 olan seçim barajının yüzde 7’ye indirilmesi konusunda uzlaştığı açıklandı. Davutoğlu’na, “Barajın yüzde 7’ye indirilmesinin, Millet İttifakı’ndan İYİ Partiyi koparmak ve Gelecek Partisi, DEVA Partisi, Saadet Partisi’nin üçüncü bir ittifak kurmalarını teşvik etmek için çıkarıldığı yorumları yapılıyor. Siz bu yorumlara katılıyor musunuz, iktidarın seçim barajını yüzde 7’ye düşürmek istemesini neye bağlıyorsunuz?” sorusunu da yönelttim. Şu değerlendirmeyi yaptı: “Ben barajın yüzde 7’ye düşürülmesinin üçüncü bir ittifakı amaçladığı görüşüne katılmıyorum. İttifaklar oluşturmak konusunda yüzde 7’lik baraj bir faktör değil. Bence yüzde 7’ye düşürülmesinin iki amacı var. Birisi HDP, diğeri MHP. İktidar barajı bu düzeye düşürerek HDP’ye gittiğini düşündüğü motivasyon oylarını kesmek istiyor. HDP yüzde 10’luk barajı geçsin diye bu partiye oy veren bir kesim olduğunu düşünüyor. Bu kesimin HDP’ye oy vermesini önlemek için barajı yüzde 7’ye çekiyor. Böyle bir ihtiyaç kalmadığını düşünecek seçmenlerin HDP’ye oy vermeyeceklerini hesaplıyor. İkinci amacı ise MHP’yi rahatlatmak. Yüzde 7 barajı ile MHP’nin daha rahat hareket etmesini sağlamak. Ayrıca, yüzde 7’lik barajı ittifak içinde getirmeyi planlıyorlar. O yönde duyumlarımız var. İttifak içinde de yüzde 7 getirerek bu oranın altında oy alacak partilerin Meclis’e girmesini önlemeyi hedefliyorlar. Tabii bu konu açılmışken Gelecek Partisi’nin herhangi bir baraj sorunu olmadığını da söylemem gerekir.” Gelecek Partisi ittifaklara yönelecek mi? Gelecek Partisi ne yapacak? Millet İttifakı’na katılması veya üçüncü bir ittifak içinde bulunması olasılığı nedir? Davutoğlu’na bu soruları da yönelttim. Şu yanıtı verdi: “Muhalefet partileri arasındaki ilişkiler bakımından üç konu birbirine karıştırılıyor. Bunlar diyalog, işbirliği ve ittifak konularıdır. Muhalefet partileri arasında diyalog önemlidir. Biz Gelecek Partisi olarak muhalefet partileri ile diyalog içindeyiz ve sonuna kadar diyaloğa açığız. Muhalefet partileri arasında zaman zaman işbirliği de yapılıyor. Bunun örneklerini de verdik. Biz aynı düşündüğümüz konularda muhalefetle işbirliğine de açığız. İttifak ise daha farklı bir konu. İttifak için iki faktör önemlidir. Bir, ilkesel ortaklık. İki, siyasi realite, siyasetin matematiği. Eğer ilkelerde ortaklık varsa ve siyaset matematiği de gerektiriyorsa ittifaka gidilir. Ancak bunu tartışmak için bize göre henüz erken. İttifak konusu seçim zamanında değerlendirilir. Seçim zamanı gelince ilkesel ortaklık ve siyasi matematik koşullarına bakılır.” Türkiye tehdit ediliyor Davutoğlu, eski bakan Erdoğan Bayraktar’ın 17/25 Aralık 2013 olaylarıyla ilgili olarak yaptığı çıkış konusunda da şu değerlendirmeyi yaptı: “Ben o zaman da bakan arkadaşlara Yüce Divan’a gitmeleri ve orada aklanmaları gerektiğini söylemiştim. Bu gerçekleşmedi. Bugün de aynı görüşteyim.. Eğer o zaman Yüce Divan’a gitselerdi, hem kendileri bu ağır yükü taşımak zorunda kalmazdı hem Türkiye de rahatlardı. Bu konuda Halk Bankası ve Zarrab davaları Türkiye’ye karşı bir tehdit olarak kullanılıyor. O zaman Yüce Divan’a gidilseydi bu konu bugün Türkiye için tehdit unsuru olmaktan çıkardı. Bence Meclis veya yeni oluşacak Meclis Yüce Divan yolunu yeniden açabilir.”",https://halktv.com.tr/makale/davutoglu-yuzde-7-hdp-ve-mhp-icin-650576
Fikret Bila,HDP’nin CHP’nin çizdiği çerçeveye uyumu,29 Eylül 2021 Çarşamba 00:10,"Eş başkanlar Mithat Sancar ve Pervin Buldan, HDP’nin tutum belgesini açıkladılar. Tutum belgesinde, CHP lideri Kemal Kılıçdaroğlu tarafından çizilen çerçeve içinde kalmaya özen gösterildiği anlaşılıyor. Kılıçdaroğlu’nun “zemin parlamentodur, muhatap HDP’dir, İmralı ve Kandil muhatabımız değildir” biçiminde belirlediği sınırlara uyulduğu gözleniyor. HDP, çözüm yerinin Meclis, muhatabın HDP olduğunu vurguluyor ve metinde İmralı ve Kandil’e atıf yapmıyor. Bunun anlamı Millet İttifakı’nın CHP kanadı ile HDP arasında ortak bir zeminin oluştuğudur. Bu zemin, HDP’nin ayrı bir cumhurbaşkanı adayı göstermemesine, kurumsal olarak dışında kalacağı Millet İttifakı’nın adayını desteklemesine dayanak olacaktır. 11 başlık altında açıklanan; Güçlü Demokrasi, Tarafsız ve Bağımsız Yargı,  Kayyım Rejimi Değil Halk İradesi, Kürt Sorununda Demokratik Çözüm, Barışçı Dış Politika,  Kadına Özgürlük ve Eşitlik, Ekonomide Adalet, Kamu Yönetiminde Liyakat, Doğaya Saygı,  Gençler İçin Özgür Yaşam,  Demokratik Anayasa ilkeleri CHP’nin 2. Yüzyıla Çağrı belgesiyle uyumludur. Aynı şekilde, 5 Ekim’de, 6 parti genel başkan yardımcısının yapacağı toplantıda belirlenecek ilkelerle de çatışma için olmayacağı söylenebilir. Millet İttifakı’nın ikinci büyük bileşeni İYİ Parti’nin de “Kürt Sorununun Demokratik Çözümü” maddesi hariç diğer maddelerde itiraz edeceği bir ilke yoktur. İYİ Parti açısından sorunlu olan “Kürt sorunu” ifadesidir. Kılıçdaroğlu ve diğer CHP sözcüleri “Kürt sorunu” ifadesini kullanırken, İYİ Parti bu tanımlamayı kullanmıyor. İYİ Parti, “Kürt sorunu” ifadesi yerine, “toplumun birçok kesimi gibi Kürtlerin de sorunu olduğu” ifadesini kullanıyor. Genel Başkan Yardımcısı Musavat Dervişoğlu, “Kürt sorunu yerine Kürtlerin sorunları” tanımlamasının daha doğru olduğunu televizyonlarda birkaç kez açıkladı. Buradaki farklılık “Kürt sorunu” diyerek tek bir etnik grubun sorunu varmış gibi yaklaşmak yerine, işçilerin, çiftçilerin, emeklilerin, Alevilerin sorunları olduğu gibi Kürtlerin de bazı sorunları olduğu yaklaşımından kaynaklanıyor. Bu farklılık dışında İYİ Parti de bütün sorunların çözüm yerinin Meclis ve HDP’nin hukuk karşısında meşru olduğunu düşünüyor. Bu durumda İYİ Parti ile CHP arasında bir sorun olur mu? CHP’nin HDP ile süreç içindeki teması Millet İttifakı içinde sorun oluşturur mu? Anlaşıyor ki CHP, HDP ile temasları Millet İttifakı’nın kurumsal çalışmalarının dışında tutacak. İYİ Parti de CHP adına yürütülecek bu temasları sorun yapmayacak. HDP’nin açıkladığı tutum belgesi DEVA ve Gelecek partileri açısından da bir sorun oluşturmuyor. Her iki parti de “Kürt sorununu” telaffuz eden, çözülmesi gerektiğini savunan bir söylem kullanıyorlar. Hatta Gelecek Partisi Kürtçe’nin de eğitim dili olmasını destekliyor. HDP’nin tutum belgesini kaleme alırken İmralı ve Kandil’e atıf yapmaması, Kılıçdaroğlu’nun çizdiği çerçeveye uyması Cumhur İttifakı dışındaki partilerin demokrasi ortak paydasında birlikte hareket etmelerini kolaylaştırıcı bir ortam yaratmış durumda. Muhalefet partileri arasında oluşan ortaklığın öncelikli hedeflerinin; güçlü cumhurbaşkanlığı hükümet sisteminin değiştirilmesi, parlamenter sisteme geçiş ve demokrasinin inşası olduğu söylenebilir. SORUN VE ÇÖZÜMÜ “Kürt sorunu” olarak ifade edilen sorunun ne olduğu ve nasıl çözüleceği konusu uluslararası yönü de olan çok boyutlu bir sorun. “Kürt sorunu”ndan HDP’nin ne anladığı, CHP’nin ne anladığı, diğer muhalefet partilerinin ne anladığı önemli. Tabii çözüm önerileri de. Bu nedenle bu sorunun seçimlerde iktidarın değişmesiyle bir anda çözülecek bir sorun olmadığı da çok açık. Kılıçdaroğlu’nun, HDP’nin muhatap olduğunu, İmralı ve Kandil’in ise muhatapları olmadığını açıklamasının yanı sıra çizdiği bir çerçeve daha var; üniter yapı ve anayasanın ilk dört maddesi. Kılıçdaroğlu, çözümün bu çerçeve içinde olması gerektiğine özellikle dikkati çekti. Bu sınırlar, terör örgütü PKK’nın ve onu siyaset alanında temsil eden partilerin “demokratik uygarlık, demokratik cumhuriyet” olarak dillendirdikleri, esas olarak “iki milletli federasyon” yapılanmasını öngören yaklaşımını kapsamıyor, reddediyor. Öcalan ve PKK’nın KCK Sözleşmesi’nde de öngördüğü Bağımsız Kürt Devleti yaklaşımına da kuşkusuz geçit vermiyor. Önceki dönemlerde, özellikle Avrupa Birliği (AB) ile uyum süreçlerinde idamın kaldırılması, Kürtçe yayınların ve propagandanın serbest bırakılması, anadilin öğrenilmesi için kurslar açılması ve nihayet TRT’nin bir kanalının Kürtçe kanal olarak yapılandırılması, HDP’den önceki partilerin taleplerinin büyük ölçüde karşılandığı bir dönem oldu. Bugün itibariyle HDP kanadının gündemde tuttuğu talepler ise “Kürtçe’nin eğitim dili olması, yerel yönetimlere güçlü idari ve mali özerklik sağlanması, uluslararası yerel yönetim kuruluşlarına katılabilme, başka devletlerin yerel yönetimleriyle kurumsal ortaklıklar oluşturabilme ve anayasada Kürtler için bir statü oluşturulması” şeklinde sıralanabilir. Ancak HDP bugünkü koşullarda cumhurbaşkanlığı hükümet sistemini değiştirmeyi, parlamenter sisteme geçilmesini, bağımsız yargı oluşturulmasını önceliyor. Diğer taleplerini ise sonraya bırakıyor. Yerel yönetimlerin güçlendirilmesi, yetkilerinin ve mali olanaklarının artırılması ise CHP’nin en sıcak baktığı ve 2. Yüzyıla Çağrı Belgesi’nde yer verdiği vaatlerden biri. Bu nedenle, bu alanda, oluşacak yeni iktidarla ortak çalışma zemini kurulabilir. Buna karşın Kürtçe’nin resmi eğitim dili olması, tam idari özerklik, anayasada statü konuları ise CHP’nin de karşı duracağı konulardır. Diğer taraftan HDP’den de bu süreçte, PKK’nın hakimiyetini kıracak hatta ona silah bıraktıracak derecede siyasal üstünlük sağlaması, teröre karşı kesin bir duruş sergilemesi, ayrılıkçı talepleri gündemden çıkarması, üniter yapı, toprak bütünlüğü, ulusal birlik konusundaki kuşkuları gidermesi yönünde beklenti oluşacaktır.",https://halktv.com.tr/makale/hdpnin-chpnin-cizdigi-cerceveye-uyumu-650613
Fikret Bila,Memur Teoman,18 Ekim 2021 Pazartesi 00:15,"Memur Teoman, 17-25 Aralık olayları kamuoyuna yansıdığında Reza Zerrab’ın bütün ısrarlarına karşın rüşvet almayan ve hakkında tutanak tutan dürüst bir gümrük müfettişiydi. Memur Teoman’ın dürüstlüğü, Zerrab’ın, “Teoman’a neler yaptım, ne vaatler, ne şeyler. Yok! Yok, adam almıyor” sözleriyle de basına yansımıştı. Bu olaydan sonra, gümrük müfettişi olan Teoman Coşkun Dudak’ın görev yeri değiştirilmiş, Gaziantep’e gönderilmiş ve “Kahraman Memur Teoman” olarak anılır olmuştu. Bugün Memur Teoman dürüstlüğün simgesi olarak yeniden gündeme geldi. CHP lideri Kemal Kılıçdaroğlu, hukuka aykırı iş yapan, kanunsuz emirleri uygulayan memurları uyardığı videosunun sonunda Memur Teoman’a selam söyledi ve “Seni unutmadık kardeşim. Aklımızdasın, gönlümüzdesin. Hakkını alacaksın” dedi. Kılıçdaroğlu, sosyal medya hesabından paylaştığı videoda devlet memurlarına tarihi bir uyarıda bulundu. TÜGVA’ya yönelik devlette kadrolaşma iddialarını anımsatan Kılıçdaroğlu, bürokratlara kanun dışı emirlere uymamaları için çağrı yaptı ve “‘Emir almıştım’ diyerek bu kirli işlerden sıyrılamazsınız” diye seslendi. Kılıçdaroğlu,  hukuksuz işlere karışan, konusu suç olan kanunsuz emirleri uygulayan memurların, 18 Ekim 2021 tarihi itibariyle bu tür uygulamaları bırakmalarını istedi. Kılıçdaroğlu, son dönemde, değişik yöntemlerle etkili çıkışlar yapıyor. Ana muhalefet lideri olarak devlet memurlarına çağrı yapması, Merkez Bankası Başkanı’nı ziyaret etmesi önemli siyasi mesajlar taşıyor. Kılıçdaroğlu’nun Merkez Bankası Başkanı’nı ziyaret etmesi de devlet memurlarına uyarı ve çağrıda bulunması da ilk seçimde iktidarın değişeceği beklentisi ve izlenimini güçlendiren bir etkiye yol açıyor. Son günlerde çok tartışılan Merkez Bankası Başkanı Şahap Kavcıoğlu’nu makamında ziyaret etmesi ve uyarılarını söylemesi, “iktidara geliyoruz, görevinizi doğru yapın, yanlışlardan siz de sorumlu olursunuz” mesajı taşıyor. Merkez Bankası Başkanı Kavcıoğlu’nun, sabah randevu talep eden Kılıçdaroğlu’nu öğleden sonra davet etmesi de ayrıca önem taşıyor. Kavcıoğlu’nun, Cumhurbaşkanı Tayyip Erdoğan’ı bilgilendirmeden ve onayını almadan Kılıçdaroğlu’nu davet etmesi düşünülemez. Bu nedenle Kılıçdaroğlu’nun Merkez Bankası Başkanı’nı ekonomi kurmaylarıyla birlikte ziyaret etmesi Cumhurbaşkanı’nın da kabullendiği muhalefet gücünü simgeliyor. Hukuk dışı iş yapan, iktidarın yanlışlarına ortak olan, konusu suç olan kanunsuz emirleri veren ve uygulayan kamu görevlilerine yaptığı çağrı da “iktidara geliyoruz, hesap soracağız, ayağınızı denk alın, yanlış yapmayın” mesajıdır. Memur Teoman’a selam göndermesi ve “hakkını alacaksın” diyerek seslenmesi ise baskılara boyun eğmemiş, kanunsuz iş yapmaya direnmiş ve bu yüzden sürülmüş, ceza almış veya memuriyetten çıkarılmış olanlara güvence mesajıdır. Diğer memurlara da “iktidara biz geliyoruz Memur Teoman’ı örnek alın, O’nun gibi dürüst olun” çağrısıdır. Kılıçdaroğlu bu videosuyla devlet memurlarına Anayasa’nın 137. ve Devlet Memurları Kanunu’nun 11. Maddesinde yer alan şu hükmü anımsatıyor: “Kamu hizmetlerinde herhangi bir sıfat ve suretle çalışmakta olan kimse, üstünden aldığı emri, yönetmelik, tüzük, kanun veya Anayasa hükümlerine aykırı görürse yerine getirmez ve bu aykırılığı o emri verene bildirir. Ancak üstü emrinde ısrar eder ve bu emrini yazı ile yenilerse, emri yerine getirir, bu halde emri yerine getiren sorumlu olmaz. Konusu suç teşkil eden emir, hiçbir suretle yerine getirilmez; yerine getiren kimse sorumluluktan kurtulamaz.” Bu hükme göre konusu suç oluşturmayan ancak hukuka aykırı şekilde yazılı emir veren amirler bu işlemlerden dolayı sorumlu tutulacak ve yargılanacaklardır. Konusu suç olan bir emri sırf yazılı olduğu için yerine getiren memur de amiri gibi sorumlu olacak ve o da yargılanacaktır. Kılıçdaroğlu’nun verdiği bu çifte mesaj bugün görev yapan devlet memurlarını etkileyecek ve “bugünün yarını da var” diye düşündürecektir. Bu mesajlar Memur Teoman ve onun gibi dürüst kamu görevlilerinin Millet İttifakı iktidarında itilip kakılmayacağı aksine takdir edilip terfi ettirileceği vaadidir.",https://halktv.com.tr/makale/memur-teoman-650664
Fikret Bila,İnkâr politikası,13 Aralık 2021 Pazartesi 00:15,"İktidar gerçeği inkâr etmeyi temel politika haline getirdi. Kendi aldığı kararları da inkâr ediyor. Kararı başkaları vermiş gibi yapıyor. Artık kim inanırsa, kim kanarsa onu kâr sayıyor. İktidar sözcüleri “hiçbir ekonomik neden yokken dolar füze gibi fırladı” diyebiliyor ve ardından televizyona çıkan iktidar yanlıları “Dış güçler yapıyor, Erdoğan’ı yıkmak için harekete geçtiler, dövizle yıkmak istiyorlar” diye halkı kandırmaya çalışıyor. Oysa gerçek bu değil. Doların fırlaması için ekonomik neden yok mu? Var. Dolar, iktidar faizi enflasyonun altına çektiği için yükseliyor. Bu kadar açık. Faizi indiren ve ısrarla indireceğini söyleyen dış güçler değil. Bizzat iktidar. Ama değilmiş gibi davranıyor. “Ben söyleyeyim de ister inanın ister inanmayın” havasında. Faizin düşük, kurun yüksek tutulması iktidarın seçtiği politika. Bu politikanın doğal sonucu olarak dolar yükseldikçe maliyetler arttığı için fiyatlar da füze gibi yükselmeye başladı. Tarafsız bilim insanlarının saptamalarına göre yıllık enflasyon yüzde 58’e dayandı. Son faiz kararı ile dolar ve fiyatlar fırlayınca halk daha da fakirleşti. Ama iktidar bunu da inkâr ediyor. Fakirliği övüyor, yüceltiyor. Allah’ın fakirlikte sınadığını söylüyor. “Fakirlerin yeri cennettir” diyor. Sokaktaki vatandaşın “Allah hep fakirleri mi fakirlikle sınıyor, zenginleri niye sınamıyor” sorusuna bir yanıt veremiyor. Yaklaşım aynı; “ben söyleyeyim kaç kişi inanırsa kârdır.” İktidar bununla da yetinmiyor bir de parasını korumaya çalışan vatandaşı suçluyor. Hem de çok ağır bir şekilde. “Devletin verdiği Türk lirasını dövize yatırmak ahlaksızlıktır” diyebiliyor. Kim bu ahlâksızlar? Bankada tasarrufu olacak haldeki şanslılar. Gelirinden para artırabilenler. Enflasyonun altında ezilmemek, parasının değerini korumak için vatandaşın döviz alması niye ahlâksızlık olsun? 2001 krizinde de vatandaş maaşını alır almaz birkaç gün içinde erimesin diye dolar alırdı. Bugün de öyle yaparak, maaşını harcamalara yetiştirmeye çalışıyor. Bunun sorumlusu vatandaş değil Türk lirasını değersizleştiren iktidardır. Vatandaşın döviz alması ahlaksız ise müteahhitlere hazineden döviz garantili ihale vermek ne oluyor? Vatandaşın tasarrufuyla veya maaşıyla dolar alması ahlâksızlık ise aynı vatandaşın lirayla ödediği vergilerle müteahhide dövizle ödeme yapmaya ne demek gerekiyor? Bu çarpık mantığı eski Merkez Bankası Başkanı ve İYİ Parti Milletvekili Durmuş Yılmaz sert bir şekilde şöyle eleştirdi: “Önce şunu sorgulayacaksın; krediyle veya kendi kazancıyla yurttaş niye yabancının parasını kendi parasına tercih ediyor? Kanunsuz vergi olan enflasyonla yurttaşın cebinden çalmayacaksın. En büyük ahlaksızlık enflasyonla çalmaktır. Temel mesele TL’nin itibarını korumaktı.” Döviz almak bir yana borç harç geçinmeye çalışan vatandaşlar ise ucuz ekmek kuyruğunda saatlerce bekliyorlar. İstanbul’da ekmek 3,5 liraya çıktı. Vatandaş halk ekmek büfelerinin önünde kuyrukta. Aynı durum Ankara’da da var. Ankara’da ekmek 2,25 lira. Belediyenin ürettiği halk ekmek ise 1,25 lira. Ankaralı da halk ekmeğin önünde ucuz ekmek alabilmek için saatlerce bekliyor. Vatandaş daha ucuza satılan, bir gün önceden kalmış bayat ekmeği almayı tercih ediyor. Süt, peynir, zeytin, yumurta, zeytinyağı lüks ürünler sınıfına girdi. Sokak röportajlarında vatandaş en fazla fiyat artışlarından şikâyetçi. Vatandaşın son birkaç haftada yaşadığı fiyat şokunun nedeni iktidarın Türk lirasının değerini düşürmesidir. Bu da dış güçlerin işi olmadığı gibi fakirlikle sınanma falan da değildir.",https://halktv.com.tr/makale/inkar-politikasi-656427
Fikret Bila,İki arada bir derede kalan Türkiye,04 Ekim 2021 Pazartesi 00:15,"Türkiye ne ABD ile sorunlarını çözebiliyor ne de Rusya’yla. İki arada bir derede kalmış durumda. ABD’ye karşı Rusya’ya yanaşıyor, Rusya’ya karşı ABD’ye yanaşmaya çalışıyor ama iki ülkeyle de bir sonuca varabilmiş değil. İki arada bir derede pozisyonu Türkiye’yi sürekli iki ülkeye de ödün vermeye zorluyor. Cumhurbaşkanı Tayyip Erdoğan’ın New York’tan Biden’le görüşemeden dönmesi ve o kızgınlıkla Putin’e övgüler düzmesi Soçi’den istediğini alarak dönmesini sağlayamadı. Dönmesi de mümkün değildi. Biden’a sert çıkacağım derken Soçi zirvesi öncesinde bütün gücü ve insiyatifi Putin’e verdi. Türkiye’nin bu duruma düşmesinin nedeni dış politikanın başında yanlış kurulmasıdır. Ortadoğu’nun ve Müslüman dünyanın tek demokratik, laik ülkesi olan Türkiye’nin temel yanlışı İslamcı bir hayalin peşine takılmasıdır. Bütün dış politikasını, Müslüman Kardeşleri halkı Müslüman olan ülkelerde iktidara taşımak amacına oturtmasıdır. Bu büyük hata Türkiye’nin bugün yaşadığı sorunların temel kaynağıdır. 21. Yüzyıl’da, Taliban gibi Ortaçağ karanlığını savunan bir terör örgütüne, İdlib’e taşınmış cihatçı terör örgütlerine sempatiyle bakmayı sürdüren Türkiye’nin dünyada yalnız kalmak dışında varabileceği bir sonuç yoktur. Sırf İslamcı dış politikada ısrar uğruna Beşar Esad’la görüşmeyen Ankara, Taliban lideriyle görüşmeye hazır olduğunu dünyaya duyurdu. Esad’ı halkını öldürdüğü için görüşülmemesi gereken bir lider olarak gören Türkiye, sanki Taliban, halkını öldürmemiş, kafa kesmemiş, kadın kırbaçlamamış, recm uygulamamış gibi görüşmeye değer bir siyasi muhatap olarak görebiliyor. Bunu da dış politikada “başarı” hanesine yazıyor. ABD’nin Suriye’nin kuzeyinde PKK devletçiği kurmasına engel olamayan Türkiye, bunu önlemek için bile Esad’la muhatap olmayı reddediyor ancak İdlib’te eli kanlı radikal İslamcı terör örgütlerine sempati ile bakıyor.  İdlib’teki bu örgütlerin silahsızlandırılması anlaşmasına imza atıp sorumluluk üstlendiği halde Rusya ve Suriye’nin bu örgütlere karşı saldırıları yoğunlaştırmasına itiraz ediyor. Moskova ve Şam’ın İdlib’e düzenleyecekleri geniş kapsamlı bir askeri operasyon karşısında burada barınan terör örgütü mensuplarının Türkiye’ye geçmesi riskine karşılık bir önlem almıyor. S-400 hava savunma sistemi alarak ABD’yi karşısına alıyor. Ancak yine ABD’nin tepkisinden çekindiği için 2,5 milyar dolar verdiği S-400’leri kullanamıyor. S-400 almayı bağımsızlığın gereği gibi sunuyor ama aynı S-400 hangarda tutmanın egemenlikle çeliştiği üzerinde durmuyor. S-400’leri hangarda tutarak ABD’ye şirin gözükmeye çalışması, parasını ödediği F-35’leri almasını da sağlamıyor. Biden yönetimi Türkiye’yi dikkate almadan bildiğini okumaya devam ediyor. Biden’la görüşemeyen Erdoğan’ın, ABD Başkanı’nı terör örgütü PKK-YPG-PYD’ye eşi benzeri görülmemiş silah yardımı yapmakla suçluyor. Bu suçlamasının karşılığında Biden’la Roma’da görüşecek olmasını ABD’ye karşı kazanılmış bir başarı gibi sunuyor. Ancak, bu sözleri söyledikten sonra ABD’nin en üst düzey askeri yetkilisinin Suriye’de PKK/YPG karargahını ziyaret etmesinden söz etmiyor. Keza PKK-PYD-YPG heyetinin Beyaz Saray’da ağırlanmasını çok sorun haline getirmiyor. Biden’la vereceği bir fotoğrafı bütün bu olumsuzlara değer görüyor. Rusya’nın Adana Mutabakatı’nı anımsatması ve yeniden canlandırılması yönünde bir söylem kullanmasına karşın Esad’la görüşmemek adına elinin tersiyle itiyor. PKK’ya karşı Şam’la işbirliği yapmaktansa örgütün Suriye’nin kuzeyine yerleşmesine, 100 bin kişilik bir ordu kurmasına seyirci kalıyor. Üstelik ABD’nin Suriye’de PKK ile işbirliğini değil Esad’ı Türkiye’ye karşı tehdit olarak görüyor. Bütün bunlar Türkiye’nin Müslüman Kardeşler uğruna değiştirdiği dış politikasının doğurduğu çok ağır sorunlar. Bu sorunların Müslüman Kardeşler çizgisinde bir dış politikayla çözülmesine ise olanak yok. Ağır ekonomik ve dış politik maliyetine karşın Türkiye’nin elde ettiği bir başarı, bu ulusal kazanç da yok. Ankara iki arada bir derede debelenip duruyor.",https://halktv.com.tr/makale/iki-arada-bir-derede-kalan-turkiye-650626
Fikret Bila,Değişimin ayak sesleri,08 Aralık 2021 Çarşamba 00:15,"Her şey değişir. Filozof Heraklitos saptadığı bu gerçeği “aynı nehirde iki kez yıkanılmaz” sözüyle tarihe geçirmiştir. Aynı nehre ikinci kez girdiğinizde geçen sürede çok sular akmış olur. Doğa için geçerli olan bu temel yasa toplum için de geçerlidir. İnsanların toplum halinde yaşamak zorunluluğu kurallar gerektirir. Kurallara dayalı yaşam da yönetim doğurur. Yönetim iktidar demektir. İktidar olgusu politiktir. Antitezi muhalefettir. İkisinin çatışmasından yeni iktidar doğar. Demokratik siyasette değişim budur. Koşullar oluştuğunda iktidar muhalefet, muhalefet iktidar olur. Türkiye bir süredir siyasi alanda değişim sancıları yaşıyor. Ülkeyi 20 yıldır yöneten AK Parti, iktidarını sonsuz sanıyor. Değişmez kabul ediyor. Oysa koşullar oluştuğunda değişim kaçınılmazdır. Doğal olmayan yollarla iktidar değişimini belki bir süre erteleyebilirsiniz ama engelleyemezsiniz. Sonuçta değişim yasası hükmünü icra eder. Ne yaparsanız yapın bunu engellemeniz mümkün değildir. Tarih bunu kanıtlamıştır. Koşullar gösteriyor ki Türkiye bir iktidar değişimine doğru ilerliyor. İktidar ise bunu durdurmaya, engellemeye, iktidarını sürdürmek için önlemler almaya çalışıyor. Bir yandan başarılı olduğu konusunda bir algı yaratmaya çalışıyor, bir yandan devlet gücünü kullanarak muhalefeti baskılıyor, bir yandan da seçim kurallarını değiştirmek yoluyla iktidarını devam ettirme hesabı yapıyor. Oysa halk iktidarı değiştirmeye karar vermişse hangi seçim kuralını getirirseniz getirin sonucu değiştiremezsiniz. Değişime engel olamazsınız, iktidar değişir. İktidar, kuralları değiştirerek sonucu değiştirebileceği yanılgısını son olarak Türkiye Barolar Birliği (TBB) seçiminde yaşadı. TBB Başkanı Metin Feyzioğlu’nu yeniden seçtirmek için kuralları değiştirdi. Bir yasa çıkararak çoklu baro sitemine geçti. Yargının savunma ayağını bölmeye çalıştı. Ancak sonuç alamadı. Bir iki ikinci baro kurulduysa da yaygınlaşmadı. İktidarı destekleyen avukatlar bu kural değişimini desteklemedi. Zorla kurulan bir iki ikinci baro varlık gösteremedi. Baroların bölünmesini destekleyen Feyzioğlu avukatların desteğini kaybetti. İktidar TBB’yi bir aparatı haline getirmek için delege sistemini de değiştirdi. En çok üyeye sahip İstanbul, Ankara, İzmir barolarının TBB genel kuruluna göndereceği delege sayısını da Anadolu’daki küçük baroların sayısını da azalttı. Böylece Feyzioğlu’nu yeniden seçtirmek istedi. Ancak başaramadı. Baro başkanları, Meclis’in giriş kapısı önünde, duvar önlerinde, yerde, tahta belediye sıralarında kıvrılıp yatarken TBB Başkanı yanlarında değildi. Avukatlar Feyzioğlu’nu o zaman değiştirmeye karar verdiler ve ilk seçimde değiştirdiler. TBB seçimini sadece Feyzioğlu kaybetmedi, Cumhurbaşkanı Tayyip Erdoğan da kaybetti. Cumhur İttifakı da kaybetti. Sadece Erinç Sağkan kazanmadı, Millet İttifakı da kazandı. TBB seçiminin sonucu iktidar değişiminin ayak seslerinden biridir. İktidar, TBB seçiminde uyguladığı kural değiştirme yöntemini cumhurbaşkanlığı ve milletvekili seçiminde de uygulamaya hazırlanıyor. Seçim sistemini değiştirecek. Seçim bölgelerini yeniden belirleyecek. Bu değişikliği yaparak Cumhur İttifakı’nın daha çok milletvekili çıkarmasını ve Erdoğan’ın yeniden cumhurbaşkanı seçilmesini sağlamaya çalışacak. Sonuç alınması garanti mi? Değil. Garanti olmadığını TBB seçiminde gördü. Genel seçimlerde de bir garantisi yok.",https://halktv.com.tr/makale/degisimin-ayak-sesleri-655834
Fikret Bila,Boş bir hamle,27 Ekim 2021 Çarşamba 00:15,"Türkiye’nin, aralarında ABD, Almanya ve Fransa’nın da bulunduğu 10 batılı ülkenin büyükelçilerini “istenmeyen kişi” ilân edip sınır dışı etme kararını uygulaması mümkün değildi. Nitekim uygulayamadı. Ankara’nın bu hamlesi dış politika açısından Türkiye’ye hiçbir faydası olmayan bir hamle olarak kaldı. Aradan geçen iki günde dolar 9.30 liradan 9.80’lere kadar yükseldi. Arada benzinin fiyatına bir zam daha geldi. Türkiye, iki gün “istenmeyen kişi” krizini konuştu ve boşuna zaman kaybetti. İktidara yakın yayın organları, tahmin edildiği gibi büyükelçilerin “Viyana Sözleşmesi’nin 41. maddesine riayeti teyit ediyoruz”  açıklamasını, büyük bir geri adım olarak gördüler. Cumhurbaşkanı Tayyip Erdoğan’ın büyük zafer kazandığını ilân ettiler. “10 büyükelçiden geri adım” manşetleri attılar. İktidara yakın kayakların dün öğleden sonra zafer havasıyla algı yaratma girişimleri başlayınca ABD Dışişleri Bakanlığı Sözcüsü bir açıklama daha yaptı. Sözcü Ned Price, “18 Ekim'de ortaya koyduğumuz açıklamanın Viyana Sözleşmesi’nin 41. maddesiyle uyumlu olduğunu dile getiriyoruz” dedi. Bu görüşünden geri adım atmadı. Ayrıca Erdoğan’ın açıklamasını da “not” ettiklerini söyledi. İnsan haklarını savunmaya devam edeceklerini de ekledi. Dolayısıyla, Türkiye’nin Avrupa İnsan Hakları Mahkemesi’nin (AİHM) kararını uygulaması ve Osman Kavala’yı serbest bırakmasını isteyen büyükelçilerin açıklamasının arkasında durdu. Bu olaylar yaşanırken Dışişleri Bakanı Mevlüt Çavuşoğlu hiç açıklama yapmadı. Bu üre içinde Dışişleri Bakanlığı’nın, açıklama yapan büyükelçiliklerin Türkiye’ye bir manevra alanı açmaları için çaba gösterdiği biliniyor. Bu manevra alanı, Viyana Sözleşmesi’nin 41. maddesine riayeti teyit eden bir cümlelik açıklamayla yaratıldı. Türkiye’de bunu kullanıp “Cumhurbaşkanı Erdoğan büyükelçiliklerin açıklamasını olumlu karşıladı” denilerek konu kapatıldı. Sonuçta ABD, Kavala açıklamasının arkasında durduğunu ilân ederken, Türkiye 10 batılı ülkenin büyükelçilerini istenmeyen kişi ilân edemedi, ülkelerine geri gönderemedi. Bu  sonuçtan iktidar için iç politikada bir zafer çıkarmak ve kahramanlık algısı yaratmak mümkün değil. Dış politikada ise bir hasar oluştuğu kesin. ABD’nin, not ettiği bu tutuma karşı ilerleyen zamanda yine bu konuda veya başka konularda Türkiye’ye sorun çıkarabileceğini beklemek gerekir. Batılı 10 ülkenin büyükelçilerinin toplu halde açıklama yapmaları doğru bir yöntem değildi. Nitekim Türkiye bu büyükelçileri Dışişleri Bakanlığı’na çağırarak uyardı, gerekenleri söyledi. Bu tutumun kabul edilemeyeceği yönünde de açıklama yaptı. Konu burada kalsaydı bir krize dönüşmeyecekti. Ancak Cumhurbaşkanı Erdoğan, Dışişleri’nin gerekli muameleyi yapıp yanıt vermesini yeterli bulmadı. Kesin ifadelerle bu 10 büyükelçinin istenmeyen kişi ilân edilmesi için Dışişleri Bakanı’na talimat verdiğini söyleyince gerginlik tırmandı. Erdoğan, bu açıklamasını bir kez daha tekrarlayarak Türkiye’nin kararlı olduğu mesajını verdi. Ancak Türkiye böyle bir kararı uygulamayı göze alamadı. Batılı 10 büyükelçinin yaptıkları açıklama geri alınmadı. İçlerinden özür dileyen olmadı. Aksine ABD, Kavala açıklamasının arkasında olduklarını ve bu açıklamanın Viyana Sözleşmesi’nin 41. maddesine aykırı olmadığını belirtti. Bu durumda Türkiye’nin 10 ülkeye geri adım attırdığını söylemek gerçekle örtüşmüyor. Olan biten Türkiye’nin yerine getiremeyeceği bir kararından geri dönebilmesi için yapılan diplomatik manevra alanı yaratmak ve konuyu kapatmaktır. Türkiye, ekonomide olduğu gibi dış politikada da “dağınık” bir yönetim gösteriyor. Bu nedenle de sonuç alamıyor. Yalpalıyor. ABD’ye tepki olarak Rusya’dan  aldığı S-400 hava savunma sistemini çalıştıramıyor, kullanamıyor, hangarda tutuyor. S-400 alınmasına karşı çıkan ABD, Türkiye’yi F-35 savaş uçağı projesinden çıkarıyor. Parasını ödediği uçakları vermiyor. Türkiye, S-400’ü kullanmadığı gibi F-35 uçaklarını da alamıyor. Yerine F-16 almaya çalışıyor. Cumhurbaşkanı Erdoğan’ın ABD Büyükelçisi’nin de istenmeyen kişi ilân edileceğini açıkladığı gün, Milli Savunma Bakanı Hulusi Akar, NATO Savunma Bakanları Toplantısı’ndan dönerken, “dost ABD” diyor ve F-16 konusunda ilerleme olduğundan söz ediyor. Ankara, ABD’nin dost mu, müttefik mi, stratejik ortak mı yoksa düşman olduğu konusunda karar verebilmiş gibi görünmüyor.",https://halktv.com.tr/makale/bos-bir-hamle-650686
Fikret Bila,İktidar hayal dünyasında,24 Eylül 2021 Cuma 00:15,"İktidar giderek gerçeklerden kopuyor. Sorunlara çözüm üretmek yerine onları yok sayıyor. Hayal ürünü bir tablo çiziyor. Her soruna bir kulp bularak gerçekle örtüşmeyen tepkiler veriyor. Son olarak Türkiye’de fiyatlar düşmeye başlamış gibi faizi enflasyonun altına düşürdü. TÜİK, gerçeği tam yansıtmadığı, olduğundan daha düşük gösterdiği enflasyon oranını yüzde 19,25 olarak açıkladı. Faiz ise yüzde 19 olarak belirlenmişti. TÜİK’in zorlamalarıyla bulduğu enflasyon oranı yüzde 19,25 düzeyindeyken dün Merkez Bankası Para Kurulu, Cumhurbaşkanı Tayyip Erdoğan’ın işaretini verdiği talimatı doğrultusunda faizi bir puan indirerek, yüzde 18 olarak ilân etti. Buna gerekçe olarak da “çekirdek enflasyon”un yüzde 16 olarak hesaplanmasını gösterdi. İktidarın bu kararı gerçeklerden kopuk siyasi bir karardır. Çekirdek enflasyon demek “enerji ve gıda” fiyatlarını hesaba katmadan belirlenen enflasyon demektir. Vatandaşın geçimini güçleştiren ise manşet enflasyondur. Vatandaşın yaşadığı enflasyon enerji ve gıda fiyatlarının dahil olduğu enflasyondur. Vatandaşın belini büken; elektrik ve doğal faturaları, ayçiçek yağı, mercimek, peynir, et, gibi zorunlu tüketim maddelerindeki yüksek fiyat artışlarıdır. Pandemi sürecinde  1,5 yıllık bir sürede ayçiçek yağı  yüzde 76.3 oranında arttı. Elektrik fiyatlarında geçtiğimiz temmuz ayından geçerli olmak üzere  tüm abone gruplarına yüzde 15 zam yapıldı.  TÜİK’in verilerine göre, 2018'den bu yana konut abonelerinin elektrik faturaları yüzde 122 civarında zamlandı. Doğal gazda ise temmuz ayı için konut abonelerinin tarifesine yüzde 12, sanayi grubu tarifesine yüzde 20, elektrik üretim santrallerinin tarifesine de yüzde 20,2 zam yapıldı. Bu rakamlar da gösteriyor ki vatandaşın yaşadığı enflasyonla TÜİK’in hesapladığı ve faiz indirimine esas aldığı çekirdek enflasyon arasında bir bağlantı yok. Bu, iktidarla gerçekler arasında da bağlantı kalmadığını gösteriyor. İktidara göre, fiyat artışlarını, geçim derdini, işsizlikteki artışı dile getiren muhalefet yapay sorun yaratıyor. Vatandaşın geçim derdi yok, vatandaş memnun, esnaf kepenk kapatmıyor, icra dairelerinde koşturmuyor, işsizlik artmıyor. İktidarın hayat pahalılığıyla, yoksullukla mücadele gibi bir derdi de yok. Birkaç büyük şirkete sürekli vergi indirimi yaparken, vatandaşın her alışverişte ödediği dolaylı vergileri sürekli yükseltiyor. Pazarda artık toplayan anneleri, çöp kutularından yiyecek toplayan çocukları görmüyor. Onları da yok sayıyor. Bu tür görüntüler arttıkça, işsizler, esnaf sesini yükselttikçe, onların sorunlarını çözmek, yoksul kesime kaynak aktarmak yerine karşılarına Diyanet İşleri Başkanı’nı çıkarıyor. O da yoksul vatandaşa, “Allan sizi fakirlikle sınıyor. Fakirlik kaderdir. Fakirlerin cennetteki yeri şehitlerin yanıdır” diye özetlenebilecek konuşmalar yapıyor. Fakirliği insanı cennete götürecek bir nimetmiş gibi sunuyor. Tabii yoksul vatandaşın “o zaman biraz da siz fakir olun” diye karşılık vereceğini, “o zaman siz niye zengin yaşıyorsunuz” diye soru soracağını hesaba katmıyor. İktidar, vatandaşın yaşadığı gerçeklere değil Diyanet İşleri Başkanı’nın bu sözlerine inanacağını düşünüyor. Vatandaşı iyice saf yerine koyuyor. Ülkenin yaşamsal sorunlarını dini değerleri kullanarak örtebileceğine, hızla kaybettiği oyları bu sayede geri alabileceğine inanıyor. Vatandaşın temel sorununun inanç ve ibadet olduğu algısı yaratmaya çalışıyor. Oysa günlük geçim derdine düşmüş, işini kaybetmiş, ücreti düşürülmüş vatandaşın inanç ve ibadet sorunu yok.  İktidar, Devlet kurumlarını dini bir yapıya dönüştürdüğü yetmiyormuş gibi günlük yaşamın her alanına da dini yerleştirmeye çalışıyor. Vatandaşı kaderciliğe, her şeye rağmen şükretmeye özendirerek, sorunları dile getirmesine, emeğinin hakkını talep etmesine engel olmaya çalışıyor. Sorunları din ve diyanet üzerinden yok saydırmaya çalışan iktidarın bu politikası da gerçeklerden koptuğunun bir başka göstergesi. Bu çabalardan anlaşılıyor ki iktidar temel sorunlara çözüm getirmeden, önümüzdeki seçimleri din üzerinden kazanmayı hedefliyor. Muhalefeti şeytanlaştırarak, dindar-dinsiz kutuplaşması yaratarak ve Diyanet İşleri Başkanı’nı sahneye sürerek bir seçim daha iktidarını korumayı hedefliyor. Ancak vatandaştan gelen tepki, iktidarın hayal dünyasında yaptığı  hasabın çarşıya uymadığını gösteriyor.",https://halktv.com.tr/makale/iktidar-hayal-dunyasinda-650601
Fikret Bila,Kaymakam Miraç,08 Kasım 2021 Pazartesi 00:15,"“Memur Teoman” dürüst kamu görevlilerinin sembolü oldu. Reza Zarrab’ın bütün çabalarına karşın rüşvet almadı, işini hakkıyla yaptı, kaçakçılığa göz yummadı. Görev yeri değiştirildi. Yeni görev yerlerinde de aynı dürüstlükle işini yaptı. İktidar yancılığı yapmayan, iktidar partisinin değil devletin memuru olduğunu unutmayan, üç beş yerden maaş almayan dürüst kamu görevlilerinin umudu oldu. CHP lideri Kemal Kılıçdaroğlu, dürüst memurlara O’nun üzerinden mesaj verdi: “Memur Teoman, seni de unutmadık kardeşim, hakkını alacaksın.” Şimdi “Memur Teoman” gibi bir de “Kaymakam Miraç” var. Ordu’nun Korgan ilçesinin görevden alınmış iki aylık kaymakamı Miraç Akbulut. 29 Ekim Cumhuriyet Bayramı’nı coşku içinde cumhuriyetimize ve kurucu Atatürk’e layık şekilde kutlayan Kaymakam Miraç. Kaymakam Miraç Akbulut, 29 Ekim töreninde halka şöyle seslendi: “En değerli miras olarak bilimi ve aklı alıp yurdun daha da gelişmesi için bütün cihana hitap edecek bir şekilde durmadan çalışmalıyız. Mustafa Kemal Atatürk’ün deyimi ile ‘Türkiye Cumhuriyeti, şeyhler, dervişler, müritler ve meczuplar cumhuriyeti olamaz. En değerli, en doğru, en hakiki tarikat, medeniyet tarikatıdır’ nazarıyla yaklaşıp, her alanda göstermiş olduğumuz inkılâpları geliştirerek medeni, çağdaş ve gelişmiş bir millet olmanın gayreti içerisinde bulunmaya devam edeceğiz.” Kaymakam Miraç bu konuşmayı yaptıktan sonra apar topar görevinden alındı. Görevden alınmasının gerekçesi şöyle açıklandı: “Göreviyle bağdaşmayan hal ve hareketleri.” Oysa, CHP Ordu Milletvekili Mustafa Adıgüzel, Bakanlığın Ağustos ayındaki kararnamesi ile ilçeye atanan Akbulut’un Cumhuriyet Bayramı kutlamalarında yaptığı konuşmasında Atatürk ve Cumhuriyet vurgusu yaptığı için hakkında soruşturma açılıp görevden uzaklaştırıldığını iddia etti. Miraç Akbulut bu konuşmasından sonra Korgan’ın AK Partili ilçe ve belediye yöneticileri tarafından İçişleri Bakanlığı’na şikâyet edilmişti. Ayrıca AK Parti İlçe Başkanı’nın protokolde kendine yer bulamamış olması da Kaymakam’ın kusur hanesine yazılmıştı. Milletvekili Adıgüzel, Gazeteduvar’a yaptığı açıklamada törenlerde hiç bir aksaklık olmadığını Kaymakam Akbulut’un Atatürkçü bir kişi olduğunu söyleyerek, “Kaymakam Bey konuşmasında sıklıkla Atatürk, Cumhuriyet, Türk milleti vurgusu yaptı. Recep Tayyip Erdoğan’ın adını anmadı” dedi. Adıgüzel’e yanıt Ordu Valiliği’nden geldi: ""Ordu'nun Korgan ilçesi Kaymakamı görevin sorumluluğu ile bağdaşmayacak şekildeki tutumu nedeniyle soruşturmanın selameti açısından görevinden uzaklaştırılmıştır. TBMM çatısı altında görev yapan bir milletvekilinin söz konusu bu görevden uzaklaştırmayı açıklamalarıyla çarpıtarak, olduğundan farklı göstermeye çalışması ise esef vericidir. Kamuoyuna saygıyla duyurulur."" Kaymakam Miraç’ın, yaptığı konuşma nedeniyle görevden alındığını iddia eden sadece CHP Milletvekili Mustafa Adıgüzel değildi. Demokrat Parti Ordu Milletvekili Cemal Enginyurt da aynı görüşteydi. Enginyurt da şöyle diyordu: “Akbulut, Cumhuriyet’in ve Mustafa Kemal Atatürk’ün şanına ve şerefine uygun tören gerçekleştirdi. Tören, AK Partilileri rahatsız etti. CHP Ordu Milletvekili Mustafa Adıgüzel ile benim de törene katılmam, Ordu Valisi’ni rahatsız etti.” Korgan Kaymakamı Miraç Akbulut, Cumhuriyet Bayramı’nda Atatürk’ü anmasaydı, Diyanet İşleri Başkanı Ali Erbaş gibi geçiştirseydi görevden alınmak bir tarafa iktidar tarafından takdir edilirdi. Türkiye ne hallere geldi? Devlet memurunun rüşvet almaması, partizanlık yapmaması, bir kaymakamın Cumhuriyet Bayramı’nda Atatürk’ü anması haber değeri taşıyor. Çünkü Memur Teoman’ın rüşvet almamasıyla, Kaymakam Miraç'ın Atatürk’ü anması bugünün Türkiye’sinde hayatın normal akışına aykırı sayılıyor. Çok yazık!",https://halktv.com.tr/makale/kaymakam-mirac-651910
Fikret Bila,Laiklik giderse demokrasi de gider,08 Eylül 2021 Çarşamba 00:15,"Ali Erbaş’ın yönetimindeki Diyanet İşleri Başkanlığı hızla siyaset işleri başkanlığına dönüşüyor.  Erbaş, Anayasa’nın belirlediği görev alanı dışındaki konularda siyasi içerikli açıklamalar yapıyor. Yeni Yargıtay binasının açılışına denk getirilen adli yılı, sahnede Cumhurbaşkanı ve Yargıtay Başkanı’yla birlikte, dualarla açtı. Bu görüntünün ve açılış yönteminin laiklik ilkesine aykırı olduğu eleştirilerini yanıtlarken, doğrudan Anayasa’nın 2. maddesindeki laiklik ilkesine karşı açıklamalar yapmaktan da geri durmadı. Şöyle dedi: “Önderler olarak boş alan bırakmamamız lazım. Adaletsiz İslam olur mu? ‘İnanç, sokakta olmasın insanın içinde olsun, insanla Allah arasında olsun, evine, ticaretine, siyasetine, adaletine, yargısına yansımasın.’ Görüyorsunuz ortalığı ayağa kaldırıyorlar. İnançtan ayıklansın istiyorlar oraları adeta.” Evet, laik sistemde tam da öyle olması gerekiyor. İnancın insanla Allah arasında kalması, ticarete, siyasete, yargıya yansımaması gerekiyor. Anayasanın 2. maddesinin gereği zaten budur. Erbaş’ın, inancın, ticarete, siyasete, yargıya yansıması isteği Anayasa’nın değiştirilmesi teklif dahi edilemez olan 2. maddesindeki laiklik ilkesine karşı bir tutumdur. Sadece 2. maddeye değil, Anayasa’nın Diyanet İşleri Başkanlığı’nın görevini tanımlayan 136. maddesine karşıdır. 136. madde şöyle der: “Genel idare içinde yer alan Diyanet İşleri Başkanlığı, laiklik ilkesi doğrultusunda, bütün siyasi görüş ve düşüncelerin dışında kalarak ve milletçe dayanışma ve bütünleşmeyi amaç edinerek, özel kanunundaki görevleri yerine getirir.” Erbaş’ın, inancın ticarete, siyasete, yargıya yansımasını istemesi laiklik doğrultusunda bir açıklama değildir. Her türlü siyasi görüş ve düşüncenin dışında da değildir.  “Özel kanunundaki görevlerin” ise tamamen dışındadır. Diyanet İşleri Başkanlığı’nın özel kanununda görevi şöyle tanımlanır: “İslam dininin inançları, ibadet ve ahlak esasları ile ilgili işleri yürütmek, din konusunda toplumu aydınlatmak ve ibadet yerlerini yönetmek üzere Cumhurbaşkanlığına bağlı Diyanet İşleri Başkanlığı kurulmuştur.” Erbaş’ın, inancın ticarete, siyasete, yargıya yansımasını istemesi, sosyal medyaya sınırlama getirecek hukuki çerçeve kanunu istemesi, Ayasofya’nın açılışında vakıf senedine atıf yaparak Atatürk’e dolaylı lanet göndermesi, toplumsal ve siyasi olaylar hakkında görüş açıklaması, kanundaki görev tanımı içinde yoktur. Peki Erbaş’ın önerdiği gibi inanç, ticarete, siyasete, yargıya, dolayısıyla devlete ve toplumsal yaşama yansırsa ne olur? Laiklik ortadan kalkar. Peki laiklik ortadan kalkarsa ne olur? Laiklik ortadan kalkarsa demokrasi de ortadan kalkar. Laiklik demokrasinin temel dayanağıdır. Laiklik olmazsa, özgür düşünce, özgür seçim olmaz. Laiklik ortadan kalkarsa düşünce özgürlüğü gibi inanç özgürlüğü de ortadan kalkar. İnanç dayatması başlar. Laiklik olmazsa kadın-erkek eşitliği olmaz. Örneğini İslam ülkelerinde, Taliban’da gördüğümüz gibi kadın toplumsal hayattan dışlanır, eve kapatılır. Kamusal alanda görünmez. İkinci sınıf muamele görür. Erkeğin malı-mülkü sayılır. Laiklik olmazsa millet ve milliyetçilik de olmaz. Laikliğin olmadığı bir sistemde önemli olan millet değil ümmettir. Milliyetçilik değil ümmetçilik yapılır. Laiklik olmazsa bilim, bilimsel eğitim olmaz. Toplum çağın gerisinde kalır. Teknolojik ve bilimsel gelişmeleri izleyemez. Yararlanamaz. Taliban’da örneklerini gördüğümüz gibi televizyonlar, bilgisayarlar kırılır. Bu nedenlerle laiklik; demokrasinin, bilimin, bilimsel eğitimin, kadın-erkek eşitliğinin, insan hakları ve özgürlüklerin, aydınlanmanın, kalkınmanın önkoşuludur. Laiklik olmazsa ülke ve toplum zifiri bir karanlığa gömülür.",https://halktv.com.tr/makale/laiklik-giderse-demokrasi-de-gider-650555
Fikret Bila,Parti-devlet modeli,15 Ekim 2021 Cuma 00:15,"Rahmetli Bülent Ecevit, Kamu Personeli Seçme Sınavı’nı (KPSS) torpili önlemek için getirmişti. Amacı devlet memurluğuna girişte partizanlık yapılmasının, liyakat yerine iktidar partisine sadakatın geçmesini önlemekti. Ecevit’in başbakanlığı döneminde bu sistem çalıştı. O dönemde devlet memuru olabilmek; hakim, savcı, subay, astsubay, polis, diplomat, müfettiş olabilmek için KPSS’den o mesleğin gerektirdiği puanı almak yeterliydi. Böylece onun adamı, bunun adamı, şu partinin, bu partinin üyesi demeden bu sınavı kazanan, o meslek için gerekli liyakate sahip olanlar kamuda işe başlıyordu. AK Parti iktidarı döneminde ise bu sistem fiilen işlemez hale getirildi. Önce Gülen cemaati olarak isimlendirilen cemaat mensuplarının; üniversiteye giriş sınavı, askeri liselere giriş sınavı, harp okullarına giriş sınavı, TSK kurmaylık sınavı, polis koleji, polis akademisi sınavı, KPSS gibi sınavların sorularını çaldığı ve kendi mensuplarına dağıtarak devlete yerleştirdiği anlaşıldı. KPSS’yi kazanan ancak iktidar partisinden veya cemaatten, tarikatlardan referansı olmayanlar mülakatta elendiler. KPSS’den veya hakimlik-savcılık sınavından en yüksek puanı alanlar bile bir bahane bulanarak sözlü sınavda elendiler. Çok daha düşük puan alanlar ise kamuda işe yerleştirildi. Başlangıçta askeri ve sivil bürokrasiyi cemaat mensuplarına bırakan AK Parti iktidarı, Ergenekon, Balyoz, Askeri Casusluk gibi davalarla TSK’yı, 12 Eylül 2010 anayasa değişikliği ile de yargıyı cemaate teslim etti. Cemaat ise önce 17-25 Aralık 2013 olayları ise yolsuzluk iddiaları üzerinden, sonra da 15 Temmuz 2016 darbe girişimiyle iktidarı devirmeye kalkıştı ve başarısız oldu. Bu döneme kadar iktidarı 15 Temmuz’dan sonra FETÖ olarak anılan cemaatle bölüşen AK Parti, sonraki dönemde askeri ve sivil bürokrasiyi temizleyebildiği kadar temizlemeye çalıştı. Bugün ortaya saçılan Türkiye Gençlik Vakfı’nın (TÜGVA)  hazırladığı işe alınacaklar listesi ise kamuya alınacakların KPSS başarısına göre değil iktidara yakın kurumların referansıyla belirlendiğini gösteriyor. Gazeteci Metin Cihan’ın sosyal medyadan haberleştirerek duyurduğu TÜGVA listelerinin gerçek olduğu da anlaşıldı. Paylaşılan listeler arasında, Subay Aday Listesi, Polis Özel Harekat Listesi, Astsubay Aday Listesi olduğu görüldü. Hakim olarak alınacakların da isim isim belirlendiği anlaşıldı. Listelerde işe alınacak kişinin adı-soyadının yanı sıra, mezun oldukları okul, işe alınacakları yer, telefon numaralarına kadar detaylı bilgilere yer verildiği görüldü. TÜGVA’nın, 17-25 Aralık olaylarından sonra kurulduğu ve Gülen cemaatinin eğitim alanında boşalttığı alanı doldurmayı amaçlayan, AK Parti’nin amaçladığı bir gençlik yetiştirmeye çalışan bir kurum olduğu biliniyor. Dershane ve yurtlar açan, Milli Eğitim Bakanlığı ile protokol imzalayarak okullarda eğitim veren, çok hızlı bir şekilde 81 ilde örgütlenen ve kamu binalarının sembolik rakamlarla tahsis edildiği, kamu kaynaklarıyla desteklenen etkili bir vakıf haline geldi. Vakfın yöneticilerinin Mart 2019 yerel seçimlerine kadar İstanbul Büyükşehir Belediyesi’nden maaş aldıkları da anlaşıldı. AK Parti iktidarının askeri ve sivil bürokrasiyi TÜGVA ve benzeri vakıfların, tarikatların ve cemaatlerin referansıyla oluşturması giderek bir parti-devlet modelinin doğmasına da neden oldu. Valilerin bile AK Parti il başkanı gibi çalıştığı, hakimlerin Anayasa Mahkemesi kararını dikkate almadıkları, sadece AK Partililerin ve onu destekleyen yan kurumlara mensup olanların devlette işe girebildikleri, liyakatın değil lidere ve partiye sadakatin tek ölçü olduğu bir devlet modeli var. Cumhurbaşkanlığı hükümet sisteminin yürütme erkinin yetkilerini Cumhurbaşkanı’nda toplamasıyla parti-devlet modeli hızla hayata geçirildi. Bugün iktidarın istemediği yönde karar veren, görevini yaparken iktidarın beklentisini dikkate almayan bürokratların o görevde kalmaları mümkün değil. Yasama, yargı ve medya denetiminin dışına çıkarılan bu model, Türkiye’nin demokratik, laik, sosyal hukuk devleti ilkelerini büyük ölçüde törpülemiş durumda. Bütün devlet kurum ve kurullarının Cumhurbaşkanı’na bağlandığı ve O’nun kararlarıyla yönetildiği bu modelin Türkiye’nin sorunlarını hızla ağırlaştırdığı ve yönetemeyen bir modele dönüştüğü ortada. Tek başına ekonomide yaşanan ağır krize bakılsa bile bu sonuca ulaşmak mümkün. Merkez Bankası’nın bağımsızlığının kaldırılması ve çok kısa aralıklarla başkanlarının ve başkan yardımcılarının değiştirildiği bir yazboz tahtasına dönüştürülmesi, 1 doların 10 liraya sınırına kadar dayanmasıyla sonuçlandı. Dolardaki bu fırlayışın başta elektrik, doğal gaz, akaryakıt olmak üzere iğneden ipliğe her ürüne zam yapılacağı anlamına geldiği biliniyor. Dolardaki yükseklik şimdiden Türkiye’nin dış borcunu 450 milyar lira daha artırmış durumda. Bunun anlamı da önümüzdeki dönemde vatandaşın üzerindeki vergi yükünün daha da artacağıdır. Fiyat ve vergi artışları vatandaş açısından daha da yoksullaşmak demektir. Parti-devlet modeli sadece lideri, iktidarı ve onları destekleyen sermaye gruplarını korur ve giderek halktan kopar. Türkiye böyle bir süreçten geçmenin getirdiği ağır sorunlarla karşı karşıya, pusulasız gemi gibi denizde debelenip duruyor.",https://halktv.com.tr/makale/parti-devlet-modeli-650657
Fikret Bila,Halkı ezerek krizden çıkmak,24 Kasım 2021 Çarşamba 00:15,"Cumhurbaşkanı Tayyip Erdoğan, Türkiye’nin ekonomik kurtuluş savaşı verdiğini ve bu savaştan zaferle çıkacağını ilân etti. Türk ekonomisinin kurtuluş savaşı verecek kadar kötü durumda olduğu bilinmiyordu. Cumhurbaşkanı Erdoğan da dahil olmak üzere AK Partililer Türk ekonomisinin çok iyi durumda olduğunu söylüyorlardı. Pandemi koşullarında en iyi mücadeleyi Türkiye’nin verdiğini, en çok büyüyen ülkelerin başında geldiğini vurguluyorlardı. O kadar ki ABD, Almanya, Fransa ve İngiltere’de durumun çok kötü olduğunu, benzin bulunamadığını, rafların boşaldığını, insanların gıdaya ulaşamadıklarını da söylemişlerdi. Avrupa ve ABD bu kadar perişan bir haldeyken, Türkiye’de bolluk bereket hüküm sürüyordu. Marketlerde bütün raflar doluydu. En yetkili ağızlardan Türk ekonomisinin durumu böyle tarif edilince, çok kısa bir süre sonra Türkiye’nin ekonomik kurtuluş savaşı verdiğinin açıklanması büyük bir çelişki oluşturdu. Türkiye, ekonomisi dünyanın en iyilerinden biriyse neden kurtuluş savaşı veriyordu? Kurtuluş savaşı verecek kadar kötüyse neden pembe bir tablo çiziliyordu? Anlaşılıyor ki Türk ekonomisi hakkında çizilen tozpembe tablo, tıpkı enflasyon ve işsizlik rakamları gibi, tıpkı koronavirüs vaka ve vefat sayıları gibi gerçeği yansıtmıyordu. Erdoğan, Türkiye’nin ekonomik kurtuluş savaşı verdiğini söylerken, “Ülkemizi eskiden hep yaptıkları gibi denklemin dışına itmek isteyenlerin, kur, faiz fiyat artışları üzerinden oynadıkları oyunu görüyoruz” diye ekledi. Türkiye kime karşı ekonomik kurtuluş savaşı veriyor? ABD’ye karşı mı? Almanya’ya karşı mı? Fransa’ya karşı mı? İngiltere’ye karşı mı? Rusya’ya karşı mı? Kime karşı? ABD dolarının 13 liraya, euronun 15 liraya, poundun 17 lira civarına yükselmesi, Merkez Bankası’nın yükseltmesi gereken faizi bir puan daha düşürmesinden ve Aralık ayında da düşürüleceğini açıklamasından sonra oldu. Türk lirası tarihinin en değersiz düzeyine düştü. Fakat liranın değer kaybının ABD, Almanya, Fransa, İngiltere veya Rusya’yla bir ilgisi yok. Değer kaybı, Türkiye’nin yerli ve milli bir kuruluşu olan Merkez Bankası Para Politikaları Kurulu’nun kararıyla oldu. Merkez Bankası’nın, Cumhurbaşkanı Erdoğan’ın istediği doğrultuda faizi indirmesi ve daha da indireceğini açıklamasından sonra döviz kurlarının fırlayacağı belliydi. Merkez Bankası bu kararı bile bile aldığına göre bunun sorumluluğunu başka ülkelerde aramak gerçekçi değil. Faizin indirilmesi milli bir karardır ve bu kararda sonra dövizin fırlayıp liranın değer kaybetmesi de milli bir sonuçtur. Cumhurbaşkanı Erdoğan’ın da açıkladığı gibi “düşük faiz, yüksek kur” iktidarın bilinçli olarak yaptığı bir tercihtir. Türk lirasının dolar karşısında tarihinin en düşük düzeyine inmesi de bilinçli bir tercihtir. Cumhurbaşkanı Erdoğan’ın açıkladığı gibi Türk lirasının değersizleşmesi ihracatı artıracak, ithalatı kısacak, cari fazla verilecek, bu fazla döviz kurunu aşağıya çekecek, bunun sonucu olarak da enflasyon düşecek ve Türkiye krizden çıkacak. Erdoğan’ın uygulamaya koyduğu model bu. Tabii bu modelin bir de maliyeti olacak. Üretiminin yüzde 70’i ithalata bağlı Türkiye’de başta enerji olmak üzere hemen hemen bütün mal ve hizmetlerin fiyatı sürekli artacak. Enflasyon tavan yapacak. Yüksek enflasyon karşısında zaten geçim sıkıntısı çeken halk iyice ezilecek. Pahalılık dar ve sabit gelirli halkın, küçük esnafın tüketimi kısmasına yol açacak. Talep düşecek. İç piyasada ürün fazlası teşviklerle ihraç edilecek, ülkeye döviz girecek, Merkez Bankası boşuna harcadığı 128 milyar doları yerine koymaya çalışacak. Bu arada altta kalan halkın canı çıkacak. Ekonomik kurtuluş savaşı halkın daha da fakirleşmesiyle kazanılacak. Peki bu model yeni bir model mi? İlk kez mi uygulanıyor? Yoksa yenilik düşük faiz yüksek kur politikasında mı? Bu soruların yanıtı “hayır”dır. Enflasyonun altında düşük faiz vererek dövizi yükseltmek ve ihracat artışıyla krizden çıkmak politikası Berat Albayrak döneminde uygulandı. Cumhurbaşkanı Erdoğan da bu politikayı destekledi. Faiz yüzde 8,5 düzeyine kadar çekildi. Ancak krizden çıkılamadı. Dolar alıp başını gitti. Berat Albayrak görevden ayrılmak zorunda kaldı. Ardından tam tersi politika uygulandı. Naci Ağbal Merkez Bankası Başkanı oldu. Faizi yüzde 19’a kadar çekti. Dolar düştü. Ama Erdoğan bu politikayı da beğenmedi. Naci Ağbal görevden ayrıldı. Yerine Şahap Kavcıoğlu geldi. Beş ay faizleri indirmedi. Beş aydan sonra hızla indirmeye başladı ve Berat Albayrak politikasına döndü. Dolar 13 liraya fırladı. Cumhurbaşkanı bu politikayı ekonomik kurtuluş savaşı olarak ilân etti. Bu politika ulusal kurtuluş savaşı idiyse Berat Albayrak zaten bu politikayı uyguluyordu. O zaman neden görevden ayrıldı? Ayrıca Erdoğan ilk kez ekonomik kurtuluş savaşından söz etmiyor. Erdoğan, “ekonomik kurtuluş savaşı” ifadesini ilk kez 16 Ekim 2018 tarihinde de kullanmıştı. O zaman bir dolar 5,78 liraydı. Erdoğan, bu ifadeyi daha sonra da kullandı. Kur krizinin yaşandığı ve faiz tartışmalarının yoğunlaştığı 31 Ekim 2020 tarihinde Türkiye’nin “ekonomik kurtuluş savaşı” verdiğini söyledi. Erdoğan, o tarihte “Ülkemizi ekonomi alanından kuşatmaya çalışanlara cevabımızı yeni bir ekonomik kurtuluş savaşıyla veriyoruz” diye konuşmuştu. Ne düşük faiz yüksek kur politikasının ne ekonomik kurtuluş savaşı söyleminin yeni olmadığını biliniyor. Ancak iktidar aynı şeyleri yapıp farklı sonuçlar beklemekte ısrar ediyor.",https://halktv.com.tr/makale/halki-ezerek-krizden-cikmak-653964
Fikret Bila,Bu kadar da olmaz,08 Ekim 2021 Cuma 00:15,"Siyasette, AK Parti iktidarının gerçek ötesi bir söylemle propaganda yaptığı biliniyor. Türkiye başta ekonomi olmak üzere çok ağır sorunlar yaşarken iktidar sürekli pembe bir tablo çiziyor. Sorunları yok sayıyor. İktidara göre işsizlik yok, enflasyon yok, yurda yerleşmeyen öğrenci yok, Boğaziçi Üniversitesi’nde sorun yok, kiralar yüksek değil, gıda fiyatları gayet makul… Bu ifadelerin hiçbiri gerçeği yansıtmıyor ama iktidar gerçek ötesi bu söylemle kendini övmeye devam ediyor. Ancak son günlerde yaşadığımız bazı olaylar var ki insana “bu kadar da olmaz” dedirtiyor. Örneğin Cumhurbaşkanı Tayyip Erdoğan’ın, Kemal Kılıçdaroğlu’nun ve CHP’nin anayasanın ilk dört maddesini değiştirmek istediğini söylemesi gibi. Gerçekle ilgisi olmayan, neresinden tutsanız elinizde kalan bir iddia bu. Çünkü anayasanın ilk dört maddesinin değiştirilebileceğini söyleyen Kemal Kılıçdaroğlu değil. Cumhurbaşkanlığı Yüksek İstişare Kurulu Üyesi İsmail Kahraman. Kahraman’ın bu sözleri söylemesinin üzerinden 48 saat bile geçmemişken Cumhurbaşkanı Erdoğan’ın, Kılıçdaroğlu’nu ilk dört maddeyi değiştirmekle suçlaması gerçekten şaşkınlık yarattı. Cumhurbaşkanı’nın hürmet edip saygı gösterdiği İsmail Kahraman, “Dindar bir anayasa olmalı, ilk 4 madde ise değişebilir"" demişti. Cumhurbaşkanı Erdoğan ise Kahraman’ın bu sözleri üzerine şu konuşmayı yaptı: “Biz yeni anayasa diyoruz, birileri de çıkıyor gerekirse ilk 4 maddeyi de değiştiririz diyerek PKK güdümündeki siyasi yapıya göz kırpmaya çalışıyor. Anayasanın ilk dört maddesinin değiştirme fikri CHP’nin ve dolayısıyla tüm CHP’lilerin ifadesi midir yoksa Kılıçdaroğlu’nun kişisel fikri midir? Bu CHP’nin kurumsal iradesi ise ortada ülkemiz açısından çok vahim bir sorun var demektir. Çünkü bu durumda CHP anayasa gibi temel bir konudan başlayarak tümüyle HDP’nin vesayetine girmiş demektir. Yok eğer bu Kılıçdaroğlu’nun kendi görüşüyle bu durumda da partisinin politikalarından farklı bir ajandaya sahip farklı bir siyasetçiyle karşı karşıyayız demektir.” Cumhurbaşkanı Erdoğan’ın onlarca danışmanı var. Konuşmalarını bu danışmalarının hazırladığını, Cumhurbaşkanı Erdoğan gözden geçirdikten sonra, konuşma yapacağı yerde ekrana yükledikleri biliniyor. Erdoğan’a böyle gerçek dışı bir konuşma metnini kim yazabilir? Kahraman’ın söylediği bilinen sözleri Kılıçdaroğlu söylemiş gibi kullanalım fikrini kim ortaya atabilir? Bu bir hata mıdır, yoksa bilinçli olarak gerçeğin çarpıtılması mıdır? Eğer bu bir hataysa çok kötü, yok eğer bilinçli bir çarpıtmayla çok daha kötü. Herhalde Cumhurbaşkanı Erdoğan, bu büyük gafın perde arkasını araştırmış olmalı. Dikkati çeken bir yön de insana bu kadar da olmaz dedirten bu büyük gaftan sonra Cumhurbaşkanlığı veya AK Parti’den bir açıklama yapılmamış olması. Oysa bu, düzeltilmeden geçilecek bir durum değil. Erdoğan’ın söylediğinin tam aksine Kemal Kılıçdaroğlu ve CHP için anayasanın ilk dört maddesi kırmızı çizgi. Kılıçdaroğlu anayasanın ilk dört maddesinden son söyleşimizde söz etmişti. Kılıçdaroğlu, Kürt sorununun çözümüyle ilgili görüşlerini açıklarken, bu sorunun Meclis’te ve anayasanın ilk dört maddesi çerçevesi içinde çözülebileceğini belirtmişti. İlk dört maddenin değişebileceğine ilişkin hiçbir beyanı olmadı. “Bu kadar da olmaz” dedirten bir başka olay da İstanbul Adalar İskelesi’nde yaşandı. Polisin görevlerinden biri de yargı kararlarının uygulanmasını sağlamaktır. Oysa Adalar İskelesi’nde polis yargı kararını uygulatmamak üzere zabıtaya müdahale etti. Mahkeme kararını uygulatmadı. AK Partili belediye, Adalar İskelesi’nin üst katlarını Türkiye Gençlik Vakfı’na (TÜGVA) çok düşük bir kirayla vermişti. Belediye CHP’ye geçince dava açarak binayı geri almak istedi. Mahkeme de belediyeyi haklı buldu ve TÜGVA’nın binayı boşaltmasına karar verdi. Ancak TÜGVA binayı boşaltmadı. Boşaltma işlemi için gelen zabıtalara direndi. İşin garip tarafı kaymakamın talimatıyla gelen polis zabıtaya müdahale etti ve TÜGVA’yı korudu. Böylece mahkeme kararını uygulatmamış oldu. Bir hukuk devletinde polis mahkeme kararlarının uygulanmasını sağlamakla görevlidir. Mahkeme kararına direnenleri korumakla değil. Birçok kamu binasının ve kaynağının iktidarı destekleyen vakıf ve derneklere tahsis edildiği bilindiğine göre, Adalar İskelesi olayının kötü bir örnek oluşturacağına kuşku yok.",https://halktv.com.tr/makale/bu-kadar-da-olmaz-650639
Fikret Bila,Helalleşmenin analizi,17 Kasım 2021 Çarşamba 01:42,"CHP lideri Kemal Kılıçdaroğlu, helalleşme mesajı vermiş ancak helalleşmenin kimlerle yapılacağını açıklamamıştı. CHP’nin kimlerle helalleşip kimlerle hesaplaşacağını çok iyi izah etmesi gerektiğini, aksi halde iktidarla helalleşme gibi anlaşılabileceğini, bunun da iktidarın değişeceği ve hukuk dışı uygulamalar nedeniyle hesap sorulacağı umudunu kırabileceğini vurgulamıştım. Kılıçdaroğlu, partisinin dünkü grup toplantısında konuya açıklık getirdi. “Helalleşmek; yüzleşmek, barışabilmek, devam edebilmek demektir. Bunu yarası olan topluluklarla yapacağız. Hukuk başka. Kim ne suç işlediyse onun karşılığı hukuktur. Hukukla helalleşmeyi karıştırmamak lazım” dedi. Böylece iktidarın gölgesinde suç işleyenlerden hukuk çerçevesinde hesap sorulacağını ilân etmiş oldu. Rüşvetçilerin burunlarından getireceklerini, uyuşturucu baronlarını bu topraklardan sileceklerini de duyurdu. Böylece helalleşme ile hesaplaşmayı birbirinden ayırarak kaygıları giderdi. Kılıçdaroğlu, helalleşme atağının amacının barışmış bir toplum olduğunu açıkladı ve gelecek kuşaklarca “toplumu barıştıran kişi” olarak anılmak istendiğini söyledi. Kuşkusuz bu atağın doğal olarak siyasi bir anlamı ve amacı da var. Bunu anlamak için Kılıçdaroğlu’nun helalleşeceğini söylediği kesimlere bakılım. 28 Şubat’ın mağdurları, ikna odalarına sokulan başı örtülü öğrenciler, Roboski olayının, Sivas, Kahramanmaraş katliamlarının, Diyarbakır cezaevinin mağdurları, yerlerinden edilen Romanlar, varlık vergisi ve 6-7 eylül olaylarının kurbanları, mahkemelerde süründürülen askerler, Londra’ya göçmek zorunda kalan parlak beyinler, Ali İsmail Korkmaz’ın ailesi, Soma’da hayatını kaybeden işçilerin aileleri, 12 Eylül’ün “bir sağdan bir soldan” diyerek astıklarının aileleri, tren kazasında ölen Oğuz Arda Sel’in ailesi, Ahmet Kaya’nın ailesi… Kılıçdaroğlu, toplumsal travma yaratan 27 Mayıs rejiminin idam ettiği Adnan Menderes, Fatin Rüştü Zorlu, Hasan Polatkan. 12 Mart rejiminin idam ettiği Deniz Gezmiş, Yusuf Aslan ve Hüseyin İnan ile ailelerine ise değinmedi. CHP liderinin dile getirdiği olaylara baktığımızda İsmet İnönü dönemindeki varlık vergisi uygulaması, 28 Şubat sonrası başlayan türban tartışmasında Deniz Baykal’ın liderliğinde üniversitelerde ve kamu görevlerinde türban yasağının savunulması dışında CHP’nin sorumlu olduğu bir olay yok. Mağduriyet yaratan diğer olaylar ise bugünkü ve geçmiş sağ iktidarların sorumlu oldukları olaylardır. Bu olaylar ele alındığında Kılıçdaroğlu’nun çoğunlukla AK Parti’ye ve diğer sağ partilere oy veren dindar-muhafazakârlar, Kürtler, Aleviler, Romanlar ve azınlıklara mesaj gönderdiği görülüyor. Üniversitelerde türban yasağı, Kılıçdaroğlu’nun CHP genel başkanlığına seçilmesinden sonra, CHP’nin itirazını kaldırmasıyla kalkmıştı. Kılıçdaroğlu, ikna odalarına sokulan başı örtülü öğrencilerle helalleşeceklerini söyleyerek dindar-muhafazakâr kesimle barışma adımı atmış oldu. Kılıçdaroğlu, Uludere’nin Ortasu köyü civarını F-16’ların bombalaması 34 sivilin hayatını kaybetmesi olayını HDP’nin ve Kürtlerin tercih ettiği gibi Roboski olarak andı. Kılıçdaroğlu’nun bu özeni de bu kesimle barışma söylemi olarak görülebilir. Keza 12 Eylül döneminde Diyarbakır cezaevindeki işkence, insanlık dışı muamelelerin mağdurlarından söz etmesi, Ahmet Kaya’yı anması da anlam taşıyor. 12 Eylül’ün “bir sağdan bir soldan” diyerek astığı insanların ailelerine verilen helalleşme mesajı da hem CHP’nin soluna hem milliyetçi sağa gönderilen bir mesaj niteliğinde. Ali İsmail Korkmaz’ı anması, Gezi mağdurlarından söz etmesi, Soma işçilerinin, Oğuz Arda Sel’in aileleriyle helalleşme ise devletin zor kullanması ya da ihmalinden kaynaklanan mağduriyetlerin CHP iktidarında devlet sorumluluğuyla giderileceği anlamı taşıyor. Kılıçdaroğlu’nun, suç işleyenlerden hukuk nezdinde hesap sormayı ayrı tutarak yaptığı helalleşme atağı iktidarın 20 yıldır uyguladığı kutuplaştırma, ötekileştirme ve buradan çoğunluk desteğini almaya yönelik politikasına karşı, barışmayı, kucaklaşmayı ve devlet olmanın gerektirdiği sorumluluğu üstlenmekten kaçınmamayı hedefliyor. Kılıçdaroğlu’nun bu hamlesi cumhurbaşkanlığı adaylığının ön planda olduğu bu süreçte CHP’nin ulaşmakta zorluk çektiği kesimlerden destek bulmasını sağlayabilir. Kılıçdaroğlu, bir süredir eline aldığı gündem oluşturma üstünlüğünü sürdürüyor.",https://halktv.com.tr/makale/helallesmenin-analizi-653082
Fikret Bila,GERÇEKLERİN DİNLE PERDELENMESİ,17 Eylül 2021 Cuma 00:15,"İktidar, siyaseti en zayıf olduğu ekonomik kriz alanından, kendini çok güçlü gördüğü din alanına kaydırmaya çabalıyor. Rekor düzeye ulaşmış işsizlik, mutfakta yüzde 35’i bulan yüksek enflasyon, küçülmüş milli gelir, 10,5 çeyrek altından 3,5 çeyrek altına düşmüş asgari ücret, tamtakır hazine, 9 liraya koşan dolar, ağır dış borç gibi yaşamsal sorunlar karşısında iktidarın bulduğu formül bu sorunları din örtüsüyle kapatmak. Türkiye’de en önemli sorunun inanç sorunu olduğu havası yaratmak. Siyaseti bu alana hapsetmek ve dindar-dinsiz tartışmasıyla kaybettiği oyları yeniden kazanmak.  Geçmişte AK Parti bu kutuplaşmadan çoğunluk çıkarmayı başarmıştı. Elinde mağduriyet politikası yapacak malzeme vardı. Üniversitede türban yasağından, katsayı farkından, kamuda görev alamamaktan yarattığı mağduriyet söylemiyle sandıkta destek buldu. Bugün de aynı yöntemi izlemeye çalışıyor. Bu amaçla Diyanet İşleri Başkanı Ali Erbaş’ı öne sürdü. Erbaş, bir inanç sorunu, laiklik tartışması yaratarak iktidarın özellikle Güneydoğu’da kaybettiği muhafazakâr oyları toplamaya çalışıyor. Anayasa’nın 2. maddesini, kendi görevini düzenleyen 136. maddesini hiçe sayarak devlet memuru olan Diyanet İşleri Başkanı gibi değil siyasetçi gibi davranıyor. Diyarbakır’da din görevlileri ve kanaat önderleriyle yaptığı toplantıya cep telefonundan Cumhurbaşkanı Tayyip Erdoğan’ı bağlayarak siyasi işlev görüyor. Laiklik karşıtı söyleminde, dinin sadece kişiyle Allah arasında kalmasına itiraz ediyor. Dinin ticarete, siyasete, adalete, yargıya yansımadığından şikâyetçi. Anayasa’nın 2. maddesine aykırı olduğu halde bu alanların da dine göre yaşanıp yönetilmesini istiyor. Bunun olmamasından bir mağduriyet çıkarmaya çalışıyor. Olmayan bir sorun çıkarmaya çabalıyor. Oysa Türkiye’nin sorunu inanç özgürlüğü değil. Bu alandaki sorun aksine laikliğin fiilen askıya alınmış olması ve dinin tam da Erbaş’ın istediği gibi her alanı düzenleyen bir kurum haline getirilmiş olması. Türkiye’nin temel sorunu din veya inanç değil, biyoloji öğretmenliğini bitirmiş bir gencin kağıt toplama işçisi olarak çalışması.  Türkiye’nin temel sorunu genetik mezunu gencin ancak süpermarket zincirinde kasiyerlik işi bulabilmesi. Türkiye’nin temel sorunu yüksek lisansı bitirip doktoraya başvuran gencin ayakkabı boyacılığı yaparak evini geçindirmeye çalışması. Türkiye’nin temel sorunu üniversite öğrencisinin penceresi bile olmayan bir yatağın ancak sığdığı odaya ayda 900 lira ödemek zorunda bırakılması. Türkiye’nin temel sorunu binlerce üniversite öğrencisinin tarikat yurtlarına mahkum edilmesi. Türkiye’nin temel sorunu çocuğuna pantolon alamayan babanın, okul masraflarını karşılayamayan bir başka babanın, çocuklarının yanına üşümesinler diye suç kurutma makinesi açıp yan odaya geçen bir annenin hayatına son vermesidir. Çözüm üretemeyen iktidar, dini bir şal gibi bu sorunların üzerine örtüp, yapay din sorunu, inanç krizi yaratarak oy toplamaya çalışıyor. Oysa mağduriyet varmış gibi bağırıp çağırdığı alanlarda şikayet edebileceği hiçbir şey yok. Aksine anayasaya aykırılıktan hesap vermesi gereken konuda şikayetçi oluyor. Örneğin Ali Erbaş’ın “din ticarete yansımıyor” şikayeti. Oysa din ticaretin göbeğinde duruyor. Helal ürün haram ürün ayırımı Var mı? Var. Helal market haram market ayırımı Var mı? Var. Harem-selamlık uygulayan dükkan var mı? Var. Yanmaz kefen, terlik satan var mı? Var. Cennet vaat edip para ve oy toplayan var mı? Var. Örneğin Erbaş’ın “din siyasete yansımasın istiyorlar” şikayeti. Din siyasette yok mu? Var. Hem de siyasetin tam göbeğinde duruyor. Bir din adamı olarak kendisi siyaset yapmıyor mu? Yapıyor. İktidar partisi dini değerlerle siyaset yapmıyor mu? Yapıyor. Tarikatlar bürokrasiyi bölüşmüş durumdalar mı? Evet. Devlet memurluğuna tarikat referansıyla girilmiyor mu? Giriliyor. Örneğin Erbaş’ın, “din adalete, yargıya yansımasın istiyorlar” şikayeti. Din adalete, yargıya yansımıyor mu? Yansıyor. Adalet Bakanlığı, Anayasa Mahkemesi’ne “İslam’a göre haramdır, bu nedenle tutuklamalar yerindedir” diye yazı yazmadı mı? Yazdı. Tarikat üyesi savcılar, yargıçlar yok mu? Var. 12 Eylül 2010 referandumundan sonra HSK yetkileriyle FETÖ’cülerin yüksek yargıya yapılacak atamalar konusunda kontenjan pazarlığı yaptıkları ortaya çıktı mı? Çıktı. Erbaş daha ne kadar yansıma istiyor acaba? Bu gerçeklerin dinle perdelenmesi mümkün değil. Bu nedenle iktidarın Erbaş’la başlattığı inanç mağduriyeti kampanyasının toplumda karşılık bulması da mümkün değil.",https://halktv.com.tr/makale/gerceklerin-dinle-perdelenmesi-650582
Fikret Bila,Atatürk kazanır,01 Eylül 2021 Çarşamba 00:15,"Batı toplumlarının aydınlanma ve sanayileşme sürecinde, 200 yılda gerçekleştirdiği devrimleri, Türkiye böyle bir süreçten geçmediği halde 10 yıl gibi bir sürede gerçekleştirmiştir. Bu nedenle bilim insanları, aydınlar, gazeteciler, yazarlar, araştırmacılar Mustafa Kemal Atatürk’ün bu kadar kısa sürede bu devrimleri hayata geçirmesini “mucize” olarak değerlendirmiştir. Bazı bilim insanları ise bu durumu “Atatürk tarihi hızlandırmıştır” cümlesiyle özetlemişlerdir. İki yorum da doğrudur; 1920’lerin koşullarında bu devrimleri 10 yılda gerçekleştirmek mucizedir. Batının 200 yılda yaptığını 10 yıla sığdırmak tarihi hızlandırmaktır. Her devrim gibi Atatürk’ün gerçekleştirdiği devrim de bir karşı devrim süreciyle karşılaşmıştır. Atatürk, karşı devrim süreciyle de başarıyla mücadele etmiştir. Cumhuriyet ve demokrasi tarihimiz bu iki süreç arasındaki mücadeledir. Bu mücadele bugün de devam etmektedir. Türkiye’de devrim ve karşı devrim süreçlerinin dayanakları aynıdır. Atatürk’ün gerçekleştirdiği devrimlerin özü laikliktir. Zaferle sonuçlanan Ulusal Kurtuluş Savaşı’nı bir devrim sürecine dönüştüren laikliktir. Karşı devrim sürecinin hareket noktası da laiklik karşıtlığıdır. İslamcı akımların bütün renkleri Atatürk’e ve başta laiklik olmak üzere O’nun devrimlerine karşıdır. Bu akımlar bütün söylemlerini bu karşıtlık üzerine kurmuşlardır. Bu AK Parti için de geçerlidir. Türk siyasi hayatında dini değerleri en fazla kullanan, dini hem siyasal hem toplumsal yaşamın merkezine yerleştirerek laikliği etkisiz kılmaya dönük söylem ve eylemleri en yoğun şekilde öne çıkaran partidir. AK Parti iktidarda güçlendikçe ve iktidar süresi uzadıkça Atatürk ve laiklik karşıtlığını daha açıktan ortaya koymaya başladı. İktidarı boyunca tarikat ve cemaatlerle işbirliği yaptı. Sonradan FETÖ diye isimlendirdiği cemaatle çok yakın çalıştı. Devlette yükselmelerinin önünü açtı ve bu destek FETÖ ülkede darbe girişiminde bulunana kadar devam etti. Türkiye Cumhuriyeti Devleti’ni yok emek üzere bir darbe girişimi yapılmasına karşın iktidar politikasından vazgeçmedi. Yoluna başka tarikatlarla devam etti. Atatürk ve laiklik karşıtlığını bırakmadı. Milli bayramları isteksizce ve Atatürk’ün mümkün olduğu kadar adını geçirmeden kutladı. Kutlamak isteyenleri çeşitli bahanelerle kısıtladı, baskıladı. Pandemi nedeniyle bu kısıtlamayı artırdı. CHP’nin illerde Atatürk büstüne çelenk koymasına bile yer yer engel oldu. Pandemi yasakları sürürken on binlerce kişinin katılımıyla Ayasofya’yı cami olarak açtı. Açılış törenine Genelkurmay Başkanı ve kuvvet komutanları da katıldılar. Törende Atatürk’e Fatih’in vakıf senedi üzerinden lanet okundu. Türk Silahlı Kuvvetleri’nde (TSK), 15 Temmuz 2016 darbe girişiminden sonra FETÖ’ye ve başka tarikatlara mensup subayların general ve amiralliğe terfi ettirildiği ve önemli görevlere atandığı ortaya çıktı. En son cübbeli amiral olarak kamuoyuna yansıyan amiral normal yollardan emekli edildi. İktidar bu tutumunu önceki gün kutladığımız 30 Ağustos Zafer Bayramı’nda da sürdürdü. Tepeden savaş alanını gözetleyen askerleri gösteren fotoğraf Atatürk sansürlenerek paylaşıldı. Hutbede adı geçirilmedi. Ancak başka bir şey daha oldu. Halk 30 Ağustos’u büyük bir coşkuyla kutladı. Anıtkabir dolup taştı. Başta İstanbul, Ankara ve İzmir olmak üzere CHP’li başkanların yönettiği il ve ilçelerde halk 30 Ağustos’u istediği gibi kutladı. Belediye bandoları eşliğinde geçit törenleri, fener alayları düzenlendi. Türkiye’nin her köşesinde katılım ve coşku çok büyüktü. Halkın 30 Ağustos zaferini böyle kutlayabilmesinin iki temel nedeni vardı. Birincisi pandemi nedeniyle sokağa çıkma yasağının kaldırılmış olması ve 11 büyükşehir belediyesinin CHP yönetimine geçmesi. Bu tablonun siyasi bir anlamı var. İktidar her türlü yetkiyi ve propaganda olanağını kullanmasına karşın, Türkiye’deki Atatürk sevgisini azaltabilmiş değil. Sadece gücünün yettiği yerlerde bu gerçeğin görünmesini engellemiş durumda. Yasaklar kalkınca, yerel yönetimler el değiştirince, baskıya inat Atatürk’e yöneliş arttıkça kaybedenin Atatürk ve O’nun devrimlerine bağlı, laik cumhuriyet yanlıları değil iktidar olduğu daha net ortaya çıkıyor. İktidar önümüzdeki seçimlere giderken yine dini değerler üzerinden siyaset yapmayı ön planda tutuyor. Tarikat ve cemaatlerle el ele yürüyor. Onlar istedi diye İstanbul Sözleşmesi’nden bir gecede çıkabiliyor. İktidar Türk seçmenini bir tercihe zorluyor. Kim kazanır derseniz… Atatürk kazanır.",https://halktv.com.tr/makale/ataturk-kazanir-650534