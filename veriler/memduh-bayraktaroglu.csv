Yazar,Başlık,Tarih,Metin,URL
Memduh Bayraktaroğlu,Siyasi nefret adaleti yendi,24 Mart 2025 06:00,"İBB Başkanı Erdoğan, 1997’de Siirt’te düzenlenen bir açık hava toplantısı sırasında topluluğa yaptığı konuşmada okuduğu bir Ziya Gökalp şiiri nedeniyle: “Halkı sınıf, ırk, din, mezhep veya bölge farklılığı gözeterek kin ve düşmanlığa tahrik ettiği” gerekçesiyle savcılığa davet edildi… Savcılığa götürmek için sabahın köründe evine bırakın polis ordusunu… Bir tek sivil bile gönderilmedi… İfade vermeye, Belediyenin kendisine tahsis ettiği makam otosuyla ve “Belediye Başkanı” olarak gitti… Yargılandığı sürece Belediye Başkanlığı görevi devam etti… Yargılama sonunda “suçu sabit” görüldü ve görevden alınıp 10 aylık hapis cezasını çekmek üzere (90 gün) Pınarhisar cezaevine kondu… Yargılanmasından önce, yargılanma süresince ve yargılandıktan sonra (Mahkemeden ellerine kelepçe vurulup doğrudan cezaevine götürülmediği için) hiç kimse sokaklara düşüp: “Hak, hukuk, adalet” diye bağırmadı çünkü bütün bunlar demokratik hukuk devleti çerçevesinde yürütülürken iktidarda (Sözde) 28 Şubatçı hükümet vardı… 28 ŞUBAT’IN ADALETİNİ ARAMA DUYGUSU Geleyim Ekrem İmamoğlu’na… Belediyede çok büyük yolsuzluklar yapan çetenin reisi olduğu, bizzat yargı tarafından iktidar medyasına servis edilen bir haberle tutuklanacağı duyuruldu… Daha önce, her savcılık davetine bizzat giden Ekrem Başkan’ın evine sabahın köründe bir polis ordusu gönderildi… İmamoğlu dört günlük sürecin ardından MEDYA AŞ üzerinden yapıldığı iddia edilen yolsuzluk suçlamaları nedeniyle tutuklandı… DEM’in İmamoğlu’na meydanlarda verdiği destek, DEM’le arasını bozmaya korkan iradeye geri adım attırdı ve terör suçlamasıyla tutuklama kararı çıkmadı… Belediyeye (Şimdilik) kayyum atanmayacak… Millet lokantaları ve kreşler halka hizmet vermeye devam edecek ancak… Savcılık bu karara itiraz edip yeniden tutuklama talep edebilir… *** Keşke İmamoğlu bu muamelelere muhatap edilmeseydi… Keşke, Erdoğan ve yandaş medyasına göre “Faşist 28 Şubat hükümeti” döneminde İBB Başkanı olan Erdoğan için hangi hukuk yolu uygulandıysa o uygulansaydı… Sözümün özü: Hukuk ve adil yargılama için günümüz rejiminin mi 28 Şubat dönemi hükümetinin mi daha tehlikeli olduğuna siz karar verin… BİZLER DE SİZİ ÇOK SEVDİK Bizim ergenlik dönemimizin en güzel ve zarif kadını Filiz Akın da hakkın rahmetine kavuştu… Kendisiyle yapılan bir söyleşide şöyle demişti: “Sinemayı gerçekten çok ama çok seviyorum. Biz sevgi, saygı, mutlu sonlar, fedakârlıklar üzerine hayatlar sunduk seyirciye. Onlar da bu filmleri çok sevdiler…”. *** Bizler de hem sizi hem de o güzel konulu filmlerinizi çok sevdik Filiz Hanımefendi… Allah mekânınızı cennet eylesin… Sevenlerinizin başı sağ olsun…",https://www.nefes.com.tr/yazarlar/memduh-bayraktaroglu/siyasi-nefret-adaleti-yendi-23591
Memduh Bayraktaroğlu,"Haklısın Ahmet, Trump Erdoğan’ı övmedi ama ona ve onu seçen Türk halkına hakaret etti…",11 Nisan 2025 06:00,"Ahmet (Hakan) kardeşimiz Hürriyet’in Genel Yayın Yönetmeni, köşe yazarı… Ve bir de ayrıca başka bir kimliği daha var… O kimliğinin ne olduğunu ise Erdoğan televizyon ekranlarında ve hem de canlı yayında açıkladı… Çoğunuz biliyorsunuz ama ben bilmeyenlere duyurmak, bilenlere hatırlatmak için bir kez daha yazayım. *** Erdoğan, bir televizyon canlı yayınında “sözde soru soranlar” arasında yerini alan Ahmet’e: “Sen de Abdülkadir (Selvi) Bey gibi gereğini yerine getir Ahmet” talimatını verdi… Ve tabii ki hem o canlı yayında hem de ondan sonra anladık ki… Ahmet, Erdoğan’ı överken veya Erdoğan’a yönelik eleştirileri cevaplarken, o genel talimatın gereklerini yerine getiriyordu… *** Ahmet dün de köşesinde, gereğini yerine getirdi ve… Trump’ın Erdoğan’a ilişkin övgülerine başka bir pencereden bakarak şöyle yazdı: “Olayın önemli kısmı, Trump’ın Erdoğan’ı övmesi değil. Olayın önemli kısmı şuralar: Trump’ın Netanyahu’nun gazına gelip Türkiye’nin aleyhinde konuşmaması. Trump’ın Netanyahu’ya ‘Türkiye ile aranızı bulurum ama sen de makul olacaksın’ demesi...”. TABİİ Kİ ÖNEMLİ OLAN ÖVGÜLER DEĞİLDİ Bana göre de olayın önemli kısmı tabii ki övgü değil... Erdoğan’ın gaza getirilerek halkımız ve ülkemiz adına acayip tavizler vermesi de değil... Denk ve ölçülü taviz, müzakerelerin olmazsa olmazıdır ancak... Bana göre olayın önemli ve çirkin yanı; onurlu bir ulusun seçilmiş cumhurbaşkanını, Netanyahu ile yaptığı bir TV canlı yayınında: “Kendi emri ve himayesi altındaymış, ne emrederse yaparmış” gibi tüm dünyaya ilân etmesidir... *** Yani canlarım Trump’ın çirkinliği ve dangalaklığı: “Erdoğan çok zeki, onu çok seviyorum” deyişi değil, Netanyahu’ya: “… aranızda sorun varsa bana söyle ben çözerim, o benim sözümü dinler…” deyişidir... TRUMP’IN ÇİRKEFLİĞİ İŞTE ORASI Trump bir dangalak değil de gerçek bir Devlet adamı gibi davransaydı, o sözleri medyanın önünde ve canlı yayında değil, kapalı kapılar ardında, Netanyahu ile baş başa kaldıklarında söyler… Dünya kamuoyunun önünde kendisini, Erdoğan’la ilişkilerini ve görüntülerini bürokrasiye gösterip “bak, başbakan da benim adamım” havası basan Reza Zarrab’la benzeştirmezdi… *** Yani canlarım; Trump’ın çirkinliği övgüde değil… Trump’ın çirkefliği, Türk halkının seçtiği cumhurbaşkanını, o anda tüm dünya televizyonlarında izlenen bir canlı yayında. “Kendi adamı ve her dediğini yapan bir emir eri” gibi anlatmasındadır… 100 YIL ÖNCE GÖRMÜŞ “Müslümanlardan kaçıp, İslâmiyet’e sığın...”. *** Filozof, en az 100 yıl önce adeta bugünkü Türk Müslümanlarını görmüş...",https://www.nefes.com.tr/yazarlar/memduh-bayraktaroglu/haklisin-ahmet-trump-erdogani-ovmedi-ama-ona-ve-onu-secen-turk-halkina-hakaret-etti-27411
Memduh Bayraktaroğlu,Bir ülkede savcı ve yargıçlar karakuşi kadıya dönüşmüşse…,05 Nisan 2025 06:00,"Osmanlı döneminde, Kadı Karakuşi Efendi bir gün fırının önünden geçerken burnuna mis gibi bir koku gelmiş… Fırından içeri girince henüz dumanı tüten nar gibi kızarmış bir ördek görmüş… “Sar şunu” demiş fırıncıya... Kadı’ya itiraz edemeyen Fırıncı, paketleyip vermiş ördeği… Az sonra sahibi gelip sorunca: “Uçtu” demiş Fırıncı… Ördeğin sahibi bu cevaba öfkelenip Fırıncının üstüne yürümüş… O sırada kendini korumak için küreğe sarılan Fırıncı kavgayı ayırmak amacıyla araya giren bir gayrimüslim müşterinin bir gözünü çıkarmış, korkup kaçmaya başlamış… Gayrimüslim de peşine düşmüş Fırıncının ve kovalamaca başlamış… Bir duvarın üzerinden atlamış Fırıncı, öteki taraftaki hamile bir kadının üstüne düşmüş... Kadın, “Çocuğumu düşürdüm yetiş efendi!” diye bağırınca kocası da Fırıncının peşine takılmış... Hem gözünü çıkardığı gayrimüslimden hem de çocuğunun düşmesine sebep olduğu kadının kocasından kaçan Fırıncı o telaşla bir Yahudi’ye çarpıp adamı devirmiş… Gözü çıkan gayrimüslim ve çocuğunu düşüren kadının kocasından sonra Yahudi de Fırıncıyı kovalamaya başlamış… Sonunda zaptiyeler duruma müdahale edip hepsini yakalamış, kendisinin olmayan ördeği sardırıp evine götüren Karakuşi Kadı’nın karşısına çıkarmışlar... Kadı ördeğin asıl sahibine sormuş: Fırıncıyı göstermiş şikâyetçi: “Bu adam ördeğimi hiç etti…” Karakuşi Kadı, kızarmış ördeği kendi almamış gibi, Fırıncıya sormuş: “Ne yaptın bu adamın ördeğini?..”. “Uçtu” demiş Fırıncı... Kadı, kara kaplı defteri açmış: “Ördeğin karşısında ‘Tayyar’ yazıyor... Tayyar ‘uçar’ demek, o halde ördek uçmuş olabilir ve bunda Fırıncının bir suçu olamaz…” Gözü çıkan gayrimüslime sormuş şikâyet sebebini: “Bu adam (Fırıncı) bir gözümü çıkardı…” cevabını alınca, yine kara kaplı deftere bakıp ilgili maddeyi okumuş: “Her kim, bir gayrimüslimin iki gözünü çıkara, o müslimin tek gözü çıkarıla…” Karakuşi Kadı: “Şimdiii…” demiş, Davacıya, “fırıncı senin öbür gözünü de çıkaracak, biz de onun tek gözünü çıkaracağız…”. Tabii ki gayrimüslim şikâyetinden vazgeçmiş, Fırıncı o davadan da beraat etmiş... Çocuğunu düşüren kadının kocası şikâyetinin gerekçesini anlatınca ona da yine kara kaplı defterden bir madde okumuş: “Karını fırıncıya vereceksin, bu adam yerine yeni çocuk koyacak…” Bunun üzerine adam da şikâyetini geri almış, Fırıncı o davadan da kurtulmuş... Kadı dönmüş Yahudi’ye: “Senin şikâyetin nedir bre?..”. Yahudi bir süre düşündükten sonra ellerini açmış: “Ne diyeyim Kadı Efendi…” demiş, “adaletinle bin yaşa…” BİN YAŞASINLAR Bir ülkede Yargı, bizzat yarattığı şüphelileri; ortada maddi hiçbir delil yokken sadece “gizli tanık” ya da “itirafçı” denilen kişilerin, “gördüm, duydum, aldım, verdim” ifadeleri üzerine ve hem de tutuklu yargılıyorsa… O ülke yargısında bol miktarda “Karakuşi savcı ve yargıç” istihdam edildiğini düşünmek suç değildir ve Yüce rabbime şükürler olsun ki, ülkemizde Karakuşi savcı ve yargıç yoktur… Adaletleriyle bin yaşasınlar…",https://www.nefes.com.tr/yazarlar/memduh-bayraktaroglu/bir-ulkede-savci-ve-yargiclar-karakusi-kadiya-donusmusse-26123
Memduh Bayraktaroğlu,Bu çeşmeden Müslüman’a su içmek haram!,21 Mart 2025 06:00,"Bursa’nın payitaht (Başşehir) olduğu yıllar bir Müslüman, bir çeşme (Sebil) yaptırmış ve başına da şöyle bir kitabe ekletmiş: “Her kula helâl, Müslüman’a haram!..”. Kitabeyi görenler, hayırseveri kadıya şikâyet etmişler... Hayırsever yaka-paça yakalanıp kadının huzuruna getirilmiş… Kadı: “Dini İslâm, ahalisi Müslüman olan koca devlette bu nasıl fitnedir… Hem hayrattır, sebildir diye çeşme yaptır ama hem de suyunu Müslüman’a yasakla!..” diye azarlamış adamı… “Müsaade edin anlatayım lâkin delili şarttır” demiş hayırsever: “Ne delili ne ispatı?” diye gürlemiş Kadı, “sen fitne çıkardın, Müslüman ahalinin huzurunu kaçırdın, katlin vâciptir!..”. “Bunu bir tek Sultan’a söylerim” diye cevap vermiş adam… Olay Sultan’ın kulağına gidince “huzura getirin” diye emretmiş… “Bu nasıl iştir ki hem sebil çeşme yaptırırsın hem de her kula helâl, Müslüman’a haram yazarsın? Nedir bunun sebebi?..”. Adam, “delilim vardır Sultanım lâkin ispat ister” deyince sultan öfkelenir, “ya dediğin gibi delilin sağlam değilse?” “O zaman boynum kıldan incedir. Vereceğiniz hükme razıyım…”. Sultan: “Söyle bakalım nedir delilin seni dinliyorum…”. Çeşmeyi yaptıran adam: “Sultanım, herhangi bir havradan (sinagog) rastgele bir hahamı hiçbir gerekçe olmadan tutuklayın ve bir hafta tutuklu kalsın bakın neler olacak...”. Adamın dediği yapılmış... Bütün azınlıklar bir araya gelmiş, birlik olmuş, başlarında Musevîler, “Ne oluyor, bu ne zulüm? Bizim din adamımızı neden tutukladınız. Biz ona kefiliz, ne gerekirse söyleyin yapalım, o masumdur, gerekirse kefalet ödeyelim” demişler… Çevre ülkelerden bile elçiler mektup üstüne mektup getirmiş. Bir hafta dolunca, çeşmeyi yaptıran adam: “Sultanım, artık bırakmak zamanıdır” demiş. Haham serbest bırakılmış. Haham serbest kaldıktan sonra Çeşmeyi yaptıran şahıs: “Aynı işi herhangi bir kiliseden herhangi bir papaz için yaptırınız Sultanım” demiş... O da olmuş… Bu defa aynı tepkiler papaz için verilmeye başlanmış... Bir haftalık süre dolunca Papaz da serbest bırakılmış... Sultan: “bitti mi?” diye sormuş adama: “Sultanım son bir iş kaldı, onu da yapalım sonra hüküm zamanıdır” diye cevap vermiş… “Şimdi nedir isteğin?..”. “Sultanım” diye başlamış adam, “Bursa’nın en sevilen, âlimini, hocasını minberde hutbe okurken alınız...”. Adamın son arzusunu da yerine getirmişler... Bir tek kişi bile: “Neler oluyor, siz ne yapıyorsunuz? Hiç olmazsa hutbe bitene kadar bekleseydiniz” diye itiraz etmemiş… Aradan bir hafta geçmesine rağmen, “nerede bizim imamımız” diye gelen-giden hiç kimse olmadığı gibi bir de Alim Hoca için dedikodu başlamış: “Biz de onu adam bilirdik, onu hoca bellemiştik, meğer kafirin tekiymiş…”. Padişah, kadı ve çeşmeyi yaptıran adam olup-bitenleri izliyorlarmış... Sonunda Padişah çeşmeyi yaptırana sormuş: “Ne olacak şimdi?”. Adam: “Ey büyük Sultanım, şimdi siz irade buyurunuz lütfen, böyle Müslümanlara su helâl edilir mi?” Sultan acı acı tebessüm etmiş ve şunu söylemiş: “Bırak suyu, hava bile haram, hava bile!” *** Erdoğan bu milleti en iyi tanıyanlardan biri… İmamoğlu’na ne yaparsa yapsın kimsenin umurunda bile olmayacağının farkında…",https://www.nefes.com.tr/yazarlar/memduh-bayraktaroglu/bu-cesmeden-muslumana-su-icmek-haram-23086
Memduh Bayraktaroğlu,Yüksek gümrük tarifesi felâketi,07 Nisan 2025 06:00,"Borsa çöküşüyle başlayan 1929 Büyük Buhranı, dünya ekonomisinin tarihinde önemli bir dönüm noktasıydı… Bu kriz sürecinde alınan politik kararlar hem ulusal ekonomiler üzerinde hem de uluslararası ticaret düzeni üzerinde derin izler bıraktı... Üretim fazlası ve düşük fiyatlar üretici ve sanayiciyi iflâslara sürükledi… Bu çöküşe çözüm arayan Cumhuriyetçi Reed Smoot ve Cumhuriyetçi Willis C. Hawley, yerli üreticiyi dış rekabetten koruma amacıyla “Yüksek Gümrük Tarifesi” yasası teklifi verdiler... *** 1930 yılında Amerika Birleşik Devletleri’nde yürürlüğe giren ve… ABD Senatosu’nun resmi internet sitesinde halen: “Kongre tarihindeki en felâket eylemlerden biri” olarak nitelenen, Smoot-Hawley Tarife Yasası… İthalâta yüksek oranlı gümrük vergileri getirerek Amerikan ekonomisini dış rekabetten korumayı hedeflerken: Korumacı eğilimleri tetikledi, küresel krizi derinleştirdi, Amerikan ekonomisinde ciddi bir daralma yaşandı… *** 20.000’den fazla ithal ürüne %20 ile %60 arasında değişen oranlarda vergi getiren Smoot-Hawley Tarife Yasası, özellikle tarım ve tekstil sektörlerinin talepleri doğrultusunda şekillenmişti… Ancak yasa uygulamaya konduktan sonra, yalnızca Amerikan tüketicisini değil, ihracat yapan üreticiyi de olumsuz etkiledi… Avrupa ülkeleri de ABD’ye misilleme yapınca 1929–1934 arasında dünya ticareti yaklaşık %66 oranında daraldı… Bilhassa ABD ve Almanya’yı perişan eden yüksek gümrük tarifeleri bir bakıma 2. Dünya Savaşı’nı başlatan ortamı yarattı… Franklin D. Roosevelt, 1932 seçimleriyle başkanlık görevine geldikten sonra ABD ekonomi yönetimini J. Maynard Keynes’e emanet etti… Gümrük vergileri yeniden düşürüldü Amerikan ekonomisi krizden çıktı ama Almanya ve Japonya krizi savaşla aşmak isteyince 2. Dünya Savaşı başladı… *** Şimdilerde tarih, bir başka cumhuriyetçi başkan (Trump) döneminde tekerrür ediyor gibi… İlk başkanlık döneminde küreselleşmeyi yıkan Trump, bu defa da: “Milliyetçi, dinci, kapanmacı” ekonomi politikalarıyla 3. Dünya Savaşı’na (Adeta) zemin hazırlıyor… Üçüncü büyük savaşı çıkarmak için adeta çırpınıyor… Trump, Mahzun Kırmızıgül CD’si dinliyor olmalı ki: “Alem buysa kral benim” moduna girdi... Birileri, bu vasat altı cahil adama tarih dersi vermeli zira en son açıkladığı yüksek gümrük vergileri, 1929-1934 arasında uygulandı ve 2. Dünya Savaşı’na zemin hazırladı… Bu defa da aynı yasalar önce ABD, sonra da dünya ekonomisini… Bilhassa da yoksul ve az gelişmiş ülke halklarını perişan edecek… Dünya, politik deli ve hem bencil hesapçı hem çılgın politik şeflerin acısını çekiyor ama endişe etmeyin, bugünler de geçecek… Otoriterlik ve totaliterlik dünya halklarına yenilecek…",https://www.nefes.com.tr/yazarlar/memduh-bayraktaroglu/yuksek-gumruk-tarifesi-felaketi-26462
Memduh Bayraktaroğlu,Allah encamımızı hayreylesin,20 Mart 2025 05:00,"Yıl 1970 olmalı… Kırklareli Damlalar Orkestrası solistiydim ve üniversite giriş sınavlarına hazırlanıyordum… Bas gitaristimiz (Halen en değerli arkadaşlarımdan ve dostlarımdan biri) Bora Coşkun, Edirne Eğitim Enstitüsünde öğrenciydi… Bir sabah Bora’nın Jawa motosikletiyle Kırklareli’nden Edirne’ye ve orada da sinemaya gittik: Filmin Türkçe adı “Değişen Dünyanın İnsanları…” idi. *** İlerleyen yıllarda filmin “Fahrenheit 451” isimli romandan uyarlandığını öğrendim… 12 Mart 1971 askeri muhtıra döneminde, filmini izlediğim kitaba olan ilgim daha çok arttı çünkü… Sokağa çıkma yasağı ilân edildiği bir pazar gününden önceki cuma günü akşamı eve geldiğimde, zaten az sayıda olan kitaplarımı (Felsefenin Temel İlkeleri, Das Kapital, Lenin’e mektuplar) bulamayınca baba anneciğime sormuştum… Bizimle aynı evde yaşayan babamın kuzeni Necati Münzür, (İlerleyen yıllarda Doğruyol Parti Kırklareli İl Başkanlığı yaptı.) baba anneciğime “Hala bu pazar sokağa çıkma yasağı var, askerler evlerde yasak kitap ve anarşist arayacaklar” dedikten sonra benim o kitaplarımı gösterip “bunları yakalım da başımız belâya girmesin” demiş… *** Kitaplarımın Devlet korkusuyla yakıldığını öğrenince, 1961 Anayasası’yla gelen özgürlüklerin 10 yıl önce izlediğim “Değişen Dünyanın İnsanları” isimli distopik filmin ülkemizde uygulanmaya başladığını düşünmüştüm… 27 Mayıs 1960 darbesinden 8 gün sonra evden alınıp götürülen ve hapse atılan DP’li oğlunun acısını unutmadığı için olsa gerek baba anneciğim, kitaplarımı odunlu termosifonumuza tıkıştırıp yakmıştı… *** Filmden kısaca söz edeyim: Özgürlükçü, hümanist, demokrasiyi öven kitapların tamamıyla yasaklandığı totaliter bir ülkede itfaiye yangın söndürmek için değil, gizli saklı okunan kitapları bulup yakmak için görevlendiriliyordu… İnsanlar birkaç nesildir hiç kitap yüzü görmemişlerdi ve yazılı kültür tamamen ortadan yok olmuştu... Ve unutulmaması için özgürlükçü demokrat herkes bir kitabı ezberliyordu… ENSEYI KARARTMAYIN Her ne kadar kitap ve film distopik bir kurgu ise de dünyanın sürekli değiştiği bir gerçektir… 20. yüzyılınilk yarısından itibaren totaliterrejimler antisemitizmi hortlatmış, Yahudileri dünyadaki fakirliğin ve kötülüklerin “günah keçisi” olarak tanımlamışlardı… Yahudi olmak zordu… 21. yüzyılın ilk çeyreğinde ise Yahudiler Filistinlileri “günah keçisi”olarak gösterdiler… On binlerce Filistinli sivili, kadın çocuk demeden katlettiler… Bu defa Yahudiler, kendi totaliter rejimlerini kurarak, yoksul, güçsüz Arap Müslümanları yok etme girişiminde bulundular… Yine de enseyi karartmayın: bu süreç de yakında bitecek ve yepyeni, özgürlükçü, demokrat, hukukun üstünlüğü ilkesinin ve küreselleşmenin ilk denemesinden çok daha başarılı olduğu bir süreç yaşanacak… ÖRNEK ÜLKE Totalitarizmde devlet bütün kurumlarıyla, tek bir liderin mutlak kontrolündedir… Kitleler sürekli propagandayla yönlendirilir, muhalifler baskı altına alınır… “Muktedir için tehlikeli” görülen herkes masum bile olsa, aleyhinde uydurulan suçlarla hapse atılır... Hukuk, rejimin çıkarlarına göre şekillenir, hukukun üstünlüğü ortadan kalkar... “Örnek ülke var mı?” diye sorarsanız, söyleyeyim: Rusya…",https://www.nefes.com.tr/yazarlar/memduh-bayraktaroglu/allah-encamimizi-hayreylesin-22843
Memduh Bayraktaroğlu,Merkez Bankası zarar edince neden kötü oluyor,16 Nisan 2025 06:20,"Haberi NEFES Gazetemizde okudum… 2023 yılında 818,2 milyar TL zarar eden Merkez Bankası, 2024 yılında da 700,4 milyar TL zarar etmiş... Böylece iki yıllık zarar, 1,5 trilyon TL’yi aşmış... *** Türkiye’de ve klasik iktisatçı çevrelerde merkez bankalarının zarar etmesinden hep “çok kötü bir şey” olarak söz edilir… Oysa benim sürekli takipçilerim, son 30 yılı aşkın süredir, Merkez Bankası zararlarının, siyasi iktidarların bencil ve çıkarcı hesapları için kullanılmaması... Durgunluk yaşanmasına izin vermeden, ekonominin büyümesini, işsizliğin azaltılmasını, vergi gelirlerinin, verimliliğin ve üretimin artmasını sağlayıcı alanlarda kullanılması şartıyla… Toplum ve bilhassa dar gelirli yurttaşların yararına olduğunu savunduğumu hatırlayacaklardır… O nedenledir ki Youtube kanalımın adının bile “Liberal Demokrat Sosyalist” olduğunu bilirler… *** Yani canlarım, Benim ekonomik sistem anlayışım: Devlet’i inkâr etmez… Aksine, Devlet’in düzenleyici, kaynak yaratıcı, alt yapıyı sağlayıcı, yenilikçi ve yönlendirici yönünün siyasi iktidarlar tarafından mutlaka değerlendirilmesi gerektiğine dayanır… *** Demek istemem o ki: Birincil görevi, fiyat istikrarını sağlamak ve korumak olan T.C. Merkez Bankası’nın kâr yerine zarar etmesi, ülkenin tamamının yararınaysa… Büyüme ve işsizlik üzerine uygulan politikalara da destek sağlıyorsa, T.C. anayasasının “sosyal devlet” ilkesine de uyum sağlıyor demektir… BU ZULÜM BENİ ÇOK ÜZÜYOR Maliye eski Bakanı Nureddin Nebati’nin: “Neo klasik ekonomi düşüncesinden epistemolojik bir kopuşu temsil eden heterodoks yaklaşım günümüzde giderek ön plana çıkan davranışsal ekonomi ve nöro ekonomi ile daha fazla önem kazanmaktadır” cümlesiyle alay etmek yerine, onu anlamaya ve düşünmeye çalışsaydık ve görevine devamı için destek verseydik… Emin olun ki: Bu aylarda yıllık enflasyon (Erdoğan’a rağmen) belki tek haneye düşmezdi ama %10’lu oranlarda olurdu… *** Sözümün özü canlarım: Bilenlerin değil, ünlenenlerin ve kendilerini ağırdan satanların başlara taç edildiği canım ülkem ve zavallı halkım adına çok üzülüyorum… Kıt kaynaklara ve Erdoğan’ın çelmelerine rağmen İstanbul’u harika yöneten Ekrem İmamoğlu’na yapılan zulme çok üzülüyorum… KAYBEDEN KİM? Merkez Bankalarının kuruluş amacı kâr etmek değildir, olmamalıdır… Merkez Bankaları gerektiğinde, ekonominin büyümesine, işsizliğin azalmasına ve halkın moralinin yükseltilmesine kaynak ayırmalıdır… Hâsılı, bir ekonomide bir taraf kazanıyorsa, diğer taraf kaybettiği içindir… Bir ülkenin merkez bankası kâr ediyorsa: Kaybedenler, üretici ve tüketicilerdir…",https://www.nefes.com.tr/yazarlar/memduh-bayraktaroglu/merkez-bankasi-zarar-edince-neden-kotu-oluyor-28487
Memduh Bayraktaroğlu,Trump’ın azil işlemleri devreye girerse şaşırır mısınız,22 Mart 2025 06:00,"Totaliter rejimler, bürokraside; sadakatlerini ve ahlâklarını satın aldıkları, kendilerine bağlı kadrolar oluşturur… Bürokratlar, öncelikle kişisel çıkarları, ilerleyen süreçte ise statülerini kaybetme korkuları nedeniyle rejime hizmet ederler… Yani bürokrasi, halkın totaliter rejime bağımlılığını artıran en önemli araçlardan biridir… *** Rejim; sadakatlerini satın aldığı bürokratların yönetiminde medya, eğitim ve kültürel araçları kullanarak halkı kendi dünya görüşüne ikna etmeye çalışır... İnsanların vicdanlarını ve ahlâkî yargılarını bastırmaları için sürekli bir propaganda mekanizması devreye sokulur… *** Polis gücü, istihbarat servisleri ve ordu gibi zorlayıcı güçler, muhalefeti susturmak ve halkı kontrol altında tutmak… İktisadi gücü olanlar güçlerini kaybetmemek için kullanılır … Sıradan insanlar ise çalışmadan kazandıkları üç kuruşluk maddi çıkarlarını kaybetme korkusundan dolayı rejime itaat ederler ve… Başta bu sistemden doğrudan fayda sağlayan yüksek bürokrasi olmak üzere medya mensupları, rejimi desteklemekten vazgeçmezler… *** Bütün bunlarla eş zamanlı olarak da rejim halkı sürekli olarak: “Biz ve onlar” ayrımına zorlar; iç ve dış hayali düşmanlar üreterek, kitleleri korku ve nefretle yönetir… Son aylarda Amerika bile ne yazık ki totalitarizme savrulmakta ancak ABD’de anayasal kurumlar öylesine güçlü ki… Trump, anayasaya uymaması ve insan haklarına saygısızlığı nedeniyle (impeachment) azledilebilir… GÜÇLÜ NEDEN VAR? Enseyi karartmayın… Hep beraber gördük ki günümüz üniversite gençliği ülkeyi totalitarizme teslim etmez… Dün anlattığım kıssadaki tip Müslümanlar, gençlerimiz arasında “yok” denilecek kadar az sayıda… Çünkü bilhassa sınav sorularının çalınması ve 35 yıllık diplomaların iptal edilmesi gösterdi ki üniversite gençliğinin geleceği ancak: Gelişmiş bir demokrasi… Eksiksiz bir hukuk devleti ve… Kuvvetler Ayrılığı ilkesinin hassasiyetle uygulanmasıyla mümkün… *** Güçlü nedenlerin güçlü eylemler yarattığını lütfen unutmayın... Güçlü eylemleri yaratacak olan güçlü neden ise: Demokratik hukuk devletine, Kuvvetler Ayrılığı ilkesine, bağımsız yargıya, insan haklarına saygıya duyulan özlemdir… ALKIŞLARIM ONUN İÇİN… İktidarın en güçlü destekçisi Hürriyet’in Genel Yayın yönetmeni Ahmet Hakan bile… İmamoğlu’nun cumhurbaşkanlığına giden yoldaki yürüyüşünün engellenmesi amacıyla yapılan şu son baskının yanlış olduğunu gördüyse (ki dün yayımlanan yazısından gördüğü anlaşılıyor…). Bu değişim; çok uzun olmayan bir süreçte medyada da çok şeyin olumlu yönde değişeceğinin işaret fişeği olabilir… Bu defa çıkarlarıyla değil de vicdanıyla yazan Ahmet’i alkışlıyorum…",https://www.nefes.com.tr/yazarlar/memduh-bayraktaroglu/trumpin-azil-islemleri-devreye-girerse-sasirir-misiniz-23286
Memduh Bayraktaroğlu,Siyasetin çivisi çıktı,28 Mart 2025 06:00,"Özgür Özel’in Genel Başkan olarak girdiği ilk seçim 2024 yerel seçimleri... Ve bu seçimlerde, oyları 47 yıl sonra ilk defa %40’ı geçen Atatürk’ün Kurucu Genel Başkan olduğu CHP birinci parti oldu... *** Bu köşenin ve Youtube kanalımın izleyicileri, “normalleşme, kavgasız, müzakereci” siyaset dediğim Özgür Özel politikalarına destek verdiğimi bilirler... Ama 1987’den itibaren, kavgadan beslenen bir parti haline getirilen CHP; Deniz ve Kemal Bey’den sonra: Gerek medyadaki fanatik CHP’liler gerekse de Özgür Özel’in ve ekibinin siyasi başarılarını kıskanan: “Biz bunu yıllarca madem başaramadık, bu eczacı da başaramasın” diyen azgın azınlık tarafından… Bir kez daha kavganın içine itildi... Yani, Erdoğan’ın top oynamaktan hem zevk aldığı hem de çok başarılı olduğu çamur sahada oynamak zorunda bırakıldı... *** Özgür Özel de bu kavgaya hazır olmalıymış ki... “İstanbul’u kazanan Türkiye’yi kazanır” diyen Erdoğan’ı, İstanbul’da hem de 3 seçim üst üste: Yumuşacık, sevecen, edepli, saygılı, herkesi kucaklayan, güler yüzlü politikalarıyla perişan eden Ekrem İmamoğlu’nu da kendine benzetti... Ben ve benim gibi, siyasette hırlaşmayı değil uzlaşmayı öneren bazı politika yazarları ön seçim için her ne kadar “yapmayın, etmeyin, eylemeyin; size lazım olan ön seçim değil olağanüstü kurultay yapmak ve Ekrem İmamoğlu’nu genel başkanlığınıza getirmek” dediysek de… Özgür Özel ve İmamoğlu bizi değil; azgın azınlık CHP’lileri ve CHP’ye sızmış Erdoğan göndermeli Truva atlarını dinlediler... *** Gelinen noktada tabii ki İmamoğlu’na yapılanlar kabul edilebilir olmadığı gibi buna hukuk dilinde alenen: “Yargı zulmü” denir ama... Kabul edelim ki hiçbir ip tek elle gerilmez... İpin diğer ucundan da bir tutan ve çeken olacak ki ip gerilsin... *** Özel - İmamoğlu ikilisi ipin bir ucundan tutunca, boşta kalan ucu da Erdoğan aldı ve siyaset hayatı boyunca en iyi yaptığı şeyi yaptı… Gerdi ve bıraktı... Şu anda Atatürk’ün partisi 47 yıl sonra yaşadığı ve normalleşme döneminde giderek artan %41 oy oranının en az 10 puan altında… Ve: Erdoğan’ın ittirdiği çamurun içinde debeleniyor... *** Sözümün özü: Özgür Özel’in, başlangıçta uyguladığı ve AKP’yi % 8-9 geride bırakan hırlaşmacı değil uzlaşmacı politikaları doğruydu... Erdoğan temiz bir siyasi iklimde meyve vermez... Bunu Kılıçdaroğlu’na da defalarca anlattım ama ya anlaşılamadım... Ya da CHP’lilik böyle bir şey zira Özgür Özel de Deniz ve Kemal Bey gibi, çamur sahayı tercih ediyor… Olan da (Şimdilik) Ekrem Başkan’a oluyor…",https://www.nefes.com.tr/yazarlar/memduh-bayraktaroglu/siyasetin-civisi-cikti-24528
Memduh Bayraktaroğlu,İşte bu gençler sayesinde ensemi karartmıyorum ve sabırlıyım,27 Mart 2025 05:00,"Ekrem İmamoğlu’nun siyasî amaçlı tutuklanmasına, bilhassa gençlerin ve üniversitelilerin verdikleri tepki: Politik ve toplumsal olaylara karşı duyarlılıklarının göstergesi… Benim, benden önceki ve benden bir sonraki kuşak, gençleri zaman zaman: “Pısırık” veya “ülke sorunlarına ilgisiz” olarak nitelendirse de… Gençler, tarih boyunca birçok toplumsal ve siyasi dönüşümde öncü rol oynamıştır… Mustafa Kemal, Samsun’a ayak bastığında sadece 38 yaşındaydı… *** Gezi Parkı protestolarından günümüze, gençlerin sokakta veya dijital mecralarda tepkisini ortaya koyduğu daha birçok örnek var ama... İktidar medyası başta olmak üzere bazı muhalifler gençlerin enerjisinden mi korkuyorlar ne?.. “Bunlar genç yav, bunların başında kavak yelleri esiyo…” teraneleriyle gençleri ciddiye almıyorlar... Kendi başlarında Mars yelleri esmiş gibi… *** İmamoğlu’nun tutuklanmasına milyonlarca gencin tepki göstermesi ve bunu büyük olgunlukla, hatta: Şiddete karşı şiddetsizlikle eyleme koyması: Onların siyasete ve demokrasiye dair güçlü bir bilinç taşıdığını… Hukuk, adalet ve özgürlük gibi kavramlara sahip çıktığını ve… Gerektiğinde sokağa inebildiğini kanıtladı... Ensemi karartmamakta ısrarlı oluşumun gerekçesi işte bu… Birkaç hafta içinde yabancı yatırımcı akını başlayacakmış… Öyle diyenler var… “İnşallah” deyip sorayım: İyi de neden?.. Gelişmiş ülke ekonomilerinde keyifli ve güvende olmak canlarını mı sıkıyormuş?.. Macera mı arıyorlarmış?.. Heyecan mı?.. Gerginlik mi?.. Belirsizlik mi?.. *** Gelsinler valla… Çok eğleniriz… Erdoğan’ın ölmüş annesine küfreden insanımsılar hem suçlu hem ahlâksız… İyi ama Dilek İmamoğlu Hanımefendi’ye hakaret içinde iftira atan: Ankara’yı parsel parsel sattığı bizzat AKP’li Meclis Başkanı Bülent Arınç tarafından açıklandığı halde hâlâ ifadeye bile çağrılmayan Melih Gökçek ile… Mücahit Birinci isimli AKP yöneticisi için hangi sıfatları kullanmalıyız?.. “(Ey) Cehalet içinde yüzen İslâmcılar!.. İçki alemleri yapan padişahları evliya mertebesine yükseltirken, bu ülkede rahat içinde yaşamanızı sağlayan Atatürk’e sövmeniz, saymanız, nankörlük etmeniz kanıma dokunuyor…”. İlahiyatçı Prof. Mustafa Öztürk.",https://www.nefes.com.tr/yazarlar/memduh-bayraktaroglu/iste-bu-gencler-sayesinde-ensemi-karartmiyorum-ve-sabirliyim-24275
Memduh Bayraktaroğlu,Ekrem Başkan unutulur mu?,29 Mart 2025 06:00,"Erdoğan rejiminden rahatsız olanlar, İmamoğlu’nun cumhurbaşkanlığı seçimlerine katılması durumunda kazanacağına, ülkeye demokrasi, özgürlük ve âdil bir yönetim geleceğine inanıyorlar ama CHP yönetiminin İmamoğlu’nun unutulmaması için hiçbir şey yapmayacağından da endişe ediyorlar… Endişenin kaynağı, Özel’in geçtiğimiz gün: “İmamoğlu’nun resmi adaylığı mümkün olmazsa birisi çıkar aday... İmamoğlu’nun yerine kimin olduğunun önemi yok” deyişi… Peki, İmamoğlu’nun unutturulması bu kadar kolay mı?.. CHP eylem koyarsa ve eylemlerinde kararlı olursa imkânsız… *** Güney Afrika’daki ırkçı, despot, diktacı Apartheid rejiminin hapse attığı Nelson Mandela 27 yıl kaldı cezaevinde ama unutulmadı… Bu nasıl başarıldı?.. *** Kısaca ve kendi penceremden gördüğüm kadarıyla anlatmaya çalışayım ama önceden söylemeliyim ki Ekrem Başkan’ı uzun süre içeride tutamazlar… Yeter ki CHP yönetimi İmamoğlu’na olan desteğini arttırarak sürdürsün… MANDELA UNUTULMADI ÇÜNKÜ UNUTTURULMADI Mandela 27 yıl gibi olağanüstü uzun bir süre hapiste kaldı ama buna rağmen içeride de stratejik bir liderlik gösterdi… İlk günden itibaren diğer mahkûm ve tutuklularla eğitim çalışmaları yaptı, hapishane yetkilileriyle diyalog kurarak şartların iyileştirilmesi için mücadele etti… O süreçte, sadece bir mahkûm değil, bir devlet insanı gibi hareket etti... *** Bu arada Afrika Ulusal Kongresi (ANC) ve uluslararası insan hakları örgütleri, Mandela’nın serbest bırakılması için yoğun çalışmalar yürüttü... Özellikle “Free Mandela/Mandela’yı Serbest Bırakın” kampanyası küresel çapta büyük ses getirdi... *** Apartheid karşıtı hareket, medya aracılığıyla Mandela’yı bir sembol haline getirdi... Müzisyenler, yazarlar ve aktivistler Mandela için şarkılar yaptı, filmler çekildi ve kitaplar yazıldı... Bu durum, Mandela’nın unutulmamasını sağladı… *** Mandela, sabırlı ve stratejik bir liderdi... Hapse girmeden önce de hapisteyken de geleceği düşünerek hareket etti... Cezaevinden çıktıktan sonra intikam değil, uzlaşma ve birlik mesajları vermesi, halkının ve dünyanın gözünde onu daha da yüceltti ve bütün bunlar Mandela’yı hem içeride hem dışarıda büyük bir lider olarak gösterdi… Sonuç olarak, unutulmak bir yana aksine, efsaneleşti ve Güney Afrika’nın ilk siyahî devlet başkanı oldu. İNŞALLAH DEĞİLDİR Dalgın doktor, muayenehanesinden içeri girdi... Köşede duran bir insan iskeletini görünce kızgınlıkla söylendi: “Ama siz de çok geç kalmışsınız be birader…”. *** İnşallah CHP yönetimi ve hukukçularımız, fıkradaki doktor kadar dalgın değildir… Bu arada “Şeker Bayramınız” kutlu olsun…",https://www.nefes.com.tr/yazarlar/memduh-bayraktaroglu/ekrem-baskan-unutulur-mu-24717
Memduh Bayraktaroğlu,"Her dalkavuk, bir budala avlar",10 Nisan 2025 05:00,"Fransız edebiyatının en önemli yazarlarından biri olan La Fontaine adını duymayanınız, fabllarından en az birkaç tanesini bilmeyeniniz yoktur… Fabllarında genellikle hayvanları konuşturur ama bu hayvanlar aslında insan karakterlerinin sembolleridir… Yazarın asıl amacı sadece eğlendirmek değil, ders vermektir... Benim dönemimin ilkokul kitaplarına giren fabllarından biri “Karga ile Tilki” arasında geçen olaydır… Kısaca hatırlatayım… *** Karga, gagasında bir parça peynirle bir ağacın dalında tünemiştir... Peynirin kokusunu alan tilki onu elde etmek ister ama doğrudan, “O peyniri bana ver karga kardeş” demenin ikna edici olmayacağını da bildiği için strateji kurar… Stratejisi, çirkinliği ve sesinin kötülüğü ile tanınan kuşun sahip olmadığı hasletlerini varmış gibi övmektir… “Ne güzel tüylerin var karga kardeş” diyerek başlar söze ve devam eder, “Eminim sesin de çok güzeldir…”. Karga, sesinin ve tüylerinin hiç de güzel olmadığını unutarak bu övgülere aldanır… Ötmek için gagasını açınca, peynir yere düşer, Tilki peyniri alır ve kargaya şöyle der: “Önce kendini tanı ve unutma ki; her dalkavuk, bir budala avlar…” Bu basit görünen olay örgüsü aslında insan davranışlarının bir temsili olarak ve her övgüye kanmamak gerektiği konusunda ders vermek için işlenmiştir... Karga; gururlu ve saf, kendi görünüşüne ve varlığına aşırı değer biçen biri... Sahip olmadığı hasletlerin olmasını istediği için, onaylanma ihtiyacı taşıyor ve o nedenle de Tilkinin sözlerine hemen inanıyor çünkü her canlı gibi o da beğenilmekten hoşlanıyor... Zayıf yönü, gururu ve aklının önüne geçiyor... *** Tilki ise kurnaz ve hesapçı… Amacı belli: Peyniri kapmak… Doğrudan istemek yerine, dolaylı yoldan hedefine ulaşmayı tercih ediyor… Bunun için ise tatlı ve övücü sözler kullanarak, karşısındakinin zaafını istismar ediyor... *** Bu iki karakter aslında toplumdaki iki insan tipini temsil ediyor: Kandırılan ve kandıran... La Fontain’nin son sözü ise dalkavuklara karşı dikkatli olunması gerektiğini, eğlendirerek, güldürerek anlatmaktır… Zira zayıf karakterli insanlar, pohpohlandıklarında hatalar yapabilir... Kendini beğenmişlik, zekânın önüne geçtiğinde, insan savunmasız hale gelir… Uyanık, kurnaz ve manipülatif insanlar, başkalarının zaaflarını kullanarak çıkar elde ederler… Yani, övgü her zaman samimi değildir... Amaç çoğu zaman, elinizdekini almaktır… *** Bu fablı neden hatırladığıma gelince… Trump, Beyaz Saray’da bu yıl 2. kez konuk ettiği Netanyahu’ya dünya medyasının kameraları önünde şöyle dedi: “Erdoğan çok zeki, onu çok seviyorum… Aranızda sorun varsa bana gelin ben çözerim, o benim sözümü dinler…”. Bu Trump samimiyetsiz, kötü niyetli çakalın teki…",https://www.nefes.com.tr/yazarlar/memduh-bayraktaroglu/her-dalkavuk-bir-budala-avlar-27120
Memduh Bayraktaroğlu,Liberal demokrasinin temel taşları,17 Mart 2025 06:00,"Erken demokratlardan bu yana hemen tüm düşünürler, tam demokrasi için: Kapsayıcı anayasanın, bireysel özgürlüklerin, hukuk devletinin, Kuvvetler Ayrılığı İlkesinin ve Yargı bağımsızlığının: Liberal demokrasinin temel taşlarını oluşturduğu konusunda mutabıktır... *** Kapsayıcı anayasa; toplumsal sözleşme kuramına dayanır… Zira bireysel özgürlüğün korunması, bireysel hakların kullanılması ve fakat hükümetlerin yetkilerinin yasalarla sınırlandırılması: Devlet’in temel görevlerinin başında gelir… *** Özgürlük sadece keyfi yönetimden korunmak anlamına gelmez… Özgürlük aynı zamanda, bireylerin kendi hayatlarını diledikleri gibi yönlendirme hakkına sahip olmalarıdır... Seçilmiş iktidarlar, Devletin anayasa ile verdiği bu özgürlüğü ve hakkı kısıtlayamaz... FENA HEM DE ÇOK FENA Erdoğan’ın kendi ifadesiyle, son nefesine kadar cumhurbaşkanı olarak ülkeyi yönetme isteği ne yazık ki, toplumsal sözleşme kuramına uymuyor… Çünkü demokratik hukuk devletlerinde seçime katılma hakkı olan mevcut muktedirin, yarışacağı rakiplerini seçme hakkı ve yetkisi yoktur… Mevcut başkan, olmayan bu yetkisini yargı bağımsızlığını yok ederek kullanamaz… Yani, mevcut muktedir: Yarışmasına yasal engel olmayan ve fakat yenemeyeceğine inandığı rakibini: Yargı baskısı ve hukuk tanımazlık yaparak yarış dışı bırakamaz… *** Son günlerde bilhassa vicdanını, muktedire satmış ya da kiraya vermiş pek çok sözde gazeteci/yazar, İmamoğlu’nun yurttaş olmaktan ve anayasadan aldığı özgür yarışma hakkını: Kanuna karşı hile ve ilgili bürokratlara baskı kurarak engellemek için düzmece ve kurmaca haberler yayınlıyor… Fena… Çok fena… AKIL EDEMEZLER Bilim Felsefesi, eleştirel düşünme ve bilgi teorisi konularında kariyer yapmış olan İranlı Azeri Türkü Anooshirvan Miandji der ki: “Beyin bir donanımdır, herkeste vardır; akıl bir yazılımdır, herkeste yoktur…”. *** Yani canlarım: Her hırsızı, çalma eylemine (Köşe yazarını ve politikacıyı vicdanını satmaya) götüren bir beyni (Donanım) vardır ama… Hırsızlar (Köşe yazarı ve politikacılar): Ahlâkî olarak hırsızlık yapmamaları (Vicdanlarını satmamaları) gerektiğini akıl (Yazılım) edemezler… GÖMLEĞE DİKKAT! Adam dünyadan bezmişti… Kendisini öldürmeye karar verdi… Savcıya ölümünden kimsenin sorumlu olmadığını belirten bir mektup bıraktı… Tabancayı kalbine dayadı, tetiği çekecekti ki, karısı öteden bağırdı: “Kalbine ateş etme kafana ateş et, yepyeni gömleği deleceksin…”.",https://www.nefes.com.tr/yazarlar/memduh-bayraktaroglu/liberal-demokrasinin-temel-taslari-22145
Memduh Bayraktaroğlu,Hangisi öncelikli olmalı düşündünüz mü,31 Mart 2025 06:00,"İnsan hayatında sağlık mı öncelikli olmalı, huzur mu?.. Elbette bu sorunun mutlak doğru olan bir tek cevabı yok ama… Benim için huzur sağlıktan önce geliyor çünkü bana göre… Kişi ne kadar sağlıklı olursa olsun, huzuru yoksa yaşayan ölü gibidir… Huzurluysa zaten kesin sağlıklıdır da… *** Türk Müslüman toplumunu hastaneler almıyor… Teşhis ve tedavi için doktor sayısı yetmiyor zira… Türk Müslümanların huzurları yok… Hem bugünün hem geleceğin endişesi bütün huzurlarını yok ediyor… Huzursuzluk mutsuzluğu tetikliyor, mutsuzluk ise huzursuzluğun kaynağı oluyor… Huzursuz insanın zihni, mutsuzluğun yükünü daha fazla taşıyamayacağı düşüncesiyle sakatlanıyor… Yaşamak anlamını yitiriyor… Sürekli mücadele, sürekli endişe, sürekli kaygı, sürekli korku… İyi de nereye kadar?.. *** Peki ne yapmalı?.. Huzur bulmak o kadar kolay mı?.. Zor değil… Disiplin ve kararlılık yeter… Nasıl mı?.. Kısaca anlatmaya çalışayım… DENEYİN, BAŞARACAKSINIZ… Meselâ küçük şeylerden keyif almak, sahip olunanlara minnet duymak... Negatif haberlerden uzak durmak… Kaygı ve stresi azaltmak için meditasyon, nefes egzersizleri yapmak veya yazı yazmak… Yazı yazmak kolay mı?.. Ben bile yazabildiğime göre demek ki zor değil… *** Size değer veren ve sizi iyi hissettiren, iyimser ve şanslı olduklarına inanan, keyifli kişilerle vakit geçirmek... Kin ve öfke yerine affetmeyi tercih etmek… Gerektiğinde “hayır” demeyi bilmek ve… Kendine özel zaman ayırmak… Doğayla iç içe olmak için azami gayreti göstermek… Mümkünse yürüyüş yapmak, toprağa basmak… Çevrenizde varsa denizi veya yeşili seyretmek... *** Sağlıklı beslenmek, hareket etmek… Sevmek, sevgiye layık olmak… Düzenli uyumak, yeni şeyler öğrenmek... Hangi dinden olursanız olun ve hatta dinsiz de olsanız, bir değere inanıp, o değer için ibadet ve dua etmek… *** Sanata ve hobilere zaman ayırmak… Yapabiliyorsanız resim yapmak, en azından, resim yapabilmek için teknik bilgi sahibi olmak… Yapabiliyorsanız, müzik yapmak, şarkı söylemek, en azından mutlaka müzik dinlemek… *** Şimdilik aklıma gelen ve beni huzurlu kılan şeyler bunlar… Sanırım bunlar herkesi huzurlu kılacak sevimli ve keyifli şeylerdir… Deneyin, başaracaksınız…",https://www.nefes.com.tr/yazarlar/memduh-bayraktaroglu/hangisi-oncelikli-olmali-dusundunuz-mu-25084
Memduh Bayraktaroğlu,Az gelişmiş ülkede sosyal adalet anlayışı…,12 Nisan 2025 06:00,"Genç bir iş insanı Güney Afrika’da Apartheid rejimi döneminde iş gezisine çıkar... Her şey umduğundan daha başarılı ve çabuk gelişir… Hedef ticari sözleşme ivedilikle imzalanır... Dönüşüne tam bir gün kala, büyük sinemalardan birinin önünden geçerken dikkatini “Ghandi” filmi çeker… Hemen taksiden iner ve gişenin önündeki kuyruğa takılır... Genç iş insanına şaşkınlıkla bakan insanlar: “Bayım siz yabancısınız galiba?” diye sorarlar… “Evet, nereden anladınız?..”. “Burada beyazlar kuyruğa girmezler, onlar doğrudan gişeye giderler biletlerini oradan alırlar...”. Genç iş insanı mahcup olur, tüm kuyruğu geçip gişeye gider... Beyazlar için ayrı bir pencere vardır… “İyi günler efendim, bir koltuk rica ediyorum, arkadan ve ortadan lütfen” der... Gişedeki kız afallamıştır: “Bayım” der, “siz galiba yabancısınız?..”. “Evet, nereden anladınız?..”. “Burada beyazlar, koltukta değil, balkonda otururlar…”. “Peki bir balkon lütfen…”. Sinemaya girip balkona çıkar… Film başlar ama bir türlü ara olmaz, acayip sıkışır... Etraf karanlık, herkes filmi izliyor, dayanamaz ve ayağa kalkmaya karar verir... Tam kalkacak, yandaki koltukta oturan sorar: “Nereye Bayım?..”. “Şeyyy, tuvalete gitmem lazım da...”. “Bayım, siz yabancısınız galiba?”. “Evet, ama nereden anladınız?..”. “Burada beyazlar, tuvalete gitmez ki, balkondan aşağı teşaşür ederler…”. Balkonun korkuluklarına dayanır ve tam teşaşür ederken, aşağıdan bir zenci seslenir: “Heeey sen yabancısın galiba...”. Adam iyice şaşırır, karanlıkta ve sadece çişinden tanındığı için ürker... Aşağıdaki devam eder: “İnsan sadece birinin kafasına etmez ki, şöyle bir serpiştirir... Bu memlekette sosyal adalet diye bir şey var!..”. *** Yaa işte böyle… Eğer az gelişmiş bir ülkede rejim hem otokratik hem de apartheid ise: Sosyal adalet anlayışı da böyledir… ÖNCE ATEŞ SONRA NİŞAN Demokratik hukuk devletlerinde yargı önce nişan alır, sonra ateş eder… Yani önce somut deliller toplanır, sonra soruşturma (gizli) başlatılır… Az gelişmiş bir ülkede ise önce ateş edilir, sonra nişan alınır… Yani, şüphelinin kim ya da kimler olacağına karar verilir ve soruşturma yandaş medyaya sızdırılır… O kişi ya da kişiler tutuklanıp hapse konur sonra da aleyhinde delil ile tanık üretilir ve yargılama: Üretilmiş deliller ve tanıklarla yapılır… DEDİ Kİ: Ünlü İslâm düşünürü Ali Şeriati dedi ki: “En büyük facia, zor ve zorbalığın takva ve kutsallık elbisesini giydiği zamandır…”.",https://www.nefes.com.tr/yazarlar/memduh-bayraktaroglu/az-gelismis-ulkede-sosyal-adalet-anlayisi-27624
Memduh Bayraktaroğlu,Bileşik enflasyon %55 Devalüasyon %20,03 Nisan 2025 06:00,"TL, 1 Ocak 2024 ile 1 Ocak 2025 arasında dolar karşısında yüzde 18,90 değer kaybetti… 1 Ocak 2024 ile 31 Aralık 2024 arasındaki enflasyon oranı, %44,38… 2025 yılı 1 Ocak’tan 1 Nisan’a kadar TL’nin dolar karşısındaki değer kaybı, %7… İlk üç aylık enflasyon oranı ise (Ocak %5,03, Şubat %2,27, Mart %3,79) %11.09… *** Bu demektir ki ihracatçının kur baskısından dolayı son 15 aylık gelir kaybı yaklaşık %35… Yani, enflasyon maliyetleri artırırken kurun bu maliyet artışına ayak uyduramaması, Türk mallarının rekabet gücünü zayıflattı… 15 ayda %35’e yakın gelir kaybına en güçlü şirket bile dayanamaz… Ve buna bir de ithalatın görece ucuz kaldığını ekleyin, göreceksiniz ki önünde sonunda cari açık da artacaktır... *** O halde sorayım: Siz ihracatçı olsanız bu kurlarla ihracat yapmaya devam eder misiniz?.. Sizce bu ekonomi kısa vadede sağlıklı bir yapıya kavuşur mu?.. “Devalüasyon yapılsın” demiyorum... Devalüasyona ya da 1 doların kaç TL olması gerekeceğine piyasa karar vermeli… Yani MB kura müdahaleden vazgeçmeli ve kuru dalgalanmaya bırakmalı… Zira: 1958, 1970, 1980, 1994 ve 2001 krizleri; kuru dalgalanmaya bırakmak yerine sürekli değerli tutma sevdası yüzünden… Yani, birikmiş devalüasyon yüzünden yaşandı… *** Demek istemem o ki; “Arttır faizi, baskıla kuru”, bir ekonomi politikası (Tedavi) değil, hastaya ağrı kesici vermektir… İhracatçı sanayici/üretici bu duruma daha fazla dayanamaz... 2. Dünya Savaşı sonrası Almanya Başbakanı olan Conrad Adenaur, Hitler’in hem Almanya’yı hem tüm Avrupa’yı perişan etmesi üzerine şöyle dedi: “Umarım bir daha İsa bile gelse tüm yetkiyi tek kişiye verecek kadar aptal olmayız…”. *** Almanların bir daha asla yapmamaya karar verdiği aptallığı 80 sene sonra yapan milletler, sürünüyor… Diyanet İşleri Başkanı Ali Erbaş boykotla ilgili demiş ki: “Bir Müslüman boykota uymuyorsa, imanını sorgulasın…”. *** Demek ki Ali Efendi bazen CHP’li bile oluyormuş… “İnsan ulaşamadığı her şeyin delisi, ulaştığı her şeyin ise nankörüdür…” Pablo Neruda…",https://www.nefes.com.tr/yazarlar/memduh-bayraktaroglu/bilesik-enflasyon-55-devaluasyon-20-25703
Memduh Bayraktaroğlu,"Lider, kalan 3 riskli maçın ilkini kazandı",12 Nisan 2025 04:00,"Beşiktaş ile oynayacağı maç gününe kadar Galatasaray bir maç fazlasıyla Fenerbahçe’den 9 puan öndeydi. Yani, maç oynamayacağı hafta, Fenerbahçe Trabzonspor’u yenerse, puan farkı 6’ya düşecekti... İkili averaj olarak Fenerbahçe’den üstün olan Galatasaray’ın sezon sonuna kadar 3 maç berabere kalma lüksü vardı ancak... Beşiktaş’a yenilmesi sonucu, bay çektiği hafta Fenerbahçe Trabzonspor’u yenerse ki maç İstanbul’da oynanacaktı... Aradaki puan farkı 3’e düşecekti... Ve Galatasaray Beşiktaş’a ofsayt golü ile 2-1 yenildi... Fenerbahçe ise 1-0 yenik duruma düştüğü Trabzonspor’u 4-1 ile geçti, Galatasaray ile arasındaki puan farkını üçe düşürdü... Şimdi artık Galatasaray’ın tek lüksü sadece bir yenilgi ya da sadece bir beraberlikti... Yani Galatasaray’ın bugün oynadığı Samsunspor maçı ile birlikte kaybedeceği puan lüksü 3 puana düşmüştü... Kalan maçlarda 4 puan kaybeder ve Fenerbahçe her maçını kazanırsa sezonun şampiyonu Fenerbahçe olacaktı ancak... Dün gece oynanan Samsunspor maçındaki oyununu ölçü aldığımda, Galatasaray’ın bundan sonra 2 puan hatta belki de bir maçta 3 puan kaybetse bile... 4 puan asla kaybetmeyeceği kanaatindeyim... Bu girişten sonra geleyim maça... Galatasaray bu gece, ligin en başarılı takımlarından biri olan Samsunspor’u iyi oynayarak kazasız belâsız (2-0) geçti… Yunus’un 13. dakikada attığı gol muhteşemdi. Top Samsunspor kalesinin tavanına takılı kaldı. Samsunspor’un maç öncesi koreografisi muhteşemdi. Samsunspor takımından o taraftara daha layık bir emek vermesini beklerdim. Çok geriye yaslanarak oynadılar. Buna rağmen devre arasında taraftarları onları alkışlarla soyunma odasına yolladı. HHH Galatasaray ise istese iki tane daha gol atabilecekmiş de 1-0 yeterliymiş gibi bir havadaydı... VAR odasından eyyam kokusu geldi: O kadar da ofsayt olmayan pozisyonda iptal edilen Samsun golünü, 19. dakikada Torreira’nın biraz kazara da olsa bariz düşürüldüğü pozisyonda penaltı vermeyerek dengeledi... Samsunspor maçını kayıpsız atlatan Galatasaray’ın bundan sonraki maçları, Okan Buruk’un şapkadan tavşan çıkarmayı deneme lüksü olmayan maçlar.. Samsunspor maçı kadrosu ve sistem çok iyiydi...",https://www.nefes.com.tr/yazarlar/memduh-bayraktaroglu/lider-kalan-3-riskli-macin-ilkini-kazandi-27646
Memduh Bayraktaroğlu,Bu dünyadan Volkan Konak adında bir devrimci geldi geçti…,02 Nisan 2025 06:00,"Atatürk, “hepiniz mebus olabilirsiniz, vekil olabilirsiniz, hatta reisicumhur olabilirsiniz, fakat sanatkar olamazsınız, hayatlarını büyük bir sanata vakfeden bu çocukları sevelim” derken, sanata ve sanatkara olan büyük sevgisini ve takdirini gösteriyordu… *** Sanat ve sanatçı, tarih boyunca toplumları derinden etkiledi… Sanat ve sanatçı, tarih boyunca değişimi tetikledi… Sanat ve sanatçı, tarih boyunca bireyleri bir araya getirdi ancak… Bazı sanatçılar vardır ki, sadece estetik değer taşıyan eserler yaratmakla kalmadı… Aynı zamanda eserleri: Bir direniş, bir manifesto ve bir devrim çağrısı niteliğindeydi... İki gün önce yitirdiğimiz Volkan Konak işte o devrimci sanatçılardan biriydi… *** Sanatı, yalnızca bir ifade biçimi olarak değil, aynı zamanda: Ezilenlerin sesi olarak gördü, yaşamı boyunca bu mücadelesinden ödün vermedi... Onun sazı, sözü, sesi ya da sahne performansı, her zaman gerçeği arayışının bir yansıması oldu… Dünyanın adaletsizliklerine karşı duyarsız kalmadı… Sazı, sözü ve sesiyle statükoyu sarsan bu öncü devrimci, sanat ile direnişin ayrılmaz bir bütün olduğunu gösterdi… *** Onun mirası, yalnızca ürettiği eserlerde değil, aynı zamanda yarattığı toplumsal etkide de yaşayacak... Onun çizgileri, sazı, sözü ve sesi, sokaklarda yankılanmayı ve… Ezilenler adına mücadele edenlerin ilham kaynağı olmayı sürdürecek... Sanatıyla, düşünceleriyle ve cesaretiyle bir dönemin ruhunu şekillendiren Volkan Konak, ardında devrimci sanatın sönmeyecek bir meşalesini bıraktı... *** Sanat ve mücadele birbirine sıkı sıkıya bağlıdır ve… Bu bağlantıyı kuran her sanatçı ölümsüzdür... Volkan, devrimci sanatın bir neferi olarak aramızdan ayrıldı ancak… Bıraktığı eserlerle mücadeleye rehberlik etmeye devam edecek… Ona veda ederken, yalnızca bir sanatçıyı değil, bir düşünceyi, bir mücadeleyi ve bir umudu selamlıyoruz... Onu unutmayacağız… Her şey çok güzel olacak Cenazelerinde ağlamaları için para ile “Ağıtçı” tutan Türk Müslüman kültürünün üretimi eski toplum giderek eriyor… Maltepe ve Saraçhane mitinglerinde gördük ki: Yeni nesil, Orhan Gencebay’ın işte bu “acıyı yücelten” alt kültüründen kurtulmuş… Çünkü yeni nesil: acıyı yüceltenlerin acının tutsağı olduğunu, coşkuyla karşılayanların ise acıyı kendine tutsak ettiğini bizzat yaşayarak öğrendi… Enseyi karartmayın, her şey çok güzel olacak… Adalet yine adalet Martin Luther King, Siyahi Amerikalıların diğer Amerikalılarla eşit olması gerektiğini anlatma mücadelesinde şöyle demişti: “Herhangi bir yerdeki adaletsizlik her yerdeki adalet için bir tehdittir…”. Adalet ve Kalkınma Partisi akil kurucularının anlatmak istediği… Erdoğan’ın ise ısrarla anlamak istemediği gerçek işte bu sözde yatıyor…",https://www.nefes.com.tr/yazarlar/memduh-bayraktaroglu/bu-dunyadan-volkan-konak-adinda-bir-devrimci-geldi-gecti-25471
Memduh Bayraktaroğlu,İmamoğlu’na yasak beyhude,19 Mart 2025 06:00,"Erdoğan biliyor ki Ecevit: 1999 seçimlerini, Öcalan’ı teslim aldığı için kazanmış, % 22.5 oyla yeniden başbakan olmuştu ama… Yanlış ekonomi politikalarıyla önce enflasyonu patlattı... Hemen takiben %100’e yakın devalüasyon yaptı... Sonra da... Enflasyon ve devalüasyonun ekonomiye verdiği tahribatı gidermek için: Kemal Derviş’i ithal etti… *** Mehmet Şimşek’in son bir yıldır uyguladığı enflasyonla mücadele (Sıkı Para) programını uygulayan Derviş, halkın daha çok canını yakınca… 2002 erken seçimlerinde Ecevit sadece %1.5 oy alabildi... İktidar ortaklarıyla beraber barajın altında kaldı: AKP seçimin galibi oldu… *** Erdoğan’ın İmamoğlu’nu siyasi yasaklı hale getirmek için kullandığı gayri hukukî ve gayri vicdanî çabanın sebebi işte bu sosyal ve ekonomik gerçek… Seçim kaybettirdiği tescilli bu gerçeğe bir de: Öcalan’ın talimatıyla silah bırakacağı açıklanan PYD-YPK-SDG’nin silah bırakmak bir yana... Mevcut silahları Erdoğan, bakanları ve gazetecilerinin bel bağladıkları Ahmet el Şara sayesinde meşrulaştırmasını ekleyin… Sonra da seçim kazanmayı bekleyin… Çok beklersiniz… BENDEN Mİ KORKACAK Soruyorum: Bugünkü ekonomi yönetimi Ecevit-Bahçeli-Yılmaz ortak hükümeti döneminden daha mı başarılı?.. Aksine: Çok daha kötü... 60 yıllık siyaset taciri Erdoğan, İstanbul’u hem de tüm ekonomik ve bürokratik baskılara rağmen… Kendisinden ve geçmiş belediye başkanlarından çok daha başarılı yöneten İmamoğlu’ndan korkmayacak da: benden mi korkacak?.. ELİTİZME DÖNÜŞ Yunan filozofu Platon şöyle demişti. “Ya filozoflar (Elitler) yönetmeli ülkeyi ya da ülkeyi yönetenler filozof (Elit) olmalı…”. *** Platon’dan 700 yıl sonra… Günümüzden 1400 yıl önce Kuran Nisa suresi 58. Ayette şöyle buyurdu. “Allah size, emanetleri ehline vermenizi ve insanlar arasında hükmettiğiniz zaman adaletle hükmetmenizi emrediyor. Allah, bununla size ne güzel öğüt veriyor. Şüphesiz ki Allah her şeyi hakkıyla işiten, hakkıyla görendir...”. Yani: “kendinizi (Ülkenizi) liyakat sahibi elitlere teslim ediniz…”. *** Trump, Putin, Zelenskiy, Madura, Netanyahu, Orban ve benzeri vasat altı devlet başkanlarını tanıyan insanlığın: Yakın zamanda, Platon’un tavsiyesi ile Kuran ayetinin emrine dönüş yapacağı kanaatindeyim… Çünkü alt kültür insanları da: İnsanlığı, elit liderlerin geliştirebileceğini yaşayarak öğrendiler…",https://www.nefes.com.tr/yazarlar/memduh-bayraktaroglu/imamogluna-yasak-beyhude-22632
Memduh Bayraktaroğlu,Her şey çok güzel olacak,14 Nisan 2025 06:00,"Diyojen bir gün, yaşadığı fıçısından çıkmış Sinop’un dar sokaklarında yürüyordu… Şehrin en zengin, en iri, en kibirli, en küstah adamıyla karşılaştı… İkisinden biri sırtını duvara yaslamazsa geçebilmek imkânsızdı… Şehrin en zengin, en iri, en kibirli, en küstah adamı, Diyojen’i aşağılayan bir ses tonu ve yüz ifadesiyle: “Ben bir serseriye yol vermem” dedi... Diyojen gülümseyerek sırtını duvara yasladı ve alaycı bir bakışla karşılık verdi: “Ben veririm…”. *** Türkiye’ye az gelişmişlik bataklığında patinaj çektiren siyaset, siyasetçi ve genel seçmen tavrı bu anekdottaki, şehrin: En zengin, en iri, en kibirli, en küstah adamı tavrıyla adeta birebir, ancak… İmamoğlu ve ekibine uygulanan (Bana göre) yargı terörü karşısında gençlerin apolitik bir tavırla… Bir siyasi partiye ya da siyasetçiye destek olmaktan öte… Salt, demokratik hukuk devletini, yargı bağımsızlığını ve adil yargılamayı korumak amacıyla ortaya koydukları demokrat eylem gösterdi ki: Yeni nesil, ülkenin: Siyaseti Diyojen gibi yapmak isteyen devlet insanı politikacılar tarafından yönetilmesini istiyor… Enseyi karartmayın, her şey çok güzel olacak… NELER OLUYOR Yeni Şafak yazarlarından Taha Kılınç, Erdoğan’ın talimatlarının gereklerini yerine getiren yazarlardan biridir… Geçen gün köşesinde şunları yazdı: “Gazze’deki insanları başka bir coğrafyaya taşımayı artık konuşmamız gerekiyor, kapılar açılsın…”. Cumhurbaşkanlığı Dış İşleri Sekreteri Hakan Fidan ise dedi ki: “Filistinlileri anavatanlarından göç etmeye zorlayan her türlü plânı reddediyoruz.”. *** Bu “derin” çelişki: Başkan ile Dış İşleri Sekreteri arasında neler olup bittiğini anlatmaya yeter… BAY RECEP’İN KANKASI Trump, teknoloji sektöründe (iPhone ve bilgisayarlar) Çin’e uyguladığı gümrük vergilerini kaldırdı... Kankası Recep Bey gibi önce ateş edip sonra nişan alan bu adam hâlâ dünyanın en güçlü devletinin Başkanı… Çevresi de Recep Bey’in çevresi gibi sadece ceplerini düşünenlerden oluşuyor olmalı ki: Hiç kimse bu cahil adama “önce düşün, plânla, sonucu öngör, sonra uygula” demiyor… George Bernard Shaw ise böyleleri için: “Paul’ün maaşını ödemek için Peter’i soyan bir hükümet, Paul’ün desteğini her zaman arkasında hissedecektir…” dediydi... NEREDE O AKIL Diyojen’e: “Bir adamın ne kadar akıllı olduğu nasıl anlaşılır” diye sordular. “Konuşmasından” dedi... “Peki, ya adam hiç konuşmazsa?..”. “Hiç kimse o kadar akıllı olamaz” diye cevap verdi Diyojen... Özgür Bey, lütfen biraz daha az konuş…",https://www.nefes.com.tr/yazarlar/memduh-bayraktaroglu/her-sey-cok-guzel-olacak-28000
Memduh Bayraktaroğlu,Telâşın sebebi ne olabilir?..,04 Nisan 2025 06:00,"Maltepe mitingine 2 milyon 200 bin kişi katılıyor… Saray’dan geçinen ve Saray’ın verdiği talimatların gereğini yerine getirmesiyle tanınan bir yazarın yazı başlığı şöyle: “Bir karşı tepki doğurmayı başardılar…”. *** Bir iktisatçı ve siyaset bilimcisi olarak benim de “haklı” bulduğum ama… Stratejik olarak “doğru” bulmadığım boykot; olağanüstü başarılı oluyor… Esnaf bile (Başkan ve egemenleri hariç) boykota bizzat katılıp kepenk kapatıyor… Gelin görün ki aynı yazar, yazılarından birine şu başlığı atıyor: “Erdoğan (Boykottan) çok memnundur…”. *** Saray’dan geçinen bir başka yazar ise siyasi strateji olarak olağanüstü başarılı geçen boykot için şöyle diyor: “Ekrem İmamoğlu-Özgür Özel ikilisi tarafından teslim alınan CHP yönetimi, bir haftadır ‘İktidara gelirsek hangi salaklıkları yapacağımızı halkımız görsün’ demek istiyor…”. *** Anketlere bakıyorsunuz, çıkan sonuçların Erdoğan’ı memnun etmesi sıfır ihtimal… Hatta, cümle âlemin “Tayyipçi” olarak bildiği anket şirketleri bile eylemlerin Erdoğan’a kaybettirirken, Özel’e kazandırdığını gösteriyor… *** Ey güzel insanlar!.. Saray tarafından beslenen, Saray’ın emirlerinin gereğini yerine getirmeleriyle tanınan sözde gazeteci yazarlardaki bu telâşın sebebi: Sizce ne olabilir?.. KAYBETTİ Sinema sanatçısı Aybüke Pusat, TRT’de yayınlanan “Teşkilât” adlı dizi kadrosundan… Boykota sosyal medya hesabından verdiği destek nedeniyle… Yani: Sosyal bir olguya destek verme özgürlüğünü kullandığı için çıkartıldı… *** Bunun üzerine meslektaşlarının büyük çoğunluğundan destek gören Pusat’ın, adı geçen dizideki partneri Tolga Sarıtaş, kendisine yönelik: “Tepki göster” çağrıları karşısında, sosyal medya hesabını yorumlara kapattı… *** En yakın çalışma arkadaşının yanında durmak medenî cesaretini göstermek yerine… Kendi kişisel çıkarlarının yanında durmayı tercih eden Tolga Sarıtaş sanatçı değil… Hedefi, sadece para kazanmak olan bir oyuncu olduğunu göstererek: Kaybetti… FARKI NE? Tacikistan nüfusunun %97’si Müslüman ama ülkede İslâmî başörtüsü tamamen yasak... Tacikistan hükümeti gerekçeyi şöyle açıklıyor: “Başörtüsü yabancı bir kültürdür ve kültürel bir istilâdır... Bu ülkedeki kadınlar saçlarını örtmez...”. *** Dini; siyasî ve ticarî çıkarlarına alet etmeyen gerçek ilâhiyatçılara soruyorum: Tacikistan’daki İslâm’ı, Türk Müslümanlarının anladığı İslâm’dan farklı kılan nedir?..",https://www.nefes.com.tr/yazarlar/memduh-bayraktaroglu/telasin-sebebi-ne-olabilir-25912
Memduh Bayraktaroğlu,Yeni Türkiye’yi içime sindiremiyorum…,26 Mart 2025 05:45,"Aklı başında vicdan sahibi herkes görüyor ki Türkiye, vasat altı yönetiminde “Kötülük Toplumu” haline geldi… “Kötülük Toplumu” nedir?.. Kısaca anlatayım: *** Kötülük Toplumu: Ahlâkî değerlerin yitirildiği… Etik kuralların hiçe sayıldığı… Adaletin ters yüz edildiği… Doğru ve yanlışın yer değiştirdiği… Erdemli davranışların cezalandırıldığı… Soyguncu, yalancı, talancı davranışların ödüllendirildiği ve… Kötülüğün yaygın olduğu toplumdur… *** Kötülük toplumunda bireyler, kişisel çıkarlarını ve hırslarını ön plânda tutar… Önemli olan kendilerine sağlanan yarar olduğu için, başkalarına zarar vermekten çekinmezler… Kötülük toplumunda ahlâkî normlar ve toplumsal değerler önemini yitirir… Adaletin ve dürüstlüğün yerini: Rüşvet, yalan ve hile alır… *** Ben böyle görüyorum… O nedenle… Adına “Yeni Türkiye” denilen modeli: İçime sindiremiyor, Eski Türkiye’yi özlüyorum… YENİ TÜRKİYE’DE BİR TİP Mustafa Varank, halen AKP milletvekili ve Erdoğan’ın hükümetlerinde sekreterlik (Kendince “bakanlık”) yaptı… İmamoğlu için (Ortada bırakın kesinleşmiş bir hükmü, hazırlanmış bir iddianame bile yokken): “Sevgili muhalifler, İmamoğlu pervasız bir hırsızdır; siz bile bu 3. sınıf kasaba müteahhidinden daha iyisine lâyıksınız” dedi... *** Aynı Yargı: İmamoğlu, adını sanını vermediği, kimseyi tarif de etmediği, ortaya “ahmak” dediği halde… O kelimeyi bir kamu görevlisi için kullandığı iddiasıyla Başkan’ı hapse mahkûm etti… Mustafa Varank, hukukun en temel ilkelerinden biri olan masumiyet karinesini bilmediği için değil… Kötülük toplumundan bir tip olduğu için, İBB Başkanı’na (Kamu Görevlisi) “hırsız” dediği halde elini kolunu sallayarak ve her tarafa çirkef sıçratarak aramızda dolanıyor… ANLATACAKLARIM VAR Duydunuz mu?.. Adalet Bakanı söyledi: Türkiye hukuk devletiymiş… Yargı bağımsızmış… *** Sevgiliiiimmm!.. Nerede benim külâhım?.. Ona anlatacaklarım var…",https://www.nefes.com.tr/yazarlar/memduh-bayraktaroglu/yeni-turkiyeyi-icime-sindiremiyorum-24062
Memduh Bayraktaroğlu,İmamoğlu’ndan ve Yavaş’tan korkuyorlar çünkü...,15 Mart 2025 05:50,"Yıllarca Afrika’daki İngiliz sömürgelerinden birinde yaşayan İngiliz soylusu, İngiltere’ye kesin dönüş yapmaya karar verdi. Yıllarca kendisine hizmet eden kölesini de özgür bırakacaktı… Siyahî kölesini çağırdı: “Sana güzel bir haberim var” dedi gülümseyerek… Siyahî köle ayakuçlarına bakarak ve sevincini de gizlemeyerek ellerini göbeğinin üzerinde kavuşturdu: “Emredin sahip…”. İngiliz soylusu müşfik bir ses tonuyla devam etti: “İngiltere’ye dönüyorum ve seni de azat ediyorum, bundan sonra özgürsün…”. Siyahî kölenin yüzü asıldı: “Sevinmedin mi?” diye sordu İngiliz… “Bana iyi bir haber vereceğinizi söylediğinizde sevinmiştim” dedi siyahî köle, “çünkü giderken siyah benekli av köpeğinizi bana bırakacağınızı zannetmiştim…”. *** Az gelişmiş ülkelerde yoksul seçmen sayısı, refah içinde yaşayan seçmenlerden çok fazla… Bu seçmen çoğunluğu; demokrasi, hak, hukuk ve adalet gibi kavramlar yerine: “Azıcık aşım, kaygısız başım” deyimini önceliyor… *** Daha önceleri hep öyle yaparak kazanan Erdoğan, son dönemlerde rakiplerini sürekli aşağıladığı, halkın sıkıntılarını görmezden geldiği ve yakın çevresiyle şatafat içinde ve fakat halktan kopuk yaşadığı için kaybederken… İmamoğlu ve Yavaş, onun halka eskiden gösterdiği şefkatten çok daha fazlasını gösterdikleri için bütün anketlerde, Erdoğan’dan çok daha önde görünüyorlar... *** Şimdilik, Devletin gücü kullanılarak İmamoğlu’nun engellenmek istenmesinin sebebi işte bu gerçek değil mi?.. İmamoğlu engeli aşıldıktan sonra sıranın Yavaş’a gelmeyeceğini zannedenler ya fazla romantik… Ya da Erdoğan’ı halen tanımamış, Erdoğan’ın talimatlarının gereğini yerine getiren köşe yazarlarını okumuyor… HALKTAN ÖZÜR DİLESE Erdoğan keşke inadı bıraksa da: “Faiz sebep enflasyon neticedir” tezini uygulattığı ve ekonomimizi felç ederek, her beş yurttaşımızdan üçünü sürünmeye mahkûm ettiğini kabul edip halktan özür dilese… Keşke, çıkarlarını bilim yerine koyan danışmanlar yerine, ekonomi bilimindeki değişimi ve yenileşmeyi yakından takip eden gerçek ekonomistlere danışmayı tercih etse... Keşke, TÜSİAD’la kavga etmek yerine onların bilgi birikimlerinden ve deneyimlerinden yararlansa… NEDEN İZİN YOK? Delikanlı babasına sitemkâr bir ses tonuyla sordu: “Neden benim politikaya atılmama izin vermiyorsun?”. Babası sakin bir ses tonuyla cevap verdi: “Çünkü çok iyi bir eğitim gördün, hayatını pekâlâ ciddi ve dürüst yollardan da kazanabilirsin…” SÖZÜN ÖZÜ Frank Ocean dedi ki: “Karakterimle tavrımı birbirine karıştırma... Karakterim benim kim olduğumla alâkalıdır… Tavrım ise senin kim olduğunla…”.",https://www.nefes.com.tr/yazarlar/memduh-bayraktaroglu/imamoglundan-ve-yavastan-korkuyorlar-cunku-21778
Memduh Bayraktaroğlu,Bir şey olmak ile bir şey yapmak arasındaki zihniyet farkı,09 Nisan 2025 06:00,"Toplumların kaderini belirleyen en önemli unsurlardan biri, yöneticilerin ve siyasetçilerin zihniyetidir… Bu zihniyet, onların neden siyasetçi olduğunu… Görevlerini nasıl icra ettiklerini ve ülkeye nasıl bir katkı sağladıklarını belirler… Bu bağlamda çok önemli bir ayrım vardır: Bir şey olmayı istemek ile ulus ve ülke için bir şey yapmayı istemek arasındaki fark... *** Bir şey (Milletvekili, bakan, başbakan, cumhurbaşkanı) olmak isteyenler için bu makamlar hedef değil, amaçlarına (Zengin olmak, güçlü olmak, egemen olmak) ulaşabilmek için araçtır… Bu zihniyet sahipleri, unvanın getirdiği prestije, güce ve imtiyazlara odaklanır... Bu güç ve imtiyazı, halkın ve ülkenin sorunlarını çözmek amacıyla değil, kişisel servetlerini arttırmak, güç sahibi olmak amacıyla kullanırlar… Bu tür kişiler için makamlar, görev değil ganimettir… İcraat (Hizmet) ikinci plândadır... Toplumun refahı, adaletin tesisi, kalkınmanın sağlanması ise yalnızca propaganda malzemesi olarak kullanılır… ÜLKELERİN GELİŞMİŞLİĞİ NEYE BAĞLIDIR… Diğer tarafta bir şey yapmak isteyenler için asıl amaç ise makamlarını, halka ve ülkeye hizmet için kullanmaktır… Bu kişiler siyasete bir kariyer basamağı olarak değil, bir sorumluluk alanı olarak bakarlar... Onlar için milletvekilliği, bakanlık ya da cumhurbaşkanlığı; daha fazla insana faydalı olabilmenin, daha büyük sorunlara çözüm bulabilmenin yollarıdır… *** Bu zihniyetin sahipleri, sonuç odaklı çalışırlar, popülist değil, ilkeli duruş sergilerler... Makamı değil, işi ve haliyle hizmeti önemserler... Onların hedefi, koltuğa oturmak değil, o koltuktan kalktıklarında: “bir şey başardım” diyebilmektir… *** Toplumlar, hangi zihniyeti ödüllendirirse, o zihniyet iktidar olur… Eğer toplum, bir unvana sahip olmayı (Semboller ve halk dalkavukluğu üzerinden dini ve hamasi duyguları istismar ederek siyaset yapanları) başarılı olarak görüyorsa, göstermelik hizmetlerle yetinir… Ancak toplum, icraata, şeffaflığa, liyakate değer verirse, bir şey yapanları baş tacı eder… Yani, ülkelerin az gelişmiş ya da gelişmiş olması, seçmenlerin gelişmiş ya da azgelişmişliklerine bağlıdır… DEMOKRASİ, HALKIN AYNASIDIR… Sözümün özü canlarım, sadece yöneticilerin değil halkın da zihniyet dönüşümüne ihtiyacı vardır... Sorgulayan, talep eden bilinçli bir toplum, yalnızca unvan peşinde koşanları değil… Gerçekten iş yapanları ön plâna çıkarır ki o toplumlar gelişmiş ülkelerin… Aksi ise az gelişmiş ülkelerin halklarıdır… *** Yani canlarım; bir ülkenin geleceğini, yöneticilerinin hangi zihniyeti benimsediği belirler… “Bir şey olmak” isteyenler, ülkeyi yavaşlatır; halkına yoksulluk bataklığında patinaj çektirirken… “Bir şey yapmak” isteyenler ise toplumu dönüştürür, ülkeyi geliştirir ve güçlendirir… Bu ayrımı gözetmek, sadece siyasetçilerin değil, her bireyin sorumluluğudur çünkü… Demokrasi, halkın aynasıdır…",https://www.nefes.com.tr/yazarlar/memduh-bayraktaroglu/bir-sey-olmak-ile-bir-sey-yapmak-arasindaki-zihniyet-farki-26938
Memduh Bayraktaroğlu,Pişmiş aşa su katılır mı?,01 Mart 2025 06:45,"Atalarımızdan biri şöyle demiş. “Pişmiş aşa su katmayın…”. Bunu söyleyen atamız bu deyimi, anasından doğarken bilmiyordu… Bizzat yaşadı… Bizzat algıladı… Bizzat gözlemledi, denedi ve o hükme vardı… *** Deyim; sonuca ulaşmış ya da ulaşması kuvvetle muhtemel bir işe, gereksiz müdahalede bulunmanın olumsuz sonuçlar doğuracağını anlatıyor… *** Bendeniz, “Terörsüz Türkiye” girişiminin ilk başladığı günlerde “ihtiyatlı iyimser” olduğum şerhini de düşerek aşın pişmesini bekleyenlerdenim… Bu arada elbette: “Bahçeli’nin ömrünün son deminde halkına hediye etmek istediği kalıcı barışın yöntemi bu mu olmalıydı?..” diye sorulabilir… *** “Haklı” bir sorudur da ama konu zaten yaklaşık 4 ay tartışıldı… Destek verenler gerekçeleriyle birlikte açıkladı desteklerini… Bu girişimden ülke ve millet adına yarar değil zarar doğacağı kanaatini taşıyanlar ise kendi pencerelerinden gördüklerini gerekçe göstererek: engel olunmasını istediler… *** Yemek, tam kıvamında olmasa bile pişmek ve tencere, ateşten indirilmek üzere… Şimdi artık herkes: Konuyu yine tartışmak, yemeğin ne kadar bir süre için demlenmesi ya da… Hiç demlenmeden doğrudan masaya servis edilmesi gerektiği konusunda: Fikir üretme hakkına sahip ama… Pişmiş ya da pişmek üzere olan yemeğe soğuk su katarak tadını bozmaya hakkımız olmasa gerek… *** Ben, beklemeyi tercih ederken, süreçle ilgili (Varsa) görüşlerimi sizlerle paylaşmaktan yana olanlardanım, yani: pişmiş aşa su katmayacağım… TEVEKKEL SİYASET İSE TEDBİR NE Mustafa Kemal Atatürk’ün liderlik özellikleri şunlardı: Milletine hizmet etme tutkusu… Milletinin dertlerini dinleme disiplini… Hatalarını sorgulama ve sorgulatma cesareti… İşini ve sorumluluklarını benimseme hasleti... *** Peki; mevcut genel başkanlar arasında bu özelliklere sahip “lider” diyebileceğiniz bir kişi var mı?.. Bana göre yok zira: seçim kazanmak lider olmak için yetmez… Baba – oğul Esad da Saddam da Putin de Aliyev de Mübarek de Orban da ve hatta Hitler de her girdikleri seçimi kazanıyorlardı ama… Atatürk’ün 4 temel hasletinden hiçbirisine sahip değillerdi… *** “Lider” diye tanıdıklarımızın vasat altı oldukları kanaatindeyim… Sorumluluk ve yetki sahibi anayasal kişi ve kurumların, yemeğin yanmak üzere olduğunu hissettikleri an, müdahale etmeleri gerektiğine inanıyorum… Tabii ki tevekkel siyaset ama tedbir: Atatürk ve Anayasa…",https://www.nefes.com.tr/yazarlar/memduh-bayraktaroglu/pismis-asa-su-katilir-mi-18722
Memduh Bayraktaroğlu,AKP’de ne değişti?..,24 Şubat 2025 06:00,"AKP Genel Başkanı ve medyadaki paralı askerleri, MKYK’da bazı isimler değişince, partinin de değiştiğini, ellerini çırparak ama samimiyetsiz bir dille anlatıyorlar… Yani, AKP’lilere AKP propagandası yapıyorlar… *** “AKP’de değişim olduğu savunması yalan mı yani?..”. Yalan olmayabilir ama yanlış çünkü… “Değişim”, bir durumun, nesnenin veya düşüncenin bir halden başka bir hale geçmesidir… Sığlıktır değişim… Kısmi ve geri döndürülebilirdir... Oysa asıl önemli olan, dönüşümdür… *** “Dönüşüm nedir?..”. Dönüşüm daha derin, kapsamlı, gelişmiş ve genellikle kalıcı bir değişimdir… Bir şeyin; özünde, yapısında veya işleyişinde köklü bir değişiklik meydana gelmesidir dönüşüm... Meselâ bir tırtılın kelebeğe dönüşmesi… Ama bir kişinin, saç rengini, ya da aynı kişinin, liderinin her gün değişen fikirlerine uyum sağlamak için lideriyle birlikte her gün fikrini değiştirmesi dönüşüm olamaz… *** Yani canlarım, her dönüşüm bir değişim içerir ancak… Her değişim bir dönüşüm değildir… Ya da daha felsefi bir anlatımla dönüşüm, evrimleşmedir… Evrim sadece yüzeysel bir değişim değil, türlerin kalıcı ve ilerleyici bir şekilde farklılaşmasını sağlayan bir süreçtir… Haliyle, MKYK’da bazı isimlerin değiştirilmesi AKP’de değişime işaret eder ama aynı genel başkan aynı zihniyetle bu bir gelişme, bir dönüşüm değildir… Oysa AKP’nin değişime değil köklü, kalıcı ve ilerlemeci bir dönüşüme ihtiyacı var… Yoksul bir mahallede bir caminin önündeki musallada bir tabut varmış fakat namazı kıldıracak imam ortalarda yokmuş... Beklemekten canı sıkılan cemaat, başında kavuğu sırtında cübbesiyle oradan geçen Bekri Mustafa’yı Hoca zannederek namazı kıldırmasını istemiş… Bekri “ben hoca değilim” dese de dinlememişler ve zorla öne geçirmişler…. Bekri namazı kıldırdıktan sonra tabutun örtüsünü açmış ve ölünün kulağına bir şeyler fısıldamış... Cemaat ölüye ne söylediğini merak edip sorunca, Bekri gülerek cevaplamış: “ ‘Bu gece ahirette, bu dünyanın ahvalini sorarlarsa, Bekri Mustafa imam oldu dersin, onlar durumu anlar’ dedim...”. *** “Osman Gökçek ve Hulki Cevizoğlu AKP MKYK’sında görevlendirildi” diyeyim siz, AKP’nin halini anlayın … Bir ülkede yolsuzluk ve bürokratik hantallık sorunu varsa, sadece lideri, bakanları ve bürokratları değiştirmek yetmez… Eş zamanlı olarak; hukuk sistemi, yönetim anlayışı ve şeffaflık ilkeleri de değişmelidir... Sözümün özü: AKP, genel başkanının zihniyetini değiştiremediği sürece, sadece bütün MKYK’yı değil, Genel Başkanı da değiştirse; dönüşüm, gelişim gerçekleştirmiş olamaz… Yani, yurt dışı çıkış yasağı konulan TÜSİAD’ın iki lideri haklıdır…",https://www.nefes.com.tr/yazarlar/memduh-bayraktaroglu/akpde-ne-degisti-17482
Memduh Bayraktaroğlu,Kar topu yuvarlanmaya başladı,18 Şubat 2025 06:00,"İktidar ve medyası, TÜSİAD YİK Başkanı’nın haklı açıklamalarına kızgın değil… Onlar, bu cesaretli ve onurlu çıkışın: TOBB’a, TESK’e ve giderek, tüm sivil toplum örgütleriyle, yüksek bürokrasiye de sirayet edeceğinden korkuyorlar… *** 1,200,000 kayıtlı firmadan oluşan TOBB ve 2,500,000 kayıtlı iş yerinden oluşan TESK üyeleri de başkanlarını hükümeti eleştirmesi yönünde etkilerse, Yargı ve diğer yüksek bürokrasi de harekete geçecek endişesiyle, TÜSİAD YİK Başkanı hakkında soruşturma başlatıldı… Çünkü, demokratik hukuk devletinin geleceği tehlikeye girdiğinde, yüksek bürokraside oluşacak çığ için, ilk kişinin bir avuç kar topunu karlarda yuvarlamaya başlamasının yeterli olacağını biliyorlar… *** Nitekim, TÜSİAD YİK Başkanı’nın haklı ve yürekli çıkışından 3 gün sonra, İstanbul Anadolu 8’inci Asliye Hukuk Mahkemesi Yargıcı, hukukun üstünlüğü ilkesini, bir kişinin üstünlüğüne tercih etti… Erdoğan’ın, Özgür Özel aleyhine açtığı 1 milyon TL’lik tazminat davasını: Özel’in sözlerinin kişilik haklarına saldırı oluşturmadığı gerekçesiyle reddetti… *** Sözümün özü canlarım, kar topu yuvarlanmaya başladı… Her kendi etrafında dönüşünde büyüyecek, büyüyecek ve sonunda demokrasi çığı haline gelecek… Bu benim iddiam değil… Tarih, bunun böyle olduğunu söylüyor… BAŞKAN ÂDİL OLMAYI ONLARDAN ÖĞRENMİŞ Aslan, tilki, kurt ve eşek ava çıkmış ve bir geyik avlamışlar… Aslan diğer üç av arkadaşını geyiğin çevresinde toplamış… “Senin adaletine güvenirim eşek kardeş” demiş, “şu geyiği hakça pay et de yiyelim…”. Eşek, geyiği dört parçaya bölmüş: “Bir pay aslan kardeşe, bir pay kurt kardeşe, bir pay tilki kardeşe bir pay da bana…” . Çok kızmış aslan bu adaletsizliğe (!..). Bir pençeyle eşeği yere sermiş… Kurda çevirmiş bakışlarını: “Şu geyiği hakça pay et de yiyelim kurt kardeş…”. Kurt, eşek tarafından dörde bölünen geyiğin iki parçasını aslana, birer parçayı da tilkiyle kendisine ayırmış… “Hay senin adaletine” diye kükreyen Aslan, bir pençede kurdu da yere sermiş… Bakışlarını Tilki’ye çevirmiş: “Göster bakayım adaletini…”. Tilki, geyiğin tamamını Aslan’ın önüne itmiş: “Ağzına lâyık Aslan kardeş, ben zaten tokum” deyip kendine hiç ayırmamış… Aslan, Tilkinin bu âdil (!) paylaşımını çok sevmiş… Yeri göğü inleten bir kahkaha attıktan sonra sormuş: “Sen, bu kadar âdil olmayı nereden öğrendin bakayım?..”. Tilki, yerde yatan eşek ve kurdun cansız bedenlerini göstermiş: “Bunlardan öğrendim Aslan kralım…”. *** Rifat Hisarcıklıoğlu, 23 yıldır TOBB Başkanı olarak kalışını, cezaevinde tutuklu olarak yargılanmayı bekleyen Doğrucu Davutların başına gelenlerden öğrendiğini söylüyormuş… SON SÖZ Hüsmen’i idam edeceklermiş, sehpaya çıkarıp son sözünü sormuşlar: “Te be bu bana ders olsun…” demiş…",https://www.nefes.com.tr/yazarlar/memduh-bayraktaroglu/kar-topu-yuvarlanmaya-basladi-16157
Memduh Bayraktaroğlu,Erdoğan onu dinlerse siyasi baskılardan vazgeçebilir,13 Şubat 2025 06:00,"1997 yılı ekonomik krizinde dönemin Malezya Başbakanı Mahathir Muhammed’in yardımcısı ve Maliye Bakanı olan Enver İbrahim, bir yıl sonra, şoförü ve bir yardımcısıyla anal ilişkiye girdiği gerekçesiyle 20 yıl hapis cezası istemiyle yargılandı… “Suçu sabit” görüldüğü iddiasıyla hapse atılan Enver İbrahim 5 yıl hapis yattıktan sonra tahliye edildi… *** Muhalif ittifak cephesinin lideri olarak yapılan seçimlere katıldı, kamuoyu araştırmalarına göre mutlaka kazanacaktı… Bu defa da yasadışı toplantı kanununa muhalefet etmek, yardımcısına “zorla ilişki teklif etmek” iddiasıyla gözaltına alındı… Karakolda çok ağır dayak yediğini, can güvenliğinin kalmadığını ileri sürdü… Dönemin Başbakanı Erdoğan’ın ekonomi danışmanı olduğunu da gerekçe göstererek Türkiye Büyükelçiliği’ne sığındı… Bir süre sonra Malezya Hükümeti’nin baskıları üzerine büyük elçiliği terk etmek zorunda kaldı, güvenlik güçlerine teslim oldu… *** Bütün o süreçlerde suçlamaları reddeden İbrahim, hükümetin kendisine karşı bir “kan davası” yürüttüğünü, asıl amaçlarının ise muhtemel başbakanlığını önlemek olduğunu savundu… İbrahim’in eşi Azize İbrahim Halkın adalet Partisi’nin genel başkanlığına seçildi… Seçimlerden sonra bir kez daha başbakan olan Mahathir Muhammed’in Kral Sultan Beşinci Muhammed’i ikna etmesi sonucu affedilen ve hapis cezasından serbest bırakılan Enver İbrahim, eşi Azize İsmail’in yerine parti başkanı olarak seçildi ve 2022 yılından beri de Malezya Başbakanı… *** Erdoğan, TOGG otomobil hediye ettiği ve ülkesini ziyareti için kişisel Instagram hesabında kendisine ithafen “Kalbimin tek sahibi” şarkısını paylaşan Enver İbrahim’in başına gelenleri bir de onun ağzından dinlerse, muhaliflerine yönelik siyasi baskılardan vazgeçebilir… İLAHİ ERDOĞAN!.. Özdemir Erdoğan her yıl bir defa ve yaz aylarında, rahmetli Zeki Müren’le ilgili bir iddia atar ortaya… Bu yıl, yazı beklemedi… Kışın en yoğun yaşanan bugünlerinde çıktı ortaya ve Zeki Müren’in belirli güçler tarafından şov amaçlı kullanıldığını iddia ederek: “Zeki Müren, dış güçler, emperyalistler tarafından kullanılmıştır” dedi… Aklıma, değerli dostum, Türkiye’nin kadife sesli kralı Ömür Göksel’den dinlediğim bir Özdemir Erdoğan anekdotu geldi… *** Özdemir Erdoğan, Büyükada Büyük Kulüp’te, bir hafta sonu sahne almak için anlaşır... O gün, sahneye çıkacağına yakın Büyük Kulüp kapısına gelir Erdoğan... İçeri girmeden önce: “Biliyorsunuz” der... “Prensip olarak paramı peşin almadan sahneye çıkmam...”. Kapıda kendisini karşılayan görevliler “Etme, eyleme, henüz kasada para yok” falan derler ama ikna edemezler... “O halde ben dönüyorum” deyip sırtını döner yürümeye başlar, o sırada kulübün yöneticisi gelir... “Hele biraz daha bekle, halledeceğim” der ve gider... Yöneticiler biraz kendi ceplerinden, biraz da kendilerine yakın buldukları konuk üyelerden ucu ucuna parayı denkleştirip Erdoğan’a verirler... Erdoğan sahneye çıkar ve ilk şarkısını söylemeye başlar: “Paranın ne önemi var; mühim olan insanlık...”.",https://www.nefes.com.tr/yazarlar/memduh-bayraktaroglu/erdogan-onu-dinlerse-siyasi-baskilardan-vazgecebilir-15000
Memduh Bayraktaroğlu,"Trump’ın, Senatör Plinius’tan farkı var mı?",05 Mart 2025 06:00,"Otoriter ve hukuk tanımaz Milliyetçi Trump bir yandan: “Dünyaya barış getireceğim” diyor… Diğer yanda pek çok ülkeye ticari savaş açıyor… İlk başkanlık döneminde yıktığı küreselleşmeyi bir daha dirilmemek üzere öldürmek için, her türlü savaşı göze alıyor… En son dün yaptığı açıklamalarla, komşuları Kanada, Meksika ve “en güçlü rakibi” Çin’i hedef aldı… *** Günümüzden 2000 yıl önce yaşamış Romalı Senatör/Yazar Plinius Secundus da döneminin, (MS 1. Yüzyıl) Trump zihniyetli otoriter milliyetçi politikacılarından biriydi… İmparatorluk yönetimini, Hindistan aleyhine kışkırtıyor… Roma ile Hindistan arasında giderek gelişen ortak ticarete karşı çıkıyordu... Çünkü Plinius bu karşılıklı ticaretin, Roma’nın altın ve gümüş rezervlerini Hindistan’a aktardığına... Roma’nın kıymetli madenlerden oluşan servetini tüketip, yerli üretimi de olumsuz etkilediğine inanıyordu... *** Senatör’e göre bu durum, Hindistan’a bağımlılığı arttırıyor, o topraklardan ithal edilen mücevherler, pahalı ipekler, güzel kokular, çeşit çeşit baharatlar, özellikle üst sınıfların lüks tüketimini tahrik ediyor... Romalıları disiplinli, sade ve çalışkan bir halk olmaktan uzaklaştırarak: İsrafa ve ahlâkî çöküşe sebep oluyordu... *** Oysa gerçek şuydu: Doğu’daki güçlü imparatorlukların hepsiyle savaşan Roma yönetimi, Hindistan ile savaşmayıp ticaret yapmayı tercih ederek… İnsan kaynakları ile siyasi ve iktisadî enerjisini koruyor… Hem kendi halklarının hem de Hindistan halklarının refah içinde yaşamalarını sağlıyordu… Roma yönetimi, Hindistan için uyguladığı stratejiyi, savaştığı diğer ülkelerle de uygulasaydı: O döneme, “Dünyanın ilk küreselleşme denemesiydi” bile diyebilirim: YENİDEN BEDENLENMİŞ HALİ Dünyanın “en güçlü ekonomik, siyasî ve askerî gücüne sahip” ABD’nin Başkanı olan Trump’ın görüşlerinin: Kendisinden 2000 yıl önce yaşamış olan senatör Plinius’tan farkı var mı?.. Trump da sözde savaş karşıtı görünüyor ama… Her ticari savaşın sonunda, silahlı savaşa dönüşeceğini ya görmüyor… Ya da bunu biliyor fakat… Yanına Rusya’yı da alırsa; Çin’i silahlı bir savaşta da yok edeceğini sanıyor… *** Yaklaşık 50 bin yıllık insanlık tarihinde değişen ve gelişen tek şey teknoloji... İnsan karakteri ve huyu ise hiç değişmeden aynen devam ediyor... Küreselleşme karşıtı, otoriter ve hukuk düşmanı milliyetçi Trump: Plinius’un yeniden bedenlenmiş hali gibi... ÜÇ TAVSİYE “Her şeyin düzeleceğine inanarak dua et, her şeyi düzeltebileceğine inanarak mücadele et ve bir gün her şeyin biteceğine inanarak sabret… Unutma, bu üç şey her zaman seni en iyi sonuca ulaştıracaktır…”. Hz. Ali…",https://www.nefes.com.tr/yazarlar/memduh-bayraktaroglu/trumpin-senator-pliniustan-farki-var-mi-19518
Memduh Bayraktaroğlu,Lütfen kendimize gelelim,17 Şubat 2025 06:19,"TÜSİAD bir STK (Sivil Toplum Kurumu) mu?.. Evet… Türkiye ekonomisinin neredeyse dörtte üçüne sahip mi?.. Evet… Kurumlar, KDV, ÖTV ve gelir vergilerinin dörtte üçünü onlar ödüyor mu?.. Evet… İhracatın üçte ikisini onlar yapıyor mu?.. Evet… Milli gelirin dörtte üçünü onlar üretiyor mu?.. Evet… İstihdamın yarısından çoğunu onlar gerçekleştiriyor mu?.. Evet… *** Demek oluyor ki: Ekonomi çöktüğünde en büyük zararı görecek iş insanlarından oluşan TÜSİAD, ülke ekonomisinin içinde bulunduğu durumu ve bu sonucu doğuran sebepleri en net görebilecek bilgiye sahip… Ama ve gelin görün ki: Bu grubun YİK (Yüksek İstişare Kurulu) Başkanı, ekonominin durumu ve yargının bağımlılığı gibi konularda teşhis ve tespitlerini, yüklendiği sorumluluğun gereği açıkladığı için… Savcılık tarafından sorgulanacak… Mahkeme de savcılığın iddianamesini haklı ve doğru olarak kabul ederse, yargılanacak… *** Freni patlamış bir TIR’ı, göz göre göre ve hem de bayır aşağı, kalabalık bir grubun üstüne süren şoför gibiyiz… Lütfen kendimize gelelim… Sayın Erdoğan ya da Sayın Bahçeli doktora gitse… Muayene ve tahlil sonuçlarına bakıldıktan sonra kendilerine, durumun çok kötü olduğu… Gerekli tedbirleri almaz ve tedaviyi kabul etmezlerse, şu kadar zaman sonra ölecekleri söylense: Bu bir suç değildir... Bu bir temenni de değildir… Ya nedir?.. Durum tespitidir, teşhistir... *** İyi de… Astrolog Hilal Saraç, değerli iki sayın devlet büyüğümüz hakkında mesleği gereği tahminde bulununca neden tutuklandı?.. Kimseyi suçlamıyor, sadece soruyorum: Kimseye, “zaten bunların sicilleri bozuk” falan gibi iftira da atmıyorum… Demirören Medya Grubu Yönetim Kurulu Başkanı Yıldırım Demirören’in kardeşi Tayfun Demirören, karşılıksız çek borcu taahhüdünü ihlalden tutuklandı, hapse konuldu… Hürriyet, Posta, Kanal D ve CNN TÜRK ve diğer iktidar destekçisi medya bu tutukluluğu haber yapmadı... Oysa, İmamoğlu’nun 9 kuşak teyzesinin çocuklarından biri tutuklansaydı, aynı gazeteler haberi manşetten verirlerdi... *** Korkmaz Yiğit, Milliyet’in sahibi olarak girdiği bir özel banka ihalesini kazandığı halde (1997), ihaleye fesat karıştırdığı iddiasıyla tutuklandığında… Yiğit’in gazetesi Milliyet bunu birinci sayfadan manşet haber olarak verdi… Neredeeeennnn nereye?..",https://www.nefes.com.tr/yazarlar/memduh-bayraktaroglu/lutfen-kendimize-gelelim-15910
Memduh Bayraktaroğlu,Sistem kriz yaratıyor,14 Şubat 2025 06:00,"TÜSİAD YİK Başkanı Ömer Aras, iktisadî, siyasi, askerî ve sosyal pek çok konuda Hükümet’i eleştirdi, sistemin çöktüğüne dikkat çekti… TÜSİAD Başkanı Orhan Turan ise: “Sanayici kan ağlıyor, ithalatın cazibesi artıyor” diyerek, yerli ve millî sanayinin de çökmek üzere olduğunu hatırlattı... *** Sayın Başkanlar: 2014’te bir cumhurbaşkanlığı seçimi ile yerel seçim... 2015’te 2 tane genel seçim... 2017’de referandum... 2018’de bir genel seçim daha... 2019’da yerel seçim... 2023’te bir daha genel seçim... Ve 2024’te, bir yerel seçim daha… *** Kabul ediniz ki, 10 yılda 9 seçim sandığını en güçlü ekonomiler bile kaldıramaz… Ya da her çıkılan ekonomik kriz... Aynı siyasi zihniyet (Popülist, sadece seçim kazanmaya odaklı) ve sıklıkla yapılan seçimler nedeniyle: Bir sonraki krizin habercisi hatta “tetikçisi” olur... SİSTEM DEĞİŞMELİ Başkanların haklı endişelerini gidermek için: Devlet Başkanı, parlamento ve yerel seçimler dört yılda bir: Bir hafta arayla yapılmalı... Başkan ölür, istifa eder ya da düşürülürse, seçime kadar yerine yardımcısı devam etmeli… Çünkü mevcut sistem kriz yaratıyor ama çözemiyor… ALKIŞLIYORUM Korku yıldırır, endişe ise tedbir aldırır… Cumhuriyet tarihinin en baskıcı döneminde, demokrasi tarihimizin en güçlü Yürütme organını, korkmadan ama endişelerini de gizlemeden cesaretle eleştirip uyaran TÜSİAD başkanlarını alkışlıyorum… BUGÜN 14 ŞUBAT Her yıl olduğu gibi bugün de dünya genelinde (Ülkemizde de) Sevgililer Günü kutlanacak… Bugün, âşıklar birbirlerine olan sevgilerini her zamankinden daha güçlü bir şekilde ifade edecek… Romantik jestler yapacak ve bütün bir gün: Hediyelerle, çiçeklerle süslenecek… *** Büyük Şair Fuzuli, “Leylâ ve Mecnun” isimli eserinde, Leylâ’ya olan aşkını unutması için kendisine ilâç verileceğini öğrenen Kays’a (Mecnun) bakın ne söyletir: *** Aşk derdiyle hoşem, el çek ilâcımdan tabîb… Kılma dermân kim, helâkim zehri dermânındadır… *** Sevgililer gününüz kutlu olsun…",https://www.nefes.com.tr/yazarlar/memduh-bayraktaroglu/sistem-kriz-yaratiyor-15226
Memduh Bayraktaroğlu,"O gün, aldatılmışlığıma yanmıştım",06 Mart 2025 06:00,"Atatürk Türk Müslümanlarına benzediği için değil benzemediği için büyük işler başardı… Ne yazık ki “Atatürkçü” geçinen kimileri o büyük dâhiyi, bizlere yanlış tanıttılar… Selânik’te doğduğu evi ilk kez gördüğümde çevremdekilerin dikkatini çekecek şekilde “vaaauvvv!” diye haykırmıştım… Kafamda çizilen Atatürk ve çocukluğu fotoğraflarını hatırlayıp, yıllarca aldatıldığıma üzülmüş… İçim yanmıştı… Fakirliğe ve sıradanlığa övgü yapanlara kızmıştım… *** Bugün bile lüks sayılabilecek bir tür villâda hayata gözlerini açan elit bir ailenin çocuğunun nasıl da sıradan bir halk çocuğu gibi anlatıldığını hatırlayıp kahrolmuş ve: “Bir toplumu, o topluma benzeyen değil, topluma hiç benzemeyen liderler değiştirir” tezinin doğru olduğuna bir kez daha inanmıştım... KÖYLÜLÜĞÜN ACISINI ÇEKMEK Canlarım, Atatürk sıradan değil elit bir ailenin çocuğuydu… Toplumun geneli ile hiç ilgisi yoktu… Osmanlı’nın geneli tarlaya, sokağa veya tahtadan yapılmış kulübede tuvaletini yaparken, onun doğduğu evde tuvalet ve su tesisatı içerideydi, mermer döşeliydi.. Osmanlının geneli, kazanda su ısıtıp (Türk Müslümanların bile çoğu halen öyle yapıyor) on beş günde ve hatta ayda bir yıkanırken O: Banyosu ve içinde termosifonu da olan bir evde en azından günaşırı banyo yapıyordu… *** Bütün bunlar bize anlatılmazken, tarlada nasıl karga kovaladığının okutulması, fukaralığının ve köylülüğünün ön plâna çıkarılması, Atatürk’e haksızlıktı... “Köylü milletin efendisidir” deyişi bile neredeyse 75 yıldır temcit pilâvı gibi önümüze sürülüp durmuyor mu?... Son 22 yıldır milletin çok daha iyisini hak edenleri: O köylülüğün siyasi tercihlerinin acısını çekmiyor mu?.. İSTEME HAKKIM OLSAYDI Bir mucizenin gerçekleşmesini isteme hakkım olsaydı: Atatürk’ün dirilip, geleceğimizi inşa etmesini isterdim çünkü… Atatürk gibi bir lider: Kesinlikle ve öncelikle “Yurtta barış dünyada barış” ilkesini uygular. Gelişmiş bir millet yaratırdı… *** Tüm ülkelerle siyasi ve iktisadî ilişkiler kurar… Hukukun üstünlüğü ilkesine saygı duyan âdil bir ülke olurduk… Çağdaş ve gelişmiş ülkelerle her konuda rekabet edebilir… Küreselleşmenin bütün nimetlerinden hem bizim halkımız hem de dünyanın tüm halkları yararlanırdı… Ama ve ne yazık ki Atatürk yok, geri gelmesi de imkânsız… Mevcutlarla idare edeceğiz… ARADAKİ FARK Dinsiz Japonlar depremlerde ölmemek için mühendis yetiştirdi… Türk Müslümanları ise depremde ölenlere sela okumaları için imam yetiştirdi…",https://www.nefes.com.tr/yazarlar/memduh-bayraktaroglu/o-gun-aldatilmisligima-yanmistim-19741
Memduh Bayraktaroğlu,Egemenlik elbette milletindir ama,21 Şubat 2025 06:00,"Anayasamızın 6. maddesine göre, “Egemenlik, kayıtsız şartsız milletindir. Türk Milleti bu egemenliği, Anayasanın koyduğu esaslara göre, yetkili organları eliyle kullanır. Egemenlik hakkını, hiçbir surette hiçbir kişiye, zümreye veya sınıfa bırakamaz...” Ancak... Bu egemenlik keyfi bir şekilde kullanılamaz... Özgürlüklerin haddini/sınırını yürütme organı belirleyemez… Yürütme, hiçbir yurttaşa, “haddini bildiremez…”. Haklar, sorumluluklar ve özgürlüklerin haddi/sınırı Yürütmenin keyfine göre değil: “Hukukun üstünlüğü” ilkesine göre şekillenir... *** Ey güzel insanlar!.. Demokratik bir hukuk devletinde halkın iradesi anayasa ve yasalarla korunur... Egemenliğin kullanımını hukuk düzenler, sınırlarını/haddini “Yürütme ve iktidar partisi” değil hukuk belirler... Yürütme ve iktidar partisi hukuka bağlı kalmak zorundadır... Yani, egemenlik elbette milletindir, ancak… Bu hak, “Ben ekonomistim” deyip ekonomiyi çökerten Sayın Erdoğan’ın belirlediği sınırlar içinde değil anayasanın belirlediği sınırlar içinde kullanılır… ÖNCELİK HANGİSİNDEDİR? Canlarım, egemenlik kayıtsız şartsız ne milletindir ne de hukukundur... Eğer hukuk devre dışı bırakılırsa ve egemenlik tamamen millete ait olursa... Sandıktan çıkan politikacılar egemenliği keyfi ve sınırsız kullanır, bu da otoriter hatta totaliter bir yapıya dönüşür... İşte bu nedenle: Egemenlik ancak, hukukun üstünlüğü çerçevesinde kullanılmak şartıyla milletindir... Eğer egemenlik sadece milletin olup hukuk ikinci plânda kalırsa... Sandıktan çıkan irade ülkeyi dilediği gibi yönetir... Dilediğini hapseder, dilediğini affeder, dilediği mülkiyete el koyar... *** “Öncelik hangisindedir?” diye sorarsanız... Bana göre öncelik hukukundur zira patates de sandıktan çıkar ama hukukun (Yargının) denetimi dışında tüketime sunulamaz... Hukukun/Yargının (YSK) onaylamadığı kişi sandıktan çıksa bile… Tunus’a ihraç edildikten sonra iade edilen patatesler gibidir…  KIYAK OLURDU Yürütme ve iktidar partisi sözcüleri, yargılanmalarını istemek yerine: Demokrasiye, hukukun üstünlüğü ilkesine, Kuvvetler Ayrılığı prensibine, yargı bağımsızlığına, insan haklarına, deneyime ve üretime değer veren TÜSİAD’ın tüm üyelerine ve iki başkanına uyarıları için teşekkür etseydi, Türkiye’nin itibarı artardı…",https://www.nefes.com.tr/yazarlar/memduh-bayraktaroglu/egemenlik-elbette-milletindir-ama-16880
Memduh Bayraktaroğlu,Efradını cami ağyarını mâni yapmak,19 Şubat 2025 06:00,"Siyasi, iktisadi ve sosyal görüşlerime uygun bulduğum için yaklaşık 30 yıldır “Liberal Demokrat Sosyalist” sıfatını kullanıyorum… Bu konuda ilk makalem ise 1994 yılı mart ayında Günaydın Gazetesi’nde yayımlandı… Yazımın başlığı aynen şöyleydi: “Adam Smith, Karl Marks ve John Maynard Keynes’i kardeş yapsak mı?..”. *** Yazımda, iktisat hocamız Ord. Prof. Ekrem Özelmas’ın “Bir şeyin efradını cami ağyarını mâni yapmak” özdeyişini de kullanmıştım... Hocamız, bir durumun analizini yaparken benzeyenleri bir araya toplamamızı, benzemeyenleri ise dışlamamızı tavsiye ederdi... O yazımda: “Bu üç ünlü iktisat kuramcısının üçünün de birbirlerine benzeyen ve herkes için yararlı olacak yanları var... Bu benzer yanlarını alıp benzemeyenleri dışlayarak yeni bir ekonomik sistem kuralım ve uygulayalım, eminim çok başarılı olacaktır” diyordum... *** Makalemde, insanlığın, uygulanmakta olan ve adına “Neo Liberalizm” denen vahşi ve ilkel kapitalizmle yönetilemeyeceğine dikkat çekiyordum... Yönetilirse eğer, sonunda kesinlikle Üçüncü Dünya Savaşı çıkacaktı... Ancak, bu defa on milyonlar değil, milyarlarca insan ölecekti... Bu, erken gelecek olan kıyameti önlemenin yolu; insanı, hukukun üstünlüğü ilkesini ve demokrasiyi önceleyen yeni bir ekonomik modeli uygulamaktan geçiyordu… YENİ EKONOMİK MODELİM: DMDK Hayal gücüm kadar güçlü olduğuna ve uygulanırsa gerçek olacağına inandığım Yeni Ekonomi Modelimin (DMDK) temel unsurları şöyleydi: Serbest piyasa teşvik edilecek (Smith)… Kapitalist üretim sistemi sürdürülecek (Smith, Keynes). Devlet, büyük ölçekli eşitsizliklerin ve ekonomik krizlerin önlenmesi için, istikrarlı büyümeyi destekleyici bir rol üstlenecek (Keynes). İşçi hakları ve kollektif mülkiyet unsurları daha fazla teşvik edilecek (Marx)... Böylece hem özel sektörün dinamizmini hem de sosyal adalet ilkelerini içeren bir yapı oluşturabilecekti... O günlerde alay konusu olan ve çok fazla “romantik” bulunan Yeni Ekonomi Modelim, günümüz dünyasında (Türkiye hariç), gelişmiş tüm ülkelerde savunulur oldu… Zira ilkel ve vahşi liberal kapitalizm gibi diktacı komünist model de çöktü… NEYİ SAVUNUYORUM Canlarım… Geçmişte TÜSİAD’ın ne yaptığı ya da yapmadığı umurumda bile değil çünkü kişiler gibi kurumları da geçmişlerine zincirlemenin yanlış olduğuna inanıyorum… Kaldı ki 45 yıl öncesinin TÜSİAD’ı ile bugünkü TÜSİAD’ın arasında, isim benzerliğinden başka hiçbir benzerlik yok… Bu vesileyle bilinsin ki; son birkaç gündür savunduğum TÜSİAD ya da TÜSİAD Yüksek İstişare Kurulu Başkanı değil… Ben, Atatürk ilke ve inkılâplarına, aklı ile bağlı mütevazı bir düşünür olarak: Başkan’ın ekonomi, hukuk ve demokrasi konusunda yaptığı haklı, doğru ve uyarıcı konuşmaya destek veriyorum… Yaşasın demokratik, laik, sosyal hukuk devleti… Yaşasın kapsayıcı demokratik ve ekonomik model…",https://www.nefes.com.tr/yazarlar/memduh-bayraktaroglu/efradini-cami-agyarini-mani-yapmak-16376
Memduh Bayraktaroğlu,Politikacılar fukaralığı bitirmek ister mi?,03 Mart 2025 06:00,"Bizzat yaşayarak öğrendim ki: az gelişmiş ülke politikacılarının hemen hepsi aynı geni taşıyor… Hemen hepsi seçmenlere politikayı: “Halka hizmet etmek, fukaralığı bitirmek” amacıyla yapacakları masalını anlatıyor… Ve hemen hepsi: “Ne olacak bu fakir fukaranın hali?” sorusunun cevabını sadece kendilerinin bildiği yalanını söylüyor… *** O fukaraların oylarıyla (Çünkü az gelişmiş ülkelerde fukara sayısı her zaman, fukara olmayan sayısının en az 5 katıdır) iktidara gelenlerse ne hikmetse… İktidar olduktan sonra, fukaralığı bitiremedikleri gibi daha da arttırıyorlar... Zenginlerle bir araya geldiklerindeyse: “Ne olacak bu zenginlerimizin hali?” diye sorup, zengini daha zengin, fukarayı ise daha fakir yapmak için adeta ortak tavır alıyorlar…. Az gelişmiş ülkelerde politika yaparak zengin olmak isteyenler: Fukara ve eğitimsiz yurttaş sayısının, eğitimli ve müreffeh (hem maddi hem de kültürel olarak) yurttaş sayısından fazla olmasını tercih ediyorlar… Aksi halde, asla seçilemeyeceklerini biliyorlar... O nedenle, cehaleti ve fakirliği bitirmiyorlar… *** Cahil ve fukara seçmenler de: Vasat altı, cehaletten ve kamu kaynaklarından beslenenleri seçerek: Cehaletin iktidarına (Kendileri gibi olan insan yığınlarına) destek veriyorlar… Güldür Güldür Show’da izledim… Bir adam hiç tanımadığı iki adama ve bir kadına “günaydın, kolay gelsin ve özür dilerim” diyor… Sürekli azar işiten, itilen kakılan, herkes tarafından ezilmeye alışkın halk insanı; kendilerine bu kadar nazik davranan adamı polise şikâyet ediyor çünkü: O kadar kibar, nazik ve anlayışlı birinin ancak kötü niyetli olabileceğine inanıyor… *** Zarafeti zafiyet olarak algılanan adam şikâyet üzerine hapse atılacakken: Ezilmeye, hor görülmeye, itilip kakılmaya alışmış bu insanları kendisinin de aşağılaması, ezmesi, küfredip azarlaması gerektiğini fark ediyor: Basıyor küfrü ve tahmin ettiği gibi oluyor… Kendisinden şikâyetçi olanlar birden yumuşuyor, adama sarılıp “daha çok küfret, daha çok ez bizi” demeye başlıyorlar… *** Skeci yazanların hangi az gelişmiş ülke halkını gözlemlediklerini çıkaramadım… Siz ne dersiniz?",https://www.nefes.com.tr/yazarlar/memduh-bayraktaroglu/politikacilar-fukaraligi-bitirmek-ister-mi-19037
Memduh Bayraktaroğlu,Tarihten iki örnek,12 Mart 2025 06:00,"28 Şubat 2025 tarihli NEFES’te yayımlanan köşemde, halen Malezya Başbakan’ı olan Enver İbrahim’i muhalefet yıllarında hapse atarak onun seçimlere girmesini engelleyen o dönemin Başbakanı Necip Rezak’ın başına gelenleri kısaca anlatmış ve İmamoğlu’nu siyasi yasaklı yapma uğraşısının Erdoğan’a zarar vereceğine dikkat çekmiştim… *** Erdoğan, iktidardan gelen gücünü bu defa da İmamoğlu’nun bazı çalışma arkadaşlarının özel mülkiyetlerini bloke ettirmek için kullanıyor… Bir siyasi liderin düşmanlarının sayısını arttırmak yerine azaltmanın daha yararlı olduğuna ilişkin siyasi tarihten iki örnek vereyim… İYİ YA İŞTE Abraham Lincoln ABD’nin efsane başkanlarındandır... Köleliği, hem de senatodaki pek çok Demokrat Partili milletvekilini de ikna ederek kaldıran gerçek liderdir... Sağduyusu, sükûneti ve akılcı politikalarıyla iç savaşı da o bitirmiştir... Bunları başarırken kullandığı silâhları: Vicdanı, aklı ve sevgi dolu yüreğidir... *** Bir gün; yaşlı, gelenekçi ve Kuzeyli bir kadın sert bir ses tonuyla Lincoln’ü azarladı: “Sen Güneyli düşmanlarımızı yok etmek yerine onları seviyorsun... Yok et onların hepsini...”. Lincoln hemen karşısında duran kadına uzanıp elini tuttu... Gülümsedi... “İyi ya işte” dedi, “Onları dost yaparak düşmanlarımızdan kurtulmuş olmuyor muyuz?..”. FİKRİ PEKİŞİYORMUŞ Bugün 12 Mart 2025, Demirel Hükümetinin askerî bir muhtırayla düşürülüşünün 54. yıl dönümü… Askerler, 12 Mart toplu tutuklamalarında, ünlü Komünist politikacı Mihri Belli’yi de Selimiye Kışlası’nda ikamete(!) zorlamışlardı, bir Yüzbaşı, her sabah Mihri Belli’yi yumrukluyor: “Komünist değilim de” diyormuş… Yüzbaşı’nın her inen yumruğundan sonra Mihri Belli’nin hınçla ve ısrarla ağzından çıkan isyan cümlesi şöyle oluyormuş: “Vur yüzbaşım vur ki fikrim pekişsin…”. İHTİYACI OLACAK Erdoğan, siyasi rakibini kendine dost ederek ondan kurtulmak yerine… Mihri Belli’yi sürekli yumruklayarak onun fikrini pekiştiren Yüzbaşı ya da Enver İbrahim’i her seçim öncesi hapse atan ama böylece, rakibinin iktidara giden yolunu kısaltan Necip Rezak gibi yapıyor… Unutmasın ki bu baskıcı politikalarıyla: Hem kendisinin hem de ailesinin geleceğini tehlikeye atıyor… Zira yakın gelecekte (Büyük ihtimalle): İmamoğlu’nun merhametine ve adaletine ihtiyacı olacak… ONAYLIYORUM Haberi NEFES’te okudum: Yeni bir araştırmaya göre yaşlı çiftlerden birinin mutluluğu, diğerinin salgıladığı stres hormonlarının azalmasına yardımcı oluyormuş... 57 yıllık deneyimimle haberin doğruluğunu onaylıyorum…",https://www.nefes.com.tr/yazarlar/memduh-bayraktaroglu/tarihten-iki-ornek-21070
Memduh Bayraktaroğlu,Stres ve endişe kaynağı,26 Şubat 2025 06:00,"Farkında mısınız; siyaset konuşuyor, siyaset dinliyor, siyaset yazıyoruz… Yani, siyaset, hayatımızın her alanına nüfuz ediyor… Gerek sosyal medya gerekse televizyon ekranları, konuşan kafalarla dolu (Bunlardan biri de kişisel Youtube kanalımda bendenizdir…). İşin garibi, haber kanallarındaki konuşan kafaların hepsi alışıldık yüzler… Söylediklerinin hepsi alışıldık sözler… Daha da kötüsü, ad hominem (Kişiliğe saldırı temelli) gazetecilik gözde; fikre ve bilgiye dayalı gazetecilik “tu kaka…”. Oysa kendi kendimizle kısa bir süreliğine baş başa kalıp kendimizle hesaplaştığımızda göreceğiz ki… Siyaset düşünmek, siyaset konuşmak, siyaset dinlemek çoğumuz için, bir yaşam biçimi haline gelmiş ancak; bu durum, farkında olmadan hayatımızı tek boyutlu hâle getirecek, yaşamı ıskalamamıza sebep olacaktır… *** Siyaseti insanlığa hizmet etmenin bir aracı olmaktan çıkarıp hayatımızın merkezine koyduğumuzda: Bireysel mutluluğu ve yaşamın diğer anlamlı yönlerini göz ardı etmek zorunda kalırız… Zira; sürekli siyasi gelişmelerle meşgul olmak, insanın psikolojisini olumsuz etkiler, stresi, kaygıyı ve endişeyi arttırır... YAŞAMI ISKALAMAK Sürekli olarak siyasi tartışmalara dalmak, insanın yakın çevresiyle olan ilişkilerini de zedeler... Aile ve arkadaş ortamlarında siyaset merkezli tartışmalar, kutuplaşmayı ve düşmanlaşmayı körükler... Farklı görüşlerin çatışması; sosyal bağların zayıflamasına, hatta kopmasına sebep olur... Oysa hayat, siyasetten ibaret değil... Sanat, edebiyat, spor, doğa, bilim, felsefe, seyahat ve kişisel gelişim gibi sayısız alan var… Ve bu alanların her biri, insanın dünyasını zenginleştirir… İnsan, yalnızca politik tartışmalarla meşgul olduğunda, bu geniş ve renkli dünyayı ıskalar… *** Bir ressam, sadece politik mesajlar vermek için resim yapıyorsa… Bir müzisyen, sadece ideolojik şarkılar besteliyorsa… Bir yazar, yalnızca siyasal konuları ele alıyorsa… Sanatın ve yaratıcılığın gerçek gücünü kaybetme riski taşır... Aynı şekilde, bireyler de hayatın güzelliklerini pas geçerek sadece siyasetle ilgilendiklerinde… Dünyaya daha dar bir perspektiften bakmaya başlarlar… AMMAN HAAA!.. “Siyaset önemsizdir, siyaset değersizdir” demiyorum, demem de… Çünkü siyaset yüzlerce yıldır, toplumların kaderini belirleyen, bireylerin haklarını ve özgürlüklerini doğrudan etkileyen bir mekanizma… Ancak; insan, kendi iç huzurunu korumak ve daha anlamlı bir yaşam sürmek için, ilgi alanlarını çeşitlendirmeli ve farklı konulara yönelmelidir… ÖZLÜ SÖZ “Ne zaman ziyafet çekilse, sadece zenginler davet edilir, savaş çıktığında ise ölüme götürülenler, fakirlerdir…”. Anonim…",https://www.nefes.com.tr/yazarlar/memduh-bayraktaroglu/stres-ve-endise-kaynagi-17973
Memduh Bayraktaroğlu,Meğer salakmışım…,28 Şubat 2025 06:00,"Malezya eski Başbakan yardımcısı ve Maliye Bakanı Enver İbrahim, Malezya’nın hırsız ve despot başbakanı Necip Rezak tarafından siyasi yasaklı yapılıp hapse atılmıştı… Çünkü bütün kamuoyu araştırmaları, Rezak’ın en güçlü rakibinin Enver İbrahim olduğunu… Yapılacak ilk seçimleri kazanacağını gösteriyordu… *** Enver İbrahim hapisteyken, karısı Azize İbrahim muhalefet partisinin genel başkanlığına getirilmiş… Yaptığı etkin muhalefetle Necip Rezak’ın hırsızlığını Malezyalılara çok güzel anlatmış… Ve eşinin katılamadığı seçimleri eski başbakanlardan Mahathir Muhammed’in kazanmasını sağlamıştı… *** Muhammed de Malezya Kralı’nı Enver İbrahim’in hapis cezasını affetmeye, siyasi yasağını kaldırmaya ikna etmiş… Siyasi yasağı kalkınca seçimlere giren Enver İbrahim kazanmış… Başbakan olunca, bizzat Başbakan Necip Rezak tarafından rafa kaldırılan yolsuzluk dosyalarını yargıya taşıyıp Rezak’ı tutuklatmıştı… Bu yakın tarih örneğini verdikten sonra şöyle demiştim: “Ekrem İmamoğlu hapse atılır ve siyasi yasaklı olursa, siyasal bilimler doktoru eşi Dilek İmamoğlu neden CHP Genel başkanı ve cumhurbaşkanı adayı olmasın?..”. *** Sosyal medyanın en çok izlenenlerinden biri olan usta gazeteci/yorumcu, benim bu sözlerimi izleyicilerine şöyle aktarmış: “Salağın biri, Dilek İmamoğlu’nun CHP Genel başkanı ve CHP’nin cumhurbaşkanı adayı olacağını iddia etmiş…”. NE DEDİĞİMİ ANLAMAMIŞ Yine kişisel Youtube kanalımda: Siyasi ve iktisadî merkezi MHP çatısı altında toplayabilecek kariyer ve karizmaya sahip Ali Koç’un Fenerbahçe’yi şampiyon yaptıktan sonra, MHP’ye genel başkan olmayı denemek isteyebileceğini söyledim… Silvio Berlusconi’nin, Milan’ın sahibi ve başkanı olduğunu… Forza İtalya partisinin genel başkanı olarak da 4 kez başbakanlık yaptığını hatırlattım… *** Yani, “Ali Koç MHP Genel Başkanı olacak” demedim… Ama ve hayrettir ki… Yine aynı usta gazeteci/yorumcu yine adımı vermeden ne deliliğimi bırakmış ne aptallığımı ne de saçmaladığımı… ACI AMA GERÇEK Her salı gecesi ortak canlı yayın yaptığımız sevgili Ferit Atay bana usta gazetecinin benimle ilgili bu olağanüstü düzeyli(!) söylediklerini aktarınca: “O arkadaş; haber, bilgi, sezgi, düşünce, fikir, tahmin, önerme ve temenni arasındaki farkı bilmiyorsa; genç gazetecilere öğreteceği ne kalmış Ferit?..” dedim… *** Yani canlarım, ne Dilek İmamoğlu’nun CHP Genel Başkanı ve cumhurbaşkanı… Ne de Ali Koç’un MHP Genel Başkanı olacağına ilişkin bir haber verdim… Yakın tarihten hatırlattığım iki örnekle bunların olabileceğine işaret ettim sadece ama… Ustaların bile zihnen hasta oldukları bir süreç yaşadığımızı unutmuşum… Ne yazık ki acı ama gerçek…",https://www.nefes.com.tr/yazarlar/memduh-bayraktaroglu/meger-salakmisim-18481
Memduh Bayraktaroğlu,"Başbakan’ın, varlık fonunu soyduğu öğrenildi",20 Şubat 2025 04:00,"Yıl 2014… Malezya muhalefeti, Başbakan Necip Rezak’ın başkanlığını yaptığı Malezya Kamu Kalkınma Fonu’nun bizzat Başbakan ve FON yöneticileri tarafından soyulduğunu iddia etti… Tartışmalar gittikçe büyüyünce, Mart 2015’te, FON’da inceleme başlatıldı… Eş zamanlı olarak, “Malezya Kamu Kalkınma Fonu” ile ortaklığı bulunan PetroSaudi şirketinin eski çalışanı İsviçreli Bankacı Xavier Andre Justo: Malezya Kamu Kalkınma Fonu’nun PetroSaudi aracılığıyla kara para akladığına… FON’a ait varlığın bir kısmının yurt dışına kaçırıldığına ve Necip Rezak’ın şahsi banka hesaplarına transfer edildiğine dair yaklaşık 200 bin dokümanı: Gazeteci Clare Rewcastle-Brown ve Wall Street Journal’a (WSJ) sızdırdı… *** Rewcastle-Brown’un “The Sarawak Report” internet sitesi ve WSJ’de yayımlanan belgelerde: Malezya Kamu Kalkınma Fonu’ndan 681 milyon doların Necip Rezak’ın banka hesaplarına transfer edildiği görüldü… Haberlerin ardından Necip Rezak, yolsuzluk iddialarını soruşturan savcıları görevden aldı… Yeni atanan savcılar, Necip’e yönelik “zimmete para geçirme” iddialarının asılsız olduğuna hükmetti… ABD Adalet Bakanlığı ise 2016’da başlattığı incelemede FON’dan kaçırılan 4.5 milyar doların 681 milyonunun, Necip Razak’ın kişisel hesaplarına aktarıldığını tespit etti... Aynı yıl İsviçre hükümetinin başlattığı incelemede, Malezya Kamu Kalkınma Fonu’ndan kaçırılan paranın 7 milyar doları bulduğu iddia edildi… 9 Mayıs 2018’de yapılan genel seçimlerde halk, Başbakan Necip Rezak’la ilgili yolsuzluk iddialarına tepki gösterdi… Eski başbakanlardan, 92 yaşındaki Mahathir Muhammed liderliğindeki Umut İttifakı Koalisyonu, yüzde 45.6 oyla seçimlerin galibi oldu… Necip Rezak ve ailesi, 11 Mayıs’ta uçakla Endonezya’ya kaçmak üzereyken kalabalık bir grup tarafından havaalanında alıkonuldu, İçişleri Bakanlığı bir gün sonra Rezak ve ailesine yurt dışına çıkış yasağı getirdi… Bir ay sonra Necip’in evine yapılan polis baskınında, toplam 275 milyon dolar değerinde mücevher, kol saatleri ve nakit para ele geçirildi… *** Mahathir Muhammed Hükümeti, 2015’te, Rezak tarafından kapatılan “Malezya Kamu Kalkınma Fonu” soruşturmasını yeniden açtırdı… Malezya Yolsuzlukla Mücadele Komisyonu (MACC), 4 Temmuz gece yarısı Necip Rezak’ı gözaltına aldı… Kasım 2019’da Mahkeme, Necip Rezak hakkındaki suçlamaları kabul ederek yolsuzluk duruşmalarına başladı… Necip Rezak’a, zimmetine para geçirmek, gücü kötüye kullanmak ve kara para aklamak suçlarından 12 yıl hapis ve 210 milyon Malezya ringgiti (341 milyon TL) para cezası verildi... Ekonomide biriken stresin, halka ve ülkeye ve tabii ki kendilerine de vereceği zararı önlemek için çaba gösteren TÜSİAD’ı ve The Economist’te yapılan analizi anlamak yerine, bu kurumlarla kavga eden zevata; yakın tarihi, Erdoğan’ın son yurt dışı gezilerini hangi ülkelere yaptığını ve bu arada TÜSİAD’a da savaş açtığını hatırlatmak istedim…",https://www.nefes.com.tr/yazarlar/memduh-bayraktaroglu/basbakanin-varlik-fonunu-soydugu-ogrenildi-16650
Memduh Bayraktaroğlu,Halkın gündemiyle siyasetçinin gündemi,14 Mart 2025 06:00,"Allah daha nice sağlıklı yıllar versin; Çalışma, Sanayi Ticaret ve Milli Eğitim eski bakanlarımızdan Ali Naili Erdem anlattı… *** Yıl 1955… Başbakan Adnan Menderes Adana’da, Seyhan Barajı’nın temel atma töreninde, barajın ekonomiye yapacağı katkıyı, nasıl zenginleşeceğimizi ve güçleneceğimizi, yoksulluğun nasıl bitirileceğini anlatıyor… Genç bir hukukçu olan Ali Naili Bey de törene katılanlar arasında… *** Yanında, Başbakan’ı dinleyen ve yoksulluğu; kıyafetiyle ayağındaki kara lâstikten anlaşılan, yaşı biraz da ilerlemiş bir köylü yurttaş, Ali Naili Bey ’in koluna dokunuyor… Ali Naili Bey bakışlarını köylü yurttaşa çeviriyor: *** “Afedersin Efendi Bey oğlum” diyor köylü yurttaş, “Başbakan’ın bu söyledikleri ne zaman olur sence?..”. Erdem, birkaç saniye duraklayıp cevap veriyor: “Herhalde 5-10 sene sonra olur efendim…”. Köylü yurttaş umutsuz bir ses tonuyla adeta fısıldıyor: “İyi ama bakalım ben o günleri görebilecek miyim?.. Bizim meselelerimiz bugün evlâdım… Başvekil’in bugün bu fakirliğe çaresi var mı keşke onu söyleseydi…”. *** Ali Naili Bey, köylü yurttaşın bu çaresizliğini ve gerçek gündemini hatırlattıktan sonra şöyle dedi: “Siyasetin, siyasetçinin (İlle de Parlamento’nun) gündemi ile halkın gündemi asla aynı değildir…”. YANLIŞ STRATEJİ Mansur Yavaş, halkın gerçek gündemiyle ilgileniyor… Bunu yaparken de halkın İmamoğlu’na duyduğu güveni sarsacak… İmamoğlu’nun yoluna takoz olacak lâflar etmiyor ancak, iktidara destek veren kimi gazeteciler, Yavaş’ın gerçekçi açıklamaları üzerinden Ekrem İmamoğlu ile arasını açmaya çalışıyorlar… *** İktidarın beceriksizliği nedeniyle halkın yarısından çoğunun fakirlik ve açlık sınırında bir gelirle yaşam savaşı verdiği bu süreçte… İktidar yanlısı gazetecilerin münafıklık etmeleri elbette halkın genelinin gözünden kaçmıyor ama… Ekrem Bey’in, ne zaman yapılacağı bilinmeyen bir seçim üzerinden politika üretirken gerçek gündemi ıskalaması da: doğru bir strateji olmasa gerek… DEĞİŞİM Mİ DÖNÜŞÜM MÜ? Erdoğan, 2002 seçimleri öncesinde: “Millî Görüş gömleğimi çıkardım” diyerek dünyevi yaşamayı da bilen mütedeyyin kitlelerin güvenini kazandı ve iktidar oldu… 22 yıl sonra ise giderek, BAAS’çı Esed’e dönüştü… *** Bir terör örgütü (HTŞ) lideri olarak silahlı mücadele sonucu Esad’ın sarayında konuşlanan Ahmet El Şara ise: 2000’li yılların Erdoğan’ını taklit ediyor… 14 MART İktidar tarafından horlanan fedakâr ve vefakâr hekimlerimizin Tıp Bayramı kutlu olsun…",https://www.nefes.com.tr/yazarlar/memduh-bayraktaroglu/halkin-gundemiyle-siyasetcinin-gundemi-21549
Memduh Bayraktaroğlu,Pes yani…,07 Mart 2025 06:00,"Kimi halk dalkavukları: “İktidar kötü… Muhalefet rezil... Halk ne yapsın?” diye sormuyorlar mı?.. İfrit oluyorum… *** Sanırsınız bu parlamentoyu bu halk seçmiyor... Milletvekilleri, bu halkın içinden çıkmıyor... Efendiler!.. Bir halk bu kadar mı seçme özürlü olur?.. Bu kadar mı yanlış seçimler yapar?.. Pes yani… HİÇ SORUMLULUĞU YOK MU? Bir halk düşünün ki, at bulunca meydan bulamıyor, meydan bulunca da atı kaçırıyor… Meselâ, İmamoğlu umut hale gelmişken, siyasi yasaklı olması için çalışan muktedire itiraz edenler kaç kişi?.. Halkın geneli: Ya, “çalıyor ama çalışıyor” diyerek potansiyel hırsızları seçiyor… Ya da hem çalan ama hem de çalışmayan statükocu beceriksizleri… * Hem lâik hem demokrat… Hem namuslu hem atak… Hem iş üreten hem ekonomik gelişmeyi gerçekleştiren… Hem çağdaş hem uygar… Hem de bunları yaparken popülizme de kaçmayan bir siyasi parti ve ekibi bir türlü iktidar olamıyorsa: Bu felâkette halkın hiç mi sorumluluğu yok? KÜÇÜK ESNAF KİMDEN YANA 105 yıllık Meclis’imize bakın: Genellikle “fakir görünümlü gizli zenginler” göreceksiniz… İktidar ya da muhalefet hangi kesimden olursa olsun liderler ve ekibi konuşmaya: “Benim fakirim, benim fukaram, benim gurebam” diye başlamıyor mu?.. Bu da bu ülke politikacılarının sadece fakir, fukara ve gureba için siyaset ürettiklerini göstermiyor mu?.. Hem eğitimli hem de zenginden bu kadar korkan politikacıları seçen bir halkın yaşadığı ülke bundan daha çok gelişebilir mi?.. Ülkenin zenginler kulübü TÜSİAD fakir fukaranın yanında, zulmün karşısında yer alırken… Ezilen küçük esnaf kimden yana?.. DAHA ÇOOOKKK BEKLERSİNİZ… Canlarım… Türk halkı; fakir, fukara ve gariban olarak görünmekten hoşlanıyor… Kendine benzemeyeni asla seçmiyor, istemiyor… Buna bir de halkın dini inançlarının ilkel derecede geri olmasını ekleyin… Sonra da bu halktan: “Çağdaş, uygar, namuslu, zeki, eğitimli, dürüst, onurlu haysiyetli, hoşgörülü, uzlaşmacı, müzakereci milletvekilleri” seçmesini bekleyin… Mevlâna gibi sorayım ben de: “Havuza su taşıyan borular kirli ise havuzun suyu temiz olur mu?..”.",https://www.nefes.com.tr/yazarlar/memduh-bayraktaroglu/pes-yani-19994
Memduh Bayraktaroğlu,Kıssadan hisse ola,22 Şubat 2025 06:00,"Padişah, Saray’ın baş Kâhini’ni huzura çağırtıp sordu: “Benim ve şehzademin geleceği hakkında ne görüyorsun?..”. Baş Kâhin önündeki cam küreye bakarken yüzü asıldı, ellerini göbeğinin üstünde kenetledi, başını önüne eğdi: “Şu kadar zaman içinde, siz de şehzademiz de öleceksiniz sultanım…”. Çok kızdı Padişah ve Baş Kâhinin kellesini vurdurdu, yardımcısını emretti… O da aynı şeyleri söyleyince onun da kellesini vurdurdu… Üçüncü Kâhin huzura alındı bu defa ve fakat o da aynı şeyleri söyledi ve elbette onun da kellesi alındı… Ülkenin en genç ama en uyanık kâhini getirtildi Saray’a… En genç ve en uyanık Kâhin saraya götürülürken daha önceki kâhinlerin başına gelenleri öğrendi… Padişah’ın huzuruna alınıp da cam küreye baktıktan sonra başını kaldırdı, bakışlarını Padişah’ın gözlerinin içine dikti: “Size bir kötü bir de iyi haberim var Sultanım” dedi, “önce hangisini söylememi emredersiniz?..”. “Önce kötü haberi ver” diye gürledi Sultan… “Kötü haber” diye başladı genç Kâhin, “ne yazık ki şehzademiz ölecek…”. “Ya iyi haber?” diye sordu Padişah: “İyi haber Sultan’ım, siz şehzademizin öldüğünü görmeyeceksiniz…”. AKILLI CEVAP Hem az gelişmiş ama hem de yüksek enflasyon ve kahredici bir işsizlik yaşanan ülkelerden birinde, işsiz bir adam, genç ve güzel karısıyla tek odalı bir evde kıt kanaat geçinmeye çabalıyorlar... Adam bir akşamüzeri eve geldiğinde karısının kolunda, ünlü ve pahalı bir markanın saatini görünce, biraz öfke, biraz da hayretle, o saati nasıl alabildiğini soruyor... Kadın sakin, gülümsüyor: “Yarım saat verdim, bir saat aldık…”. *** Sözümün özü canlarım… Doğru da olsa söyledikleriniz, bunu kıssadaki genç Kâhin ya da genç kadın gibi söylemeyi bileceksiniz… İSTEMEZDİM Çocuk, “hırsız yakaladım baba” diye haykırdı... “Getir” dedi babası… “Gelmiyor” diye seslendi çocuk… baba uyardı, “o halde bırak gitsin…”. Çocuk çaresizce cevap verdi: “Bırakmıyor…”. *** Zavallı Mehmet Şimşek; etkili olmak istese yetkisi yetmiyor... Yetki istese Erdoğan vermiyor… Bir yanda küresel sermayeden para istiyor, diğer yanda ülkesindeki sermaye hükümeti eleştirince ellerine kelepçe vurulduğu halde sesi çıkmıyor… CEVAP BELLİ Soru: dünyada, öngörüde bulunmanın ya da tehlike konusunda uyarı yapmanın suç sayıldığı ülke hangi ülkedir?.. Cevabı içinizden ve kimsenin duymayacağı şekilde verebilirsiniz zira: Cevabı herkes biliyor… Hatta Sağır Sultan bile…",https://www.nefes.com.tr/yazarlar/memduh-bayraktaroglu/kissadan-hisse-ola-17132
Memduh Bayraktaroğlu,Bundan daha büyük suç olur mu?..,15 Şubat 2025 06:00,"Erdoğan’ın bütün açıklamalarının gereğini yerine getirmekle ünlü Ahmet Hakan’a göre: TÜSİAD Başkanları, dünyanın en doğru ve en haklı tezlerini ileri sürüyorlar... Söylediklerinin hepsi doğru... Ama… İşte yine bu Ahmet Hakan’a göre: TÜSİAD demode ve ihtiyar… Başkanlarının bagajları kötü… *** Peki ne yaptı bu TÜSİAD Başkanları?.. Bir kamu bankasını mı dolandırdılar?.. Fesat karıştırıp ballı börekli kamu ihalesi mi aldılar?.. ABD yaptırımlarını delip yetkililere rüşvet mi verdiler?.. *** Bunların hiçbirini yapmadılar ama… Ahmet gibi, muktedirlerin emirlerinin gereğini yerine getirmesiyle tanınmış sözde gazeteci/yazarlara göre: Bundan daha büyük suç olur mu?.. VASAT ALTILIK Ülkeler, son çeyrek asırdır (Genelde): kendi halkı ve insanlık için “bir şeyler yapmak” değil... Kişisel çıkarları için “bir şeyler (Milletvekili, bakan, başbakan, devlet başkanı) olmak” amacındaki vasat altı, bencil politikacıların işgali altında... Bunların en başta gelenlerinden biri ise Trump... *** Başkanlık seçimlerinden önce “bütün dünyaya barış getireceğim” sözünü veren Trump, bütün dünyayı yakmak üzere… Hem insanlığın hem tüm ülkelerin karşılıklı fayda sağladıkları küreselleşme, onun ilk başkanlık döneminde çöktü… İkinci başkanlık dönemi, kaldığı yerden devam ediyor… Allah insanlığı; bu liyakatsiz, gözünü hırs bürümüş, vasat altı politikacılardan korusun: Âmin… YANINDA TAŞIR Ey temiz ahlâklı seçmen!.. Sıkıntılı zamanlarında sakın ümidini kesme… Çalış, gayret göster, pes etme… Göreceksin ki bir gün: güneşli, neşeli günler kucaklayacak seni... Zira her zorluk, yanında taşır iyiliğini… YAĞCILIK Yeni tür gazeteci/yazar manifestosu: “Muktedir başımda dursun, isterse kafama vursun… Versin benim harçlığımı… Göstereyim ona yağcılığımı…”.",https://www.nefes.com.tr/yazarlar/memduh-bayraktaroglu/bundan-daha-buyuk-suc-olur-mu-15478
Memduh Bayraktaroğlu,İspanyol aşkı gibi bir şey,12 Şubat 2025 06:00,"Malezya’nın başkenti Kuala Lumpur’da düzenlenen bir toplantıda konuşan Cumhurbaşkanı Erdoğan: “Ekonomi programının meyvelerini topluyoruz” dedikten sonra noktayı koymuş: “Bölgemizde çatışmalara rağmen ekonomik büyümemiz sürüyor. Ülkemizi küresel bir güç merkezi yapana kadar durmadan, dinlenmeden çalışacağız...”. *** Bu kadar güzel ve bu kadar eğlenceli bir haberi birkaç haftadır duymamıştım... Hele, ekonomimizin büyümeyi sürdürdüğünü bir kez daha ve hem de Sayın Erdoğan’dan işitmek... Olağanüstü güzel bir duygu… Oysa Sayın Cumhurbaşkanı daha önce de defalarca: “Dünyanın küresel bir gücü olduğumuz” müjdesini vermişti… Bu müjdeyi bir kez daha duymak çok hoşuma gitti zira: “Dünyanın küresel bir gücü” olmaktan ne zaman çıktığımızı, yeniden nasıl ve ne zaman girdiğimizi hiç anlayamamışım... *** İspanyol fantezisi gibi bir şey... Ya Sayın Erdoğan ya Sayın Şimşek tam o giriş ya da çıkış sırasında: “Oleeeyyy!..” diye bağırmış olmalı ama... Belli ki ben duymamışım... CEVAP VEREMEZDİ Tilkiye, “seni kümese bekçi yapsak kaç para maaş istersin?” diye sormuşlar… Bir süre gülmekten cevap verememiş... Bir süre sonra, dudaklarının kenarından süzülen suları silerek: “Ne verirseniz...” demiş... *** Sayın Cumhurbaşkanı’na: “CHP yönetimini, Cumhurbaşkanı adaylarını ön seçimle belirlemesi için ikna edeceğiz ne dersiniz?..” diye sorulsaydı, sanırım Sayın Erdoğan da gülmekten cevap veremezdi... TRUMP DAHA GÜÇLÜ Gazze üzerinden “hamaset” yapmayı seven Erdoğan, Gazze’yi satın almak için Netanyahu ile anlaştığını açıklayan Trump’ın çılgın plânı için: “Konuşulmaya değer bir yanı yoktur…” dedi… Yani, “Trump’ı ciddiye almıyorum…”. *** Bir DP milletvekili, ünlü sinir ve akıl hastalıkları doktoru Prof. Mazhar Osman’a: “deli” dedi... Prof. Osman ise gülümseyerek karşılık verdi: “Sizin bana ‘deli’ demenize kimse inanmaz ama ben size ‘deli’ dersem cümle âlem inanır…”. *** Dikkat!.. Deli de olsa çılgın da olsa Trump, “dünyanın en güçlü ekonomik, siyasî ve askerî gücüne sahip” devletinin Başkanı olduğu için, Erdoğan’dan çok daha güçlü… İNANÇ DANIŞMANI Trump’ın da artık bir Ali Erbaş’ı var ama onun Erbaş’ı, Paula White-Cain isimli bir kadın… Bakın ne dedi: “Trump’a ‘hayır’ demek Tanrı’ya ‘hayır’ demek olur…”.",https://www.nefes.com.tr/yazarlar/memduh-bayraktaroglu/ispanyol-aski-gibi-bir-sey-14739
Memduh Bayraktaroğlu,Cafer Mahiroğlu’na açık mektup,13 Mart 2025 05:45,"Sağcısı da çok seviyor vatanı, solcusu da… Dindarı da çok seviyor vatanı dinsizi de… Peki milleti seven var mı?.. Yani, insanı seven var mı?.. *** “İnsanı da en az vatanı sevdiğim kadar çok seviyorum” diyen pek fazla yok... “Vatan için ölürüm” diyenlerin önemli bir bölümü... Kendisi gibi inanmayan... Kendisi gibi düşünmeyen... Kendisi gibi yaşamayan... Kendisi gibi giyinmeyen... Kendisinin oy verdiği partiye oy vermeyen... Kendisinin tuttuğu takımı tutmayanlardan nefret ediyor... *** İyi de... Allah göstermesin... Yarın bir gün düşmana karşı vatanı korumak zorunda kalınırsa ne olacak?.. Meselâ... Tribünde, rakip takımın taraftarını kovalayan ve hatta sopalayan... Meydanda, kendi tuttuğu (yandaş olduğu) siyasetçiyi alkışlamayanı öldüresiye döven “vatansever(!) yurttaş...”. Salt kendisi gibi inanmadığı... Kendisi gibi düşünmediği... Kendisi gibi yaşamadığı... Kendisi gibi giyinmediği... Kendisinin oy verdiği partiye oy vermediği... Kendisinin tuttuğu takımı tutmadığı için nefret ettiği kişi ile aynı mevzide... İşgalci bir düşmana karşı omuz omuza nasıl savaşacak?.. *** Bunları yazmak nereden mi icab etti?.. Kendi TV çalışanlarının isyanına kendi TV kanalında “korsan cevap vermek” zorunda kalan Halk TV sahibi Cafer Mahiroğlu’nu dinledim de ondan... En çok da şu cümlesinden etkilendim: “Ben bu ülkenin tekrar ortak değerlerde yükselmesini, torunlarımızın bu topraklarda neşeyle çığlık attığı bir Türkiye hayal ediyorum. Gücü elimize geçince bize yapılanları yapmak, başına kılıç geçirmek kültürümüzde yok...”. *** Bana, AKP Genel Başkanı ve Cumhurbaşkanı Erdoğan’ı neden bu kadar çok eleştirdiğim sorusunu yönelten iktidar yanlısı okurlarıma ve Youtube kanalımdaki 362.000 takipçime yaptığım açıklamayı paylaşayım sizlerle... *** Eleştiriyorum çünkü: Erdoğan, ben ve benim gibi milyonlarca makul yurttaşa, Cafer Mahiroğlu’nun özlemini duyduğu o eski Türkiye’yi özlettiği için... Aynı devletin aynı vatanın sahibi olduğumuz halde... Birbirimizi sevmek ve tahammül etmek yerine: “Bi taraf (Tarafsız) olan bertaraf olur” dediği o günden beri, bizi bize düşman ettiği için... *** Erdoğan’ın o partizan tavrı 22 yılda neredeyse % 80’inimizi: Kendisi gibi inanmayan... Kendisi gibi düşünmeyen... Kendisi gibi yaşamayan... Kendisi gibi giyinmeyen... Kendisinin oy verdiği partiye oy vermeyen... Kendisinin tuttuğu takımı tutmayanları birbirinden nefret eder hale getirdi... *** Çok haklısınız Cafer Bey... Birbirlerinden nefret eden bu %80’lik kitlenin bana hakaret ve küfür edeceğini bildiğim halde o riski göze alıyor ve... Konuşmanızdan (Savunmanızdan değil) alıntıladığım cümleyi kurma cesaretini gösterdiğiniz için sizi tebrik ediyorum... *** Lütfen biraz daha sabır... Ülkemiz tekrar ortak değerlerde yükselecek... Torunlarımız bu topraklarda neşeyle çığlık atacak... Karşılıklı olarak kin, nefret ve intikam duygusuyla küflenmiş kalpler yeniden çiçek açacak... Gücü eline geçiren... Kendisine yapılanları yapmayıp, başına kılıç geçirmeyecek... Kolay gelsin kardeşim...",https://www.nefes.com.tr/yazarlar/memduh-bayraktaroglu/cafer-mahirogluna-acik-mektup-21295
Memduh Bayraktaroğlu,İstemeyi bilmek,08 Mart 2025 06:00,"Şehzadelerden biri, güzeller güzeli, gece saçlı, kestane gözlü bir Kıptî kızına âşık olmuş... İlle de “ben bu kızı isterim” diye tutturmuş... Padişah, Sadrazam’ını göndermiş kızı istemeye... Sadrazam, kızı isterken, “dest-i izdivaç” falan gibi alengirli lâflar etmiş... “Süle o padişaha” demiş kızın babası, “bizde ona verecek kız mız yok...”. Sadrazam’ın bu haberine çok öfkelenmiş Padişah ama âdil biriymiş... Şehzade’yi de çok severmiş... Bu defa vezirlerin hepsini birden göndermiş... Onlar da Sadrazam gibi saray diliyle konuşmuşlar... Ve onlar da eli boş dönmüşler... Hemen her gün sarayda padişahla birlikte olan ama... Hayatının kalanını tebaa arasında geçiren bir Bilge kişi... Sultan’ın üzüntüsünü fark edince, sebebini sormuş... Anlatmış Padişah... “Sultanım” demiş Bilge kişi, “müsaadenizle bir de ben gidip isteyeyim...”. Sevinmiş Padişah... Bilge kişi, Kıptî ailenin evinin kapısını çalmamış... Bir tekmede kırmış kapıyı, dalmış içeri... Aile yer sofrasında yemek yiyormuş... Selamsız sabahsız gürlemiş Bilge kişi: “Sen ne cüretle kızını padişahımızın evlâdına vermezsin lan?..”. Kızın babası hemen fırlamış sofradan... İki elini göbeğinin üzerinde birleştirmiş... Bakışlarını ayakuçlarına çevirmiş... “İstemesini bilmediler be agacım” demiş, “İşte büle senin istediğin gibi isteseydiler, vermez miydim?..”. EN ÇOK O AZARLIYOR ÇÜNKÜ Kimileri, Erdoğan’ın ülkeyi, hem de: Fakir fukara aleyhine ve bu kadar kötü yönetmesine rağmen, nasıl olup da hâlâ %24,7 (CHP %24.6) oy alabilecek oluşuna hayret ediyorlar... Ben ise bu sonuca şaşıranlara şaşırıyorum… *** Erdoğan’ın kemiksiz %25’i her zaman var çünkü… Son 20 yıldır her sene en az 18 milyon fukaraya devlet yardımı veriyor… Bu en az 18 milyon oy demek… O nedenle fukaralığı ve cehaleti azaltmak yerine arttırıyor ya… Yani, fukaranın oyu ile sürekli seçilen Erdoğan, fukaradan oy istemeyi biliyor… “Fukarayı en çok azarlayan Başbakan” olarak tarihe geçmesinin sebebi işte bu acı gerçekçiliği… ALIŞMIŞ BİR KERE… Halkın geneli; sevgi, saygı, hoşgörü, tatlı dil, güler yüze alışmamış ki… Hayatı boyunca; ana-baba dayağı, öğretmen dayağı, usta dayağı, çavuş-komutan dayağı, patron dayağı, (kadınsa) koca dayağı yemiş… Hep aşağılanma, azar, küfür, hakaret... Yani: Alışmış kudurmuştan beterdir… Erdoğan da bu sosyolojik olguyu en iyi bilen siyasetçidir… “Evrenin en güzel, en temiz yaratılmışları kadınlar, iyi ki varsınız… 8 Mart kutlu olsun…”.",https://www.nefes.com.tr/yazarlar/memduh-bayraktaroglu/istemeyi-bilmek-20238
Memduh Bayraktaroğlu,Eski Türkiye’yi ve devlet insanı politikacıları özlemek,27 Şubat 2025 05:00,"Çalışma, Sanayi Teknoloji ve Milli Eğitim eski bakanlarımızdan AP Milletvekili Ali Naili Erdem’den dinleyince hıçkırıklarım boğazımda düğümlenmişti… Çünkü… “Eski” Türkiye’de; çok namuslu, onurlu, temiz ahlâklı devlet insanı siyasetçiler vardı… Meselâ, 9. ve 10. İsmet İnönü hükümetlerinde Maliye Bakanlığı, 1. ve 2. Erim hükümetlerinde Millî Savunma Bakanlığı, CHP Van senatörlüğü ve Mayıs 1972 – Nisan 1973 arasında 11 ay başbakanlık yapan Ferit Melen onlardan biriydi… *** Mayıs 1972’de hükümeti kurma görevini üstlenen Ferit Melen, bakanlık teklif etmek için AP Milletvekili Ali Naili Bey’i evinde ziyaret etti… Ferit Bey, başbakan olarak neler yapacaklarını anlatırken, Ali Naili Bey’in gözü gayriihtiyari, Melen’in ayakkabılarına ilişti… Birinin altı delikti ve Ferit Bey de bunun farkında olmalıydı ki mahcup bir ifadeyle ayakkabısının altını yere basarak deliği gizledi… Ali Naili Bey’e baktı… Ayakkabısının altındaki deliği ima ettikten sonra: “Ben bundan utanmıyorum ama devlet utanmalı” dedi… ÖYLE YA… Yıllarca bakanlık, milletvekilliği (CHP), senatörlük (CHP-Güven Parti) yapan ve o anda da Hükümeti kurmakla görevlendirilen kişi, yeni bir çift ayakkabı alamadığı için?.. Delik ayakkabı ile gezmemeliydi… Haliyle bu ayıp… Eski bakanını, yeni bir çift ayakkabı alamayacak durumda yaşamak zorunda bırakan Devlet’in olmalıydı?.. Ama… Ona rağmen Ferit Bey: Siyasi nüfuzunu kullanarak servet sahibi olmayı aklının ucundan bile geçirmemişti… TERTEMİZ AHLÂKLARI VARDI… Canlarım: 50 - 60 - 70- 80- 90 - 100 yıl önceki devlet insanı politikacılarımız Ferit Bey gibi: Rakip de olsalar birlikte çalışıp engelleri aşmak istiyorlardı… Ali Naili Bey gibi: Rakibi de olsa bir başka politikacının temiz ahlâkını övecek kadar kibirden uzak… Siyasi nüfuzlarını, servetlerini arttırmak için kullanmayı düşünmeyecek kadar namusluydu… *** Eski Türkiye’de politikacıların kollarında milyonluk kol saatleri… Sırtlarında on binlerce dolarlık ipek ceketleri… Ayaklarında binlerce Euroluk ayakkabıları yoktu… Ama: Tertemiz vicdanları… Lekesi bile olmayan ahlâkları vardı… *** MP Genel Başkanı Osman Bölükbaşı’ya ait olduğunu Ali Naili Bey’den öğrendiğim bir özlü sözle bitireyim: Maddi çıkarları uğruna, “dün sövdüğünü bugün öven, dün övdüğüne bugün söven, yani her avcıyla ava çıkan av köpeği gibi” değildiler…",https://www.nefes.com.tr/yazarlar/memduh-bayraktaroglu/eski-turkiyeyi-ve-devlet-insani-politikacilari-ozlemek-18245
Memduh Bayraktaroğlu,Ülkeler politikacı işgali altında,10 Mart 2025 06:00,"Devlet insanı olmak zor şeydir çünkü: Dürüstlük… Doğruluk… Temiz ahlâk… Güvenmek ve güvenilir olmak… Samimiyet… Adalet/vicdan… Alçak gönüllülük/tevazu… Tahammül/hoşgörü… Sorumluluk ve... Haddini bilmek ister... *** Bütün dünya: Arzulanan, özlenen gerçek devlet insanı kıtlığı çektiği… Devlet insanı yerine “Politikacı” üretildiği için ülkeler: İletişim yerine savaşı… Yardımlaşma yerine bencilliği… Uzlaşma yerine hırlaşmayı tercih eden… Paylaşma yerine “hepsi benim olsun” diyen muhteris politikacılar tarafından işgal edildi… MÜZAKERE VARSA Devlet adına terör örgütü ile iktidar (Yürütmenin başı Cumhurbaşkanı) arasında bir müzakere varsa… Ki “var” görünüyor; pazarlık ve karşılıklı taviz de olacak… Haliyle, “pazarlık da yok taviz de yok” demek ne kadar absürt ise… “Örgütle pazarlık ve taviz mi var?” diye sormak da en az o kadar gereksizdir… *** Unutulmamalı ki, savaşlar tek bir nedene dayanmaz... Siyasi, ekonomik, ideolojik ve kültürel faktörün birleşimi sonucu ortaya çıkan savaşların en etkin sebeplerinden biri de: Politikacıların ihtirası (hırsı) ve… Taviz vermeyi kabul etmemeleridir... BU DURUM İÇİMİ ACITIYOR Dünya siyaset ve diplomasi tarihinin “Büyük Uzlaşmacı” olarak tanıdığı Amerikalı Senatör Henry Clay, taviz konusunda yaptığı bir konuşmada şöyle demişti: “Sıradan bir insanın kusuru ve zayıflıklarına sahip olan hiç kimsenin siyasette taviz verme ilkesini küçümsemeye hakkı yoktur... Bir insanın ‘asla ödün vermeyeceğim’ diyebilmesi için, insan olma hasletlerinden yoksun bir yaratık olması gerekir...”. *** Bahçeli’nin başlattığı yeni müzakere/pazarlık süreci: Politikacı ile terörist ihtirasının çatıştığı gün bitecek… Çok daha kanlı yeni bir dönem başlayacaktır... Yani: “Ben taviz vermem sen taviz ver” dayatmacılığı sebep, savaş netice olacaktır… *** Sözümün özü, çapsız politikacılar insanlığı 3. Dünya Savaşı’na sürüklüyor ve bu durum: İçimi acıtıyor...",https://www.nefes.com.tr/yazarlar/memduh-bayraktaroglu/ulkeler-politikaci-isgali-altinda-20602
Memduh Bayraktaroğlu,Siyaset ve siyasetçi asıl sorunun ta kendisi,13 Ocak 2025 07:00,"Cumartesi günü katıldığım paneli, “Ekopolitik” isimli düşünce kuruluşu tertip etmişti… Konusu “Ayrışmadan uzlaşmaya: Demokrasiyi yaşatmak güçlendirmek” olan panelde, değerli konuşmacılar: Gündem hakkında da görüşlerini belirttiler… Yani; adı henüz konulmayan… Benim ise, “terörü kalıcı olarak sonlandırma çabaları” olarak tanımlamaya çalıştığım “siyasetçi çalışmaları…” Türkiye’nin aslında bir tek sorunu (Kürt sorunu) olmadığını… Sorunlar yumağını çözmeye çalışan bir kedi gibi çabaladığını: İşin uzmanlarından dinleyince daha iyi anlıyorsunuz… Çünkü… Demokrasi eksik… Hukuk eksik… Yargı bağımsızlığı sakatlı… Kuvvetler Ayrılığı İlkesi değil, tek kişinin inisiyatifine terk edilmiş, Kuvvetler Birliği hüküm sürüyor… Bu değerli kurumlar eksik olunca: Ekonomiye güven duyulmuyor… Haliyle: sürdürülebilir ekonomik büyümeyi sağlayacak finansman ve yatırım eksik… Ülkemizde “insan hakları” deseniz… Bir dizi filmde ölen hayali kahramanın, hayatı kadar bile değerli değil… Zira ve ne yazık ki: İnsan hakları… İç/dış barışın inşası… Bunu başarmak için gerekli siyasi uzlaşma ve terörü tamamen bitirme gibi alanlarda halkın geneli duyarsız… Hak ve adalet duygusu, bir dilim ekmek arayışı kadar gelişmemiş bir toplumla (Şimdilik) gelinebilecek yer ancak burası… Konuşmacılardan Bekir Ağırdır’ın nefis analizini dinlerken, aklımdan, az önce okuduklarınız geçiyordu… Ağırdır konuşmasını mealen şöyle bitirdi: “Aklım umutsuz olmamı, kalbim ise umutlu olmamı söylüyor.” Oysa her videomu, “enseyi karartmayın, umudunuzu asla kaybetmeyin” diye bitiririm… Peki ben neyi alkışlamıştım?.. Bekir Bey’in umutsuzluğunu mu umudunu mu?.. Söyleyeyim: Önce “umutsuzum” deyip sonra “kalbindeki tükenmeyen umudunu…” alkışladım. Çünkü ben asla umutsuz değilim… Siyaset, bireylerin ve toplumların yaşamını düzenleyen en temel alanlardan biri... Siyasi partiler ise… Toplumsal ihtiyaçlar ve ideolojik yaklaşımlar doğrultusunda şekillenen yapılar olarak: Demokrasilerin vazgeçilmez unsurlarıdır... “Siyasete yön veren” değil ama “siyasetçinin gıdası” olarak kabul edilmesi gereken seçmeni; pişiren, olgunlaştıranlar ise: Düşünce ve STK’lardır (Sivil Toplum Kuruluşları…). Ancak… Ülkede gerçek bir demokratik hukuk devleti varsa eğer… Düşünce ve sivil toplum kuruluşları, ekonomik bağımsızlığını kazanır, gelişir ve özgürleşirse… İşte o zaman siyaset ve siyasetçi: Yönünü bu kurumlara bakarak bulmak zorunda kalır… Neden mi?.. Gıdayı kapmak için… O halde hem düşünce kuruluşlarımıza ve hem de STK’lara çok büyük sorumluluk düşüyor… Türkiye’nin ekonomik ve sosyal (İnsanî) gelişmişliğinin önündeki en büyük engellerin neler olduğunu ve… Bu sorunları nasıl çözeceğimizi anlatmak… Mesela: Kamuoyu araştırmalarında kararsızların (%35) neden en büyük parti olduğunu?.. Buna rağmen seçmenlerin niçin merkez siyaseti değil de ideolojik siyaset yapan irili ufaklı partileri tercih ettiğini, bilim yoluyla açıklamak… Siyasi yelpazede 3 temel kanat vardır: Merkez, sağ ve sol… Bu akımlar; ekonomik, toplumsal ve politik konulara yaklaşımlarında belirgin farklılıklar gösterir… MERKEZ SİYASET Merkez siyaset, ideolojik aşırılıklardan uzak durmayı ve farklı kesimlerin ortak çıkarlarını temsil etmeyi amaçlar… Sağ ve sol politikaların bazı unsurlarını benimser, bazı unsurlarını ise dışlar: “Efradını câmi, ağyarını mâni” yaparak bir denge kurmaya çalışır... Pragmatisttir… Ilımlıdır ve uzlaşmadan yanadır... Özel sektörün gücünü kabul ederken, sosyal devlet anlayışıyla kamu hizmetlerinin etkin bir şekilde yürütülmesini destekler (Liberal Demokrat Sosyalist/En az eşitsizlik…) Çoğulcu demokrasiye ve bireysel haklara vurgu yapar… Geleneksel değerlere saygı göstermekle birlikte değişime açıktır... Kutuplaşmayı yok etmeyi hedefler ve geniş kitlelere hitap eder... SAĞ SİYASET Sağ siyaset; toplumsal düzeni korumayı ve bireysel özgürlükleri ekonomik anlamda öne çıkarmayı amaçlar… Genellikle geleneksel değerleri, özel mülkiyeti ve serbest piyasa ekonomisini savunur... Muhafazakârdır, milliyetçidir ve bireyciliği önceler... Serbest piyasa ekonomisine öncelik verir, devletin ekonomiye müdahalesini sınırlandırır… Geleneksel aile yapısını ve ulusal kimliği savunur, iktidara geldiklerinde göç ve küreselleşme konularında daha sınırlayıcı politikalar uygulayacaklarını vaat eder... SOL SİYASET Sol siyaset; toplumsal eşitsizliklerle mücadele etmeyi ve dezavantajlı grupları desteklemeyi önceliklendirir... Sosyal adalet, dayanışma ve kamusal hizmetlerin güçlendirilmesi konularında yoğunlaşır... Sosyalizm, ilericilik ve kolektivizm konularında taviz vermeye yanaşmaz... Devletin ekonomide daha etkin bir rol oynaması gerektiğini ve bu nedenle… Kamu hizmetlerinin artırılmasını, gelir dağılımında adaleti amaçlar... Çoğulculuk, insan hakları ve çevre koruma konularına önem verir… O halde sorayım?.. Sizce: %35 kararsız seçmen yelpazenin neresinde?..",https://www.nefes.com.tr/yazarlar/memduh-bayraktaroglu/siyaset-ve-siyasetci-asil-sorunun-ta-kendisi-7951
Memduh Bayraktaroğlu,Lig yeniden başlayabilir,22 Ocak 2025 03:55,"Süper Lig’in 20. haftasında Galatasaray’ın, Hatayspor’la deplasmanda da olsa 1-1 berabere kalması bu sürprizi sezen (!) bahisçilerin işine yaradı… Fenerbahçe’nin Adana Demirspor deplasmanından 4-0’lık galibiyetini 2 golünü VAR’a kaptırdıktan sonra elde etmesi: “Bumerang” etkisi yaptı… ******** Yani: Türk VAR hakemlerine güvenmeyen – inanmayan Fenerbahçe yöneticilerini: Galatasaray’ın verilmeyen %100 penaltısı nedeniyle sevindirirken… Kendi gollerinin sayılmamasıyla vurdu… ******** Tahminim, aradaki 8 farklık farkın 25. haftaya kadar devam edeceği yönündeydi ama... Belçikalı VAR hakemi beni yanılttı… Lig bir bakıma yeniden başladı… ******** Ve tüm futbolseverler gördü ki… Yayıncı kuruluş başta olmak üzere TFF, MHK ve bahis şirketi: 25. haftaya kadar Galatasaray ile Fenerbahçe arasındaki puan farkının azalmasını istemiyor… Hedef en azından 25. hafta puan farkının üçe düşmesi ve… Ligin yeniden başlayıp… Yayıncı kuruluşun yeni aboneler kazanması… “Futbol borsada değil, arsada güzel” başlığı altında yayımlanan yazım nedeniyle (Galiba) yanlış anlaşıldım… Futbolun endüstriyelleşmesinden rahatsız olduğumu zannedenler olmuş… Asla… Tabii ki: Futbolun endüstriyel hale gelmesi tamamen olumsuz bir süreç değil… Bu gelişim elbette, futbolun daha geniş kitlelere ulaşılmasını sağladı… Kulüplere altyapı ve sosyal projeler için yatırım yapma imkânı yarattı... Buradaki handikap… Bu ekonomik büyümenin futbolun ruhunu ve toplumsal işlevini gölgede bırakması… Bu olumsuzluğu yok etme görevi ve sorumluluğu ise: Futbol yöneticilerine ve medyaya düşüyor…",https://www.nefes.com.tr/yazarlar/memduh-bayraktaroglu/lig-yeniden-baslayabilir-9941
Memduh Bayraktaroğlu,Kariyer mi karizma mı değerlidir?,11 Ocak 2025 05:50,"Adam, kendisinden bir papağan isteyen çocuğu için petshopa gitti... İçeride gezinirken gözüne ilişen ve cin gibi bakan bir papağanı gösterdi: “Şu kaç para?..”. “2500 lira” dedi görevli... Çok pahalı olduğunu belirten adam: “Özelliği ne?” diye sordu... “Çok güzel İngilizce konuşuyor ve anlıyor...”. Başını sağa sola çevirirken, gözlerinin içi parlayan bir diğerini işaret etti adam... “Bu kaç para?..” Görevli dudak bükerek cevap verdi: “2500 TL için ‘pahalı’ dediniz bunu hiç alamazsınız çünkü bunun fiyatı 10.000 lira...”. Adam hayret içinde sordu: “İyi de bunun özelliği ne?..”. “Bu hem İngilizce hem Almancayı çok güzel konuşuyor ve hem de anlıyor...”. Adam bunun üzerine sünepe bir şekilde etrafa bakınan ama kanatlarını kabartmış, karizmatik papağanı gösterdi: “Lütfen bir de bunun fiyatını söyler misiniz?..”. “Aman üstadım” diye söze girdi görevli, “Bu en pahalıları, fiyatı da 25.000 lira...” “Peki bunun özelliği ne?..” diye sordu adam gülümseyerek, “Almanca, İngilizce ve Fransızca mı konuşuyor?..”. Görevli, diğer iki papağanı işaret etti: “Yok hayır, bu sadece Türkçe biliyor ama diğer ikisi buna emret başkanım diyor...”. *** Demokrasi, rejimlerin en değerli ve en güzelidir ancak: Fıkradaki gibi de bir zaafı vardır... Eğitimsiz ve niteliksiz insanlar, salt karizmatik ve cahil cesaretine sahip oldukları için; az gelişmiş ülke halklarına cazip gelirken… Kariyer sahibi ama karizması olmayan elit kişiler ise: Alay konusu edilir… ÇÜRÜTÜRLER Adalet: Herkese eşit ve âdil davranmaktır… Kimseyi kayırmamaktır… Doğru olanı yapmak ve… Kendisine nasıl davranılmasını istiyorsa… Onun da başkalarına öyle davranmasıdır… Ve unutmayınız ki… Merhamet de nefret gibidir: Adalet duygusunu çürütür… MESELE OLAMAMAK Kimileri, millet olmak kardeş olmaya engelmiş gibi, farklı etnik grupları birbirlerine “kardeş” yapmaya uğraşıyor… Oysa, demokratik hukuk devletinin gerekleri yerine getirilse… Kökeni ne olursa olsun herkes, aynı milletin ferdi olmaktan onur duyacak… Yani sorun: Kardeş olmamak değil… Asıl sorun: Demokratik laik sosyal hukuk devleti olamamaktır…",https://www.nefes.com.tr/yazarlar/memduh-bayraktaroglu/kariyer-mi-karizma-mi-degerlidir-7578
Memduh Bayraktaroğlu,Adalet ama herkes için adalet,22 Ocak 2025 05:50,"Ünlü filozof John Rawls, “Adalet olarak Hakkaniyet/Justice as Fairness” isimli kitabında: Toplumsal düzenin adil bir şekilde yapılandırılmasını sağlayacak bir teorik çerçeve sunar... Bu teori: Yasalar karşısında eşitlik, fırsat eşitliği ve özgürlük ilkelerine dayanır... Bunun için temel şart: Toplumun kendisinin âdil olmasıdır… *** Oysa; kanun tanımayan, sayıca az, vicdan fukarası ama güç zengini insanlar: Kendi avantajlarına hizmet edecek bir düzen kurma eğilimindedir… Diğer tarafta sayıca çok fazla; eğitimsiz, cahil, fakir insan ise: Kendi sosyal konumlarını… Ekonomik durumlarını… Yeteneklerini ve kişisel çıkarlarını bilmezler... VAZGEÇİLMEZ İLKELER Rawls’a göre cehaletin olumsuz etkisi ancak, herkesin tarafsız bir şekilde adil ilkeler üzerinde uzlaşmasıyla mümkündür… Güç zengini kötü insanlar ancak o zaman bencil düşüncelerinden ve hesaplarından arındırılacak... Kendi çıkarlarını bilmeyen bireyler için de âdil olacak ilkeleri benimseyeceklerdir… *** Bu mümkün mü?.. Cehaletin iktidarı sürdüğü müddetçe ne yazık ki değil… Peki çözüm ne?.. Her şeye ve kimilerine rağmen: Demokratik, laik, sosyal hukuk devletinin yeniden inşası… TEK KİŞİ HEGEMONYASI Hannah Arendt, “Totalitarizmin Kökenleri (The Origins of Totalitarianism, 1951)” adlı eserinde, totaliter rejimlerin: Doğasına, işleyişine ve modern toplumlar üzerindeki yıkıcı etkilerine dikkat çeker… *** Totaliter rejimler, bireylerin sadece davranışlarını değil… Düşüncelerini ve duygularını da kontrol altına almayı hedefler... Muktedir tek kişi, bireysel hakların ve özgürlüklerin kullanılmasını baskılar… Toplumu tek bir ideoloji çerçevesinde yeniden şekillendirmeyi amaçlar... Muhalefeti ortadan kaldırır… Her karar, o tek kişinin iki dudağı arasından çıkacak emir ve komutayla şekillenir… SİZİ DE YAKAR… “Turpun büyüğü heybede” deyimi, bir bencil hesap stratejisidir… CHP’li ve DEM Partili belediye başkanlarının tasfiye edileceğini… Muhalif siyasi parti genel başkanlarının ve muhalif düşüncedeki herkesin: Tutuklanacağının işaret fişeğidir… Efendiler, toplumu, haliyle halkı sefalete ve totaliter bir rejime itme çabalarından vazgeçiniz… Bu öyle bir ateştir ki sadece bizi değil: sizi de yakar…",https://www.nefes.com.tr/yazarlar/memduh-bayraktaroglu/adalet-ama-herkes-icin-adalet-9900
Memduh Bayraktaroğlu,Büyüdüğünde ne olacakmış,01 Şubat 2025 06:00,"İngiltere’de bir ilkokul öğretmeni, 10 yaşındaki erkek öğrenciye sordu: “George, büyüdüğünde ne olmak istiyorsun?..” Çocuk cevap verdi: “Çok ünlü ve başarılı bir futbolcu olmak istiyorum…” Sınıftan “vaaaauvvv!” sesleri yükseldi… Öğretmen, aynı yaştaki bir kız çocuğuna çevirdi bakışlarını: “Peki sen Mary, büyüdüğünde sen ne olmak istiyorsun?..” “Dünyanın en güzel, en başarılı modeli, mankeni olmak istiyorum…” Sınıftan bir kez daha “vaaaauvvv!” sesleri yükseldi… Öğretmen bir başka öğrenciye seslendi: “Ya sen John, büyüdüğünde sen ne olmak istiyorsun?..” “Mutlu olmak istiyorum efendim” dedi John... Bütün sınıf kahkaha attı… Öğretmen gülümsedi: “John, sen soruyu sanırım yanlış anladın” deyip devam etti, “Büyüdüğünde ne olacaksın…” John da gülümsedi: “Ben soruyu yanlış anlamadım efendim ama görüyorum ki siz hayatı yanlış anlamışsınız…” Bu cevabı veren çocuk: Beatles’ın söz yazarı, bestecisi, gitaristi John Lennon’du… *** Canlarım… Mutsuz, karamsar, kötümser insanın dostu olmaz… Mutsuz, karamsar, kötümser insandan da dost olmaz… Çünkü mutluluk ve dostluk, birbirinin mütemmimidir (Tamamlayıcı parça…) Siz siz olun sürekli, “çok mutsuzum, çok şanssızım” diyen birileriyle arkadaşlık etmeyin… Çünkü bu kötü duygular, bulaşıcıdır… ZIKKIMIN KÖKÜNÜ YE Adamın biri bir Bilge kişiye karısının huysuzluğundan şikâyet ediyordu... “Ona her zaman tatlı sözler söyle, hangi iş olursa olsun onu öv” dedi Bilge Kişi… Adam akşam eve geldi, sofraya oturdular ve başladı yemeği övmeye: “Karıcığım, hayatımda hiç bu kadar lezzetli bir yemek yemedim…” “Zıkkımın kökünü ye” diyerek sofradan fırladı kalktı kadın ve devam etti: “yıllardır önüne üç öğün yemek koyarım, benim yemeğimi bir kere bile övmedin, şimdi kalkmışsın komşunun getirdiği yemeği övüyorsun…” FİDYE İSTİYORMUŞ Adamın biri, annesinin cenaze töreninde Cenk Koray’ın yanına geldi, bir şeyler söyledi… “Annemi kaybettik” dedi Cenk… Münasebetsiz adam bir soru daha sordu: “Öldü mü?..” Cenk “La havle” çeker gibi yaptı ve şöyle dedi: “Yok, ölmedi, Azrail kaçırmış, fidye istiyor…” GÜNÜN SÖZÜ “Mutlu olmak mı istiyorsun?.. Kimseden bir şey bekleme…” Bob Marley",https://www.nefes.com.tr/yazarlar/memduh-bayraktaroglu/buyudugunde-ne-olacakmis-12265
Memduh Bayraktaroğlu,Ülke yangın yerine döndü,24 Ocak 2025 05:50,"Tarih: 31 Aralık 1978… CHP, AP’den transfer edilen 11 milletvekilinin de katkısıyla 2. Milliyetçi Cephe Hükümeti’ni gensoruyla düşürdü… Aynı gün, Cumhurbaşkanı Fahri Korutürk tarafından hükümeti kurmakla görevlendirilen Ecevit, AP’den transfer ettiği on bir milletvekilinin tamamına bakanlık verdi… *** Bir süre sonra; grevler, yokluk, kuyruklar, karaborsa ve akıl almaz fiyat artışları başladı… Fiyat Kontrol Komiteleri kuruldu… Böylece: Enflasyonla mücadele edilebileceği zannedildi ama daha kötü oldu… Ülke yangın yerine döndü… BAŞBAKAN İSTİFA ETTİ... 14 Ekim 1979 ara seçimleri (5 milletvekilliği 50 senatör) yapıldı… 5 milletvekilliğinin beşini, 50 senatörün ise 33’ünü AP kazandı… Kalan 17 senatörlüğün; 12’sini CHP, 4’ünü MSP, 1’ini MHP aldı… AP’nin büyük seçim zaferi, CHP’nin ise hezimeti sonrası Başbakan Ecevit istifa etti... *** Cumhurbaşkanı Fahri Korutürk, AP Genel Başkanı Demirel’i hükümeti kurmakla görevlendirdi… MSP’in “çekimser” kaldığı oylamada, güvenoyları, güvensizlik oylarından fazla çıkınca: Korutürk’ün onayladığı kabine güvenoyu almış oldu, azınlık hükümeti kuruldu… *** Milton Friedman’ın Faşist Pinochet’nin yönettiği Şili’de uygulattığı “Enflasyonla mücadele” programının aynısı: 24 Ocak 1980’de açıklanarak yürürlüğe konuldu ve uygulama görevi yine Başbakanlık müsteşarı Turgut Özal’a verildi… “Hükümet harcamalarını artırmak, ekonomik büyümeyi teşvik etmez; aksine, ekonomik verimliliği azaltır” sözüyle tanınan Friedman’ın programı kısa zamanda: Halkı, esnafı, emekçiyi, emekliyi, köylüyü ve sanayiciyi canından bezdirdi ama… Aynı yılın (1980) haziran, temmuz ve ağustos ayı enflasyon oranları eksi (Deflasyon) çıktı… İNŞALLAH KANAATİM YANLIŞTIR… Azınlık Hükümeti’nin enflasyonla mücadelede gösterdiği başarı(!), İstanbul sermayesini heyecanlandırdı… TSK’nın tepe yönetimi ile görüşüldü, demokratik bir ortamda bu başarının daha fazla sürdürülemeyeceği anlatıldı… “Anarşik” olayları bahane eden TSK komuta kademesi, 12 Eylül 1980’de darbe yaptı… Ekonomi yönetimi, hükümette Başbakan Yardımcısı olarak görev alan Özal’a verildi… “Piyasa ekonomisi” uygulamalarına devam edildi… Grev ve lokavt yasaklandı… *** TCMB’nın (2.5 puan) faiz indirimini duyunca Şimşek’in Özal’ın programına devam edeceği ama demokrasinin bir süre için dinlendirileceği kanaatine vardım… İnşallah kanaatim yanlıştır…",https://www.nefes.com.tr/yazarlar/memduh-bayraktaroglu/ulke-yangin-yerine-dondu-10405
Memduh Bayraktaroğlu,Alışmışın kudurması,15 Ocak 2025 05:45,"Çok alışık olduğumuz Türkçe cümlelerden biri şöyle: “Dünyanın hiçbir ülkesinde böyle şey yoktur…”. Sanırsınız bütün dünya ülkelerini gezip görmüş ve… Geniş bir toplumsal inceleme yapmışlardır… Oysa hiç de öyle değildir… Onlara bu cümleyi kurduran; çocukluklarından itibaren en çok duydukları sözlerden biri: “Dünyanın hiçbir ülkesinde böyle şey yoktur” cümlesi olduğu içindir… O nedenle, işlerine gelmeyen konularda: Çocukluklarından itibaren beyinlerine kazınmış bu sözü söylerler... İKİYÜZLÜLÜK Operasyon çekilen siyasetçi, muhalefet partisinden ise muhalifler ve yanlıları: “Dünyanın hiçbir ülkesinde böyle şey yoktur…” deyip devam ederler, “henüz ortada kesinleşmiş bir yargı kararı yokken yani masumiyet karinesi olduğu halde partimiz kirletilmek istenmiştir…”. *** İktidar ve yanlıları ise, masumiyet karinesini görmezden/duymazdan gelir: Operasyon çekilen muhalif siyasetçiler suçüstü yakalanmış gibi açıklamalar yaparlar… Çünkü bizim gibi, insani gelişmişliğini gerçekleştirememiş insanlardan oluşan az gelişmiş ülkelerde asıl olan: İkiyüzlülüğü başarabilme yeteneğidir… DAYANAK HUKUKMUŞ GİBİ Beşiktaş Belediye Başkanı’na yapılan yargı/muktedir operasyonu için ben: “Dünyanın hiçbir ülkesinde böyle şey yoktur” cümlesini kullanmayacağım… Aksine: Demokrasi ve hukuk anlayışı gelişmemiş tüm az gelişmiş ülkelerde benzer olaylar yaşanır… Ve o az gelişmiş ülkelerin hepsinde de muhalefet aynı tepkiyi gösterir: “Hukuki hiçbir dayanağı yok…”. *** Eğer, yürekli bir güvenlik ve yargı ekibi çıkmış ve muktedir ile bakanları için bir operasyon yapmışsa… Bu defa da iktidar ve yanlıları: “Bu, hükümetimize ve sayın başkanımıza yapılmış bir yargı darbesidir” yaygarasını koparırken… Muhalefet partileri ve yanlıları ise, operasyonu sahiplenir… DEĞİŞEN YOK Az gelişmiş ülkelerde iktidar; gerçeklerin öğrenilmesini gizlemek amacıyla herkesi baskılar… Muhalefet ise operasyon kendisine yönelikse “bu iğrenç bir hukuksuzluk!” diye bağırır… Eğer operasyon iktidara yapılmışsa bu defa da: “Ankara’da yargıçlar var” diyerek yargıyı sahiplenir… *** Yani canlarım… Az gelişmiş ülkelerde oyuncular değişir oyun değişmez… Ne güzel söylemiş Neyzen Tevfik: “Türkü yine o türkü, sazlarda tel değişti, yumruk yine o yumruk, bir varsa el değişti!..”.",https://www.nefes.com.tr/yazarlar/memduh-bayraktaroglu/alismisin-kudurmasi-8393
Memduh Bayraktaroğlu,Sözün bittiği yer,30 Ocak 2025 06:00,"Erdoğan iktidarı ülkede gelir dağılımında öylesine feci bir adaletsizlik yarattı ki... Haksız elde edilen, vergilendirilmemiş kazançlar: Konuta, dövize ve altına kaydı... Haliyle mevcut olan orta direk de eridi... 15 yıl öncesine kadar konut sahibi olabilen ücretli kesim, mevcut konutunu bile satmak zorunda kaldı... *** Kötü yönetildiği için sağlığını kaybeden ekonomide; “yatırım” olarak konutu tercih eden milyonlarca konut sahibi: Kira artışında üstünlük sağladı… Onların konutlarına ise, köydeki tarlasını, çiftini çubuğunu satanlarla... Sosyal ve ekonomik kriz yaşayan ülkelerden gelen sığınmacılar talep yaratınca... Ev kiraları orta direğin ödeyebileceği rakamların çok üstüne çıktı... Bu gelişmeler: yaşadığımız toplumsal ve ekonomik facianın sebebi oldu... Ama, halkın AKP’ye oy vermekte kararlı ve ısrarlı en yoksul kesimi halen: Kriz ve pahalılık yokmuş gibi yapıyor... Sözün bittiği yer de işte burası... Bir dönem, ABD Temsilciler Meclisi Başkanlığı yapan, 1.45 boyundaki Carl Albert anlatıyor: “Bir gün bir kasabada, heyecanlı bir nutuk attıktan sonra, küçük bir çocuk yanıma yaklaşarak dedi ki: ‘Efendim, bugün bana gerçekten ilham verdiniz. Size çok teşekkür ederim.’ Gülümseyerek çocuğa baktım… Onunla biraz konuşmak istedim. Alacağım cevabı daha sonraki nutuklarımda kullanmayı düşünerek, ona ilham veren sözlerimin neler olduğunu sordum, çocuk cevap verdi: ‘Bana ilham veren nutkunuzdaki herhangi bir sözünüz değildi efendim. Sizin gibi karides boylu minicik bir adam Temsilciler Meclisine başkan seçilirse, kendimin de bir gün Cumhurbaşkanı olabileceğimi düşündüm. Onun için size teşekkür ettim’…”. *** Kendisinden “karides boylu” diye söz eden bir çocuğu çevresine anlatıp kahkahalarla gülecek kadar yüksek hoşgörülü kişi, ABD Meclis Başkanı… Yaptıkları haber nedeniyle gözaltına alınan gazeteciler ülkesinde, bu anekdot: Yorum gerektirir mi?.. Geçtiğimiz günlerde Maliye Bakanı Şimşek: “Piyasadaki hâkim gücünü kötüye kullananlara fırsat vermeyeceğiz…” diyerek... Kartelleşme(!) eğiliminin yüksek olduğu sektör ve firmalara inceleme başlatıldığını açıkladı... *** Tarih tekerrür ediyor... 1978-1979 ve 1999-2001 yılları arasında başbakan olarak ülkeyi yöneten Ecevit’i ve CHP’yi perişan eden, “piyasalara baskı ve müdahale”: AKP’yi de çökertiyor… *** Böylece, “piyasa ekonomisi” isimli ekosisteme de ihanet ediliyor… Durun hele durun, bunlar henüz iyi günlerimiz… Turpun büyüğü heybede… Erdoğan’ın paniği de işte bu yüzden…",https://www.nefes.com.tr/yazarlar/memduh-bayraktaroglu/sozun-bittigi-yer-11718
Memduh Bayraktaroğlu,Ahmet Hakan’ın Erdoğan’a verdiği aklın gerekçesi bakın neymiş,10 Şubat 2025 06:00,"Trump’ın, “Savaş bitiminde Gazze’yi biz alıp imar edeceğiz” arsızlığına rağmen, Tayyip Bey’in “susma” hakkını kullandığını, kamuoyunun %80’i bilmiyor… Çünkü iktidar destekçisi medya bu konudaki tartışmaların “haber” niteliği taşıdığına inanmıyor… Oysa bir yandan solcular sıkıştırıyor Erdoğan’ı diğer yandan sağcılar: “Hani sen Gazzelileri çok seviyordun, haydi tam zamanı ‘Eyyy Trump!’ çeksene” diye tahrik ediyorlar… *** Cumhurbaşkanlığı uçağının müzmin konuklarından biri olan Ahmet Hakan ise çıkılacak beş günlük Uzakdoğu gezisinde yerini sağlamlaştırabilmek için midir yoksa gereğini yerine getirmek için midir nedir, Erdoğan’ın bu sessizliğini “akılcılık” olarak tarif ediyor: “Muhalefetin ‘Susuyorsun, neden cevap vermiyorsun’ demesine hiç aldırış etmeyin” diyor... *** Peki Ahmet’in, Erdoğan’ın “sus pus” olmasını tavsiye etme gerekçesi ne?.. Onu da yazıyor Ahmet… Erdoğan, Trump’a cevap verirse… “Trump’la kurulmaya çalışılan diyalog potansiyeli ortadan kalkarmış…”. *** Nasıldı o söz: “Merdi Kıpti şecaat arz ederken sirkatin söylermiş…”. HAYALİ BİLE CİHAN DEĞER Psikoloji araştırmacılarının yaptığı bir deneye göre: Homo Sapiens’in yaşayan en yakın akrabalarından olduğu düşünülen bonobolar (cüce şempanzeler), insanların bir konuda “cahil” olup olmadığını anlayabiliyormuş... *** Canlarım, “meselâ” diyorum… Haber kanallarının her biri, kadroya birer bonobo maymun alsa... Bonobalar, kendisiyle aynı fikirde olmayan herkese: “Yanlış düşünüyorsun” diyen konuşan kafaların cehaletlerini derecelendirip izleyicilerle paylaşsa ve onlara: “Bu ise her söylediğinin doğru olduğunu zanneden geri zekâlının teki” mesajı verse… *** Biliyorum efendim… Benimki de ham hayal ama olsun… Hayali bile cihan değer… SALLABAŞLAR Arap dil bilgini Ahfeş, kendisini dinleyecek kimse bulamayınca... Dersi, keçisine anlatırmış ve zaman zaman keçinin başına bağladığı ipi çekerek: Söylediklerini onaylatırmış... Bizim deyimler sözlüğümüzde... Her fikri, başını sallayarak kolayca kabul eden yalakalar için: “Ahfeşin keçisi gibi sallar başını” deyimi kullanılır... *** Az gelişmiş ülkeler neden mi az gelişmiştir?.. Bakanları, milletvekilleri, üst düzey bürokratları ve iktidar destekçisi gazetecileri Ahfeş’in keçisi gibidir de ondan…",https://www.nefes.com.tr/yazarlar/memduh-bayraktaroglu/ahmet-hakanin-erdogana-verdigi-aklin-gerekcesi-bakin-neymis-14233
Memduh Bayraktaroğlu,Sudan yazılar,27 Ocak 2025 06:00,"Geçen gün bildik biri bana çattı. Dedi ki: “İlk günleri o kadar kötü yazmıyordun, son günlerde boş veriyorsun gibi. Yazıların çok sudan. Böyle sudan yazı yazmak kadar kolay iş olmaz. Sana işin kolayına başvurmayı yakıştıramıyorum doğrusu…”. Dediklerinin yarısı doğru, yarısı yanlıştı. Son günlerde doğrudan doğruya sudan nesneler yazdığım doğruydu. Yanlış olan yarıya gelince: sudan yazı yazmanın kolay olduğu iddiası... Yaptığım denemelere dayanarak söylüyorum ki, bir yazıcı için sudan yazı yazmak kadar güç iş yoktur. Yazı denilen nesne, eninde sonunda, duyguları, düşünceleri çizgileştirmek, söylemek gerekir. Ne kadar değersiz ne kadar değmez de olsa, bir düşünceyi, bir duyguyu söylemek, önceden olan bir nesneyi, elle tutulur, gözle görülür bir anlatım biçimine sokmaktır. Söylenecek, anlatılacak duyulacak bir düşünce, bir duygu olduktan sonra bunun yazılması, yazıcının ustalığına göre bir vakit işinden başka bir nesne değildir. Gelelim sudan yazı yazmaya... Sudan yazı yazmak, bir boşluğu biçimlendirmek, bir yokluğu kelimeler, sözlerle bir kâğıt üstünde var kılmaktır. Görüyorsunuz ya, sudan yazı yazmak, yoktan var etmek gibi bir nesne olduğundan, sudan yazı yazan adam Tanrıya benzer. Alay, malay kendimi zorlaya zorlaya bir sudan yazı daha yazdım işte… BÜYÜK USTA YAZDI Az önce okuduğunuz makaleyi 23 Ocak 1935’te Orhan Selim yazdı, Akşam Gazetesi’nde yayımlandı… Kim bu Orhan Selim?.. O dönemde kendi adıyla yazı yazdırılmayan Nazım Hikmet… Peki, Nazım’ın bu yazısını yayımlamak nereden aklıma geldi?.. Büyük Usta’ya yapılan eleştirinin hani neredeyse birebir aynısı, bana yapılıyor da ondan… Eleştiri amaçlı olsa da özünde, “yüzde yüz suçlama” olan bu cümlelere şu cevabı veriyorum: “Yiğitsin der candan ederler, cömertsin der maldan ederler…”. YAYGARA YAPMADIM Son 5 yılda “Cumhurbaşkanı’na hakaret” iddiasıyla yapılan şikâyetler üzerine otuzdan fazla dosyadan yargılandım… Kimileri gibi bu yargılanmalar konusunda yaygara yapmadım… Her girdiğim duruşmada savcı ve yargıçtan lehimde ya da aleyhimde hemen karar verilmesini talep ettim… Gerekçem, sunacağım herhangi bir delil ve duruşmalara gidip gelecek kadar çok vaktimin olmadığıydı… Aynı dosyadan ikinci duruşmanın yapıldığını hatırlamıyorum… Her dosya tek celsede bitti… Sadece ikisinden (Biri, 1 yıl 20 gün, diğeri 6 ay) hapis cezası aldım… İkisi de halen istinafta… SUÇUM NEYDİ Bu 5 yıllık süreçte hem iktidarın hem muhalefetin gözünde “makbul olmayan yazar” olarak tanındım… AKP’li milletvekili ve yazarlardan daha çok, CHP’li siyasetçi ve yazarlardan tepki çektim… “Sebep neydi?” diye sorarsanız… Anlayabildiğim ya da onların anlatmaya çalıştığı kadarıyla: 1999 – 2002 yılları arasında, DYP Genel Başkanı Prof. Dr. Tansu Çiller’in (Muhalefet partisi lideriydi) danışmanı olmaktı…",https://www.nefes.com.tr/yazarlar/memduh-bayraktaroglu/sudan-yazilar-10996
Memduh Bayraktaroğlu,Hangisi kazanacak?,18 Ocak 2025 05:45,"Yaşlı Kızılderili, genç torunuyla birlikte otururken ona, hayatta önemli bir ders vermek ister… “Torunum” der ve devam eder, “İçimdeki iki kurt arasında amansız bir savaş var… Bu savaş, her insanın içinde yaşanır… Bir kurt kötü; öfke, kıskançlık, açgözlülük, kin, yalan ve bencillikle dolu... Diğeri ise iyi; sevgi, barış, umut, cömertlik, doğruluk, nezaket ve inançla dolu...” Torun, dedesini dinledikten sonra biraz düşünür ve ona şu soruyu sorar: “Peki Dede, bu iki kurttan hangisi kazanacak?..”. Dede cevap verir: “Hangisini beslersem o kazanacak…”. *** Beşiktaş BB Akpolat, doğrudan yönetmediği bir iştirak şirketindeki işlem nedeniyle, tutuklandı ancak… Kültür ve Turizm Bakanı Ersoy’un Başkanı olduğu Yunus Emre Vakfı yöneticileri, sahte belge düzenleyerek, kurumu soydukları halde… Vakıf Başkanı Ersoy tutuklanmadı?.. *** Yargıdan sorumlu kişilere soruyorum: İçinizdeki kötü kurdu siz mi besliyorsunuz?.. Yoksa beslemeleri için yargıç ve savcılara talimat mı veriyorsunuz?.. *** Sayın Erdoğan, Sayın Adalet Bakanı, Sayın Savcılar ve Sayın yargıçlar!.. Yıllar önce dinlediğim bir ABBA şarkısı şöyle diyordu: “Yansıttığınız her duygu bir bumerangdır…”. *** Ronald Reagan’ın bir sözüyle bitireyim: “Barış, çatışma olmaması değil, çatışmayı barışçıl yollarla çözme becerisidir…”. MUZIR HERİFLER Yıl 2016, aylardan Mart… Erdoğan, John Kerry ile görüşür ve şöyle der: “Batı’ya gönderdiğimiz öğrenciler zihinleri iğfal edilmiş halde ülkelerine döndüler…”. Kerry, taşı gediğine kor: “Mutluluğumu ifade ederek söylüyorum; Sayın Erdoğan’ın, Davutoğlu’nun ve Gül’ün çocukları bizim okullarda okudular!..”. *** Şu Amerikalılar: Amma da muzır hani… ANLAT ANLAT… İktidara verdikleri destekle bilinen Siyasal İslâmcı yazarlar diyor ki: “CHP iktidara gelince başı örtülü kızları üniversiteden kovacak, çarşafları yırtacak, sakalları yolacak…”. Ferhan Şensoy böyle dandik geyik yapanlara ne güzel söylerdi: “Anlat anlat heyecanlı oluyo…”. BAZEN SİLMEZMİŞ Hüsmen, don almaya gitti, tezgâhtar sordu: “Slip mi giyersiniz?..” “Yok be ya” dedi Hüsmen, “bazen de silmeden giyerim…”.",https://www.nefes.com.tr/yazarlar/memduh-bayraktaroglu/hangisi-kazanacak-9116
Memduh Bayraktaroğlu,Erdoğan aday olamayacak çünkü,17 Ocak 2025 05:45,"Devlet Bahçeli, grup konuşmasında, erken seçim isteyen Özgür Özel’e hitaben şöyle dedi: “Özgür Bey hesabını kitabını seçimlerin zamanında yapılmasına göre hazırla zira erken seçim düşü görmek, kurt ininde çakal izi aramak kadar abuk sabuk bir halin özetidir. Seçimlerin erkene alınması diye bir şey yoktur…”. *** Bu demektir ki; Devlet Bey, seçimlerin erkene alınması kanun teklifini desteklemeyecek… Bu demektir ki; Erdoğan’ın bir kez daha aday olmasına imkân ve izin vermeyecek... Bu demektir ki; seçimler zamanında yapılınca da Erdoğan aday olamayacak... Bu demektir ki; Devlet’in Erdoğan’la işi (Şimdilik) bitti… LÜTFEN UNUTMAYIN… Bahçeli’nin samimiyetine inanıyorum ve diyorum ki: Terör örgütüyle iltisaklı olduğu iddiasıyla Mardin Belediye başkanlığı görevinden alınan Ahmet Türk’e olan samimi saygısını ve… TSK’yı “küçük düşürücü” söylemde bulunduğu iddiasıyla ev hapsine mahkûm edilen muhalif Özlem Gürses’i iki kere telefonla aradığını ve sıcak ilgi gösterdiğini: Lütfen unutmayın… ASLA VAZGEÇİLMEMELİ Dün, toplumsal çürümeye dikkat çekmek istemiştim, haklı olarak şu soru geldi: “Toplumsal çürümeyi ve kötü insanların baskın hale gelmesini önlenmek için ne yapılmalı?..”. Kısaca yazayım: *** Ülke, tüm kişi ve kurumlarıyla, bireysel ve kolektif bir çaba göstermeli… İnsanların eleştirel düşünme becerileri geliştirilmeli... Ahlâki değerler teşvik edilmeli… Hukukun üstünlüğü ve eşitlik ilkeleri güçlü bir şekilde korunmalı... Liderler ve yöneticilerin, liyakat esasına göre seçilmesi ve denetlenmesi sağlanmalı… İyi insanlar bir araya gelerek kötüye karşı direnç göstermeli… *** Toplumsal çürüme, bireylerin ve toplumların değerlerini sorgulamalarını zorunlu kılar... Bu nedenle, iyi insanların kötüler tarafından kovulduğu bir dünyada: Adalet, empati ve dürüstlük yeniden inşa edilmeli… *** “Bu dönüşüm nasıl mümkün olacaktır?” diye sorarsanız, söyleyeyim: Bireylerin ve kolektif bilinçlerin el ele vererek kötüye karşı direnmesiyle… Unutulmamalıdır ki, bir toplumu değiştiren ve dönüştüren şey: İyi insanların asla vazgeçmemesidir… BEKLERMİŞ İdama mahkûm olan Hüsmen’e son arzusunu sordular: “Kızanımın yanına gömün be ya” dedi… Oğlunun yaşadığını hatırlattılar, omuzlarını silkti: “Olsun be ya, beklerim…” *** Neymiş, “Abderalılar aptalmış…”. Hüsmen de (Ben de) Abderalı be yaaa…",https://www.nefes.com.tr/yazarlar/memduh-bayraktaroglu/erdogan-aday-olamayacak-cunku-8900
Memduh Bayraktaroğlu,Ayhan Işık ve Ferdi Tayfur,07 Şubat 2025 06:00,"Yıl 1978 olmalı… Genel müdürü olduğum şirketin Yönetim Kurulu Başkanı ve en büyük hissedarı Ali Ellialtıoğlu ile genelde hemen her akşamüzeri olduğu gibi, Elmadağ Divan Oteli’nin barında atıştırıyorduk… O gün bir de konuğumuz olacaktı: Ayhan Işık... *** Ali Bey, Ayhan Işık’la delikanlılık yıllarından arkadaştı… Işık’ın (Asıl soyadı Işıyan’mış) sadece yakışıklı bir aktör değil aynı zamanda, çok ilkeli ve dürüst bir insan olduğunu anlatırdı… Bu arada unutmadan; bu satırları okuyup da Ali Bey’i tanıyanlar, Ayhan Işık’ın sarı saçlı mavi gözlüsü (İkisi de 1929 doğumlu ikisi de 1.80 boyunda idiler) olduğunu hatırlayacaklardır… İşte o gün, temiz yüzlü, gözlerinin içi gülen saygılı bir genç geldi Ayhan Bey’in yanına… Eğildi, Ayhan Bey’in elini öpmek istedi… Ayhan Bey çevik bir hareketle ayağa kalktı, elini öptürmedi ama kendisi o genç adamı yanaklarından öptü… Karşılıklı olarak hâl hatır soruldu ve genç adam aynı saygısıyla yürüdü gitti… “Ferdi Tayfur” dedi Ayhan Bey… “Çok saygılı bir çocuk, çok da aklı başında, şiir yazıyor, beste yapıyor ve kendisi söylüyor; sinema için de ideal bir yüzü ve fiziği var sanırım prodüktörler de benim gördüğümü görüyorlardır…”. KEFENİN CEBİ YOK O günden sonra Ferdi Tayfur’u bir daha hiç görmedim… Hiçbir filmini izlemedim… Canlı performansını hiç dinlemedim ama dinleyenler yere göğe sığdıramıyorlardı… Dünkü NEFES’te, servetinin önemli bir kısmını: TSK, LÖSEV ve Darüşşafaka’ya bağışladığını okuyunca; Ayhan Işık’ın onunla ilgili övgü dolu sözleri geldi aklıma… *** Ölüm, evrendeki en gerçek ve her canlının tadacağı en değişmez son… Kimi o ömrü, ihtiraslarıyla insanlığın felâketi, kendisinin ise kişisel çıkarları için harcarken… Kimileriyse, “kefenin cebi yok” diyerek bıraktığı servetin önemli bir kısmını, insanlığın ve ülkesinin hizmetine hediye ediyor… Allah, varsa bütün günahlarını affetsin Ferdi kardeşim… Yattığın yer nur olsun… TRUMP BU ABİ Trump, Beyaz Saray’da konuk ettiği insan kasabı Netanyahu’nun sandalyesini, Saray hizmetlilerinden biri gibi tutuyordu, otursun diye… O andaki Trump’ın yüzünü defalarca izledim… Yüzünde ve bakışlarında bir devlet insanı değil… Aldığı ballı börekli ihalelerden sonra, başarısını (!) arkadaşıyla: “Milletin anasının çamlıbeline koduk” özlü sözüyle paylaşan iş adamı ifadesi vardı… “Bana benim istediğimi ver, uğruna saçımı süpürge yapayım…” *** Bu Trump her şeyi yapar kardeşim… Meselâ Putin’le buluşur: “Sen şu, geri zekâlı palyaçoyu (Zelenski) bana bırak… Şuralarda ufacık tavizler ver gerisini ben hallederim” der… Zelenski’yi konuk ettiğindeyse: “Hey adamım, sen çok değerli bir devlet adamısın, o at hırsızı kılıklı Çar bozuntusunu ciddiye alma, şu konularda biraz taviz ver, gerisini bana bırak” diyecektir… *** Trump bu abi; beklenmeyeni bekle asla güvenme…",https://www.nefes.com.tr/yazarlar/memduh-bayraktaroglu/ayhan-isik-ve-ferdi-tayfur-13627
Memduh Bayraktaroğlu,Hay senin iletişimine...,08 Şubat 2025 05:30,"Televizyon haber kanallarında, konuların sözde uzmanları tartışıyor... Ya, körler sağırlar birbirini ağırlıyor... Ya da kavga, küfür, hakaret gırla gidiyor... *** Körlerle sağırların birbirlerini ağırladıkları programlarda tek “fikir” var: “Ortak fikir...”. Meselâ ya “Hükümet berbat...” diyenler bir araya gelmiş Hükümetin ne kadar kötü olduğunu anlatıyorlar birbirlerine.... Ya da “hükümet şahane ama muhalefet çok kötü...” diye sürekli çemkiriyorlar kendileri gibi düşünmeyenlere... *** Biraz “ortada” görünüp eskinin merkez medyasının yerini kapmak isteyenlerde ise kavga, küfür, karşılıklı hakaret... Eleştiri olarak söylenen söz ise şöyle: “Yanlış düşünüyorsun...”. *** Yav kardeşim; bilginin yalanı yanlışı olur... Haberin yalanı yanlışı olur da... Düşüncenin, fikrin yanlışı mı olur söyle?.. Adı üstünde, “fikir/düşünce...”. Herkesin fikri, düşüncesi doğrudur kendisine... Hem, senin doğru düşündüğünün kanıtı ne?.. Düşünce doğruluğu ölçme cihazın var da onunla mı ölçtün?.. *** Sen hele önce karşındaki ne demek istiyor bir dinle... Neden aynı fikirde değil seninle?.. Evet tabii, dinliyorsun ama anlamak için değil... Demagoji yapmak için dinliyorsun... Sonra da buna “iletişim” diyorsun... Hay senin iletişimine... ŞARTLAR BU En az 50 yıl geçti üzerinden... Film Türkiye’de “Parmaklıklar Arkasında” ismiyle vizyona girmişti... Paul Newman otoriteye karşı çıkan genç biri, George Kennedy ise hapishane müdürüydü... Kennedy bir gün Newman’ı fena şekilde dövüyordu... Elindeki copla Newman’a vurduktan sonra da şöyle diyordu: “Buradaki sorunumuz, iletişim eksikliği...”. Ne gülmüştüm ama ne gülmüştüm... Köşe yazarı olduktan sonra gördüm ki hapishanelerde ve az gelişmiş ülkelerde iletişim ancak bu şartlarda kurulabiliyor... HAYDİ SÖYLE... Hani sen: sevmek, sevilmek, gönül almak ve iletişim kurmak için yaratılmıştın?.. İyi de şimdi bu; gönül kırmak, nefret etmek, düşman olmak, uzlaşmak yerine hırlaşmak ne böyle... Sen bunlar için mi insan olarak yaratıldın: Haydi söyle...",https://www.nefes.com.tr/yazarlar/memduh-bayraktaroglu/hay-senin-iletisimine-13860
Memduh Bayraktaroğlu,İmamoğlu’na yapılan yargı zulmü yeni değil,29 Ocak 2025 06:00,"İBB Başkanı Ekrem İmamoğlu’nun basın toplantısını dinlerken bir yandan da tarihin bilinen adaletsiz yargılamalarını hatırlamaya çalışıyordum… Meselâ, “şehrin tanrılarına inanmamak ve gençliği yoldan çıkarmak” gibi uydurma bir ithamla Sokrat’a yapılan yargı zulmü ve Sokrat’ın o, olağanüstü savunması… Üzerinden 24 yüz yıla yakın zaman geçmesine rağmen halen unutulmadı… Zalimlerin ise adlarını bilen bile yok… *** Dini sapkınlık ve büyücülükle suçlanan Fransız Jeanne d’Arc, 1431 yılında kazığa bağlanarak yakıldı... Yargılamayı yapan ve hükmü veren yargıçlar taraflıydı, İngiltere’nin ve kilisenin baskısı altındaydı… Jeanne, ölümünden 25 yıl sonra beraat etti ve 1920’de azize ilan edildi... *** 1894-1906 yılları arasında Almanya için casusluk yapmakla suçlanan Fransız ordusunda görevli Yahudi subay Yüzbaşı Alfred Dreyfus: Antisemitik önyargılar üzerine inşa edilen suçlamalar nedeniyle yargılandı… Mahkemede sahte belgeler kullanıldı ve deliller göz ardı edildi… Haksız yere mahkûm edilen Dreyfus, Şeytan Adası’na sürgün edildi... Yıllar sonra masumiyeti kanıtlanan Dreyfus’un itibarı iade edildi. *** Başbakan Adnan Menderes ve iki bakanı (Hasan Polatkan, Fatin Rüştü Zorlu), darbecilerin kurduğu mahkemelerde yargılandılar, 16-17 Eylül 1961’de idam edildiler... Mahkeme Başkanı Salim Başol, Menderes ve iki bakanına: “Sizi Yassıada’ya tıkan kudret neden böyle istemiş, onu biz bilemeyiz” diyerek yargılamaların ve idam cezalarının nasıl da adaletsiz olduğunu itiraf etmişti… Yıllar sonra itibarları iade edilen üç devlet adamı Topkapı’da anıt mezarda yatıyorlar… *** Güney Afrika’da apartheid rejimine karşı faaliyetler yürütmek ve devleti yıkmaya çalışmakla suçlanan Nelson Mandela, 1964 yılında ömür boyu hapis cezasına çarptırıldı. Yargılama, apartheid rejiminin siyasal muhalefeti bastırmak için kullandığı bir araçtı… Mandela’nın savunmasına rağmen, mahkeme tamamen rejimin kontrolü altındaydı… Mandela, 27 yıl sonra serbest bırakıldı ve Güney Afrika’nın ilk siyah başkanı oldu… *** Deniz Gezmiş, Yusuf Aslan, Hüseyin İnan, Türkiye Cumhuriyeti Anayasası’nın tamamını/bir kısmını tağyir, tebdil veya ilgaya cebren teşebbüs suçunu işledikleri iddiasıyla yargılanıp idam cezasına mahkûm edildiler ve bu cezalar 6 Mayıs 1972’de infaz edildi… Çünkü… 12 Mart 1971 muhtırasıyla mevcut Demirel Hükümetini deviren generaller öyle istemişlerdi… *** İSTANBUL Büyükşehir Belediye Başkanı Recep Tayyip Erdoğan, Diyarbakır DGM Savcılığı’nın, “Siirt’teki konuşmasında, halkı sınıf, ırk, din, mezhep veya bölge farklılığı gözeterek kin ve düşmanlığa tahrik ettiği” gerekçesiyle açtığı davada, 10 ay hapis cezasına mahkûm oldu... Erdoğan, başbakan ve cumhurbaşkanı olarak 22 yıldır ülkeyi yönetiyor… *** Sözümün özü: Bu davalar, hukukun siyasi, dini veya toplumsal önyargılar nedeniyle nasıl araçsallaştırılabileceğini göstermektedir. Ancak unutulmamalıdır ki, adaletsiz yargılamalar, sadece bireylerin değil, toplumların hafızasında da derin izler bırakmış ve gelecekteki adalet mücadelesine ilham kaynağı olmuştur... *** Ekrem İmamoğlu’nun daha önceki yargılanmasının ve bundan sonra yapılacak yargılamaların yorumunu ise sizlere bırakıyorum…",https://www.nefes.com.tr/yazarlar/memduh-bayraktaroglu/imamogluna-yapilan-yargi-zulmu-yeni-degil-11478
Memduh Bayraktaroğlu,İnsani değerler unutulunca,03 Şubat 2025 06:00,"İnsanlık, tarihi boyunca maddi kazanç, güç ve statü gibi dünyevî değerler ile; merhamet, adalet ve dayanışma gibi insani değerler arasında bir denge aradı... Ancak, modern dünyada, ekonomik kazanç ve bireysel başarı gibi maddi unsurlar, insani değerlerin önüne geçti... Bu durum, toplumların ahlâkî ve sosyal yapısını sarstı... Küreselleşme, kapitalizm, teknoloji ve bireycilik gibi unsurlar, Dünyevî değerlerin öne çıkmasının en etkin sebeplerinden biri oldu... Özellikle modern kapitalist sistem, bireyleri sürekli olarak maddi kazanç ve kişisel başarı odaklı bir yaşama yönlendirdiği içindir ki: İnsani değerler ikinci plana itildi... ORTA DİREK ERİDİ Maddi kazanç ve kişisel çıkarlar ön plâna alındığındaysa insanlar başkalarını sömürme, haksız kazanç sağlama ve etik dışı davranışlar sergileme eğiliminde oldular... Bu da toplum içinde güven ve dayanışmanın azalmasına yol açtı... Dünyevî değerlerin öncelikli hale gelmesiyle birlikte gelir dağılımı eşitsizliği büyüdü... Zengin ile fakir arasındaki uçurum derinleşti, orta direk eridi... Bu durum, toplumda huzursuzluk, çatışma ve sosyal dışlanmayı artırdı... *** Sınırsız kâr hırsı ve tüketim odaklı yaşam tarzı, doğaya büyük zarar verdi/vermeye devam ediyor... Çevresel felâketler, küresel ısınma ve doğal kaynakların tükenmesi gibi sorunlar, insanlığın geleceğini tehdit eden en büyük risklerden biri haline geldi... Maddi kazanç ve statü odaklı bir yaşam anlayışı, insanların birbirlerine karşı samimiyet ve empati duygularını zayıflattı... Bu durum, bireylerin yalnızlaşmasına, ruhsal bozuklukların artmasına ve toplumsal aidiyet duygusunun kaybolmasına yol açtı... SAVAŞ VE ÇATIŞMA Merhamet, adalet, paylaşım ve dürüstlük gibi İnsani değerler, insanlığın daha huzurlu ve refah içinde bir geleceğe ulaşmasını sağlar… Eğer insani değerler tekrar ön plana çıkarılmazsa, insanlığın geleceği kaynaklar üzerindeki rekabet ve ekonomik eşitsizliklerin artması nedeniyle, ülkeler ve toplumlar arasında daha fazla gerilim yaratılacaktır… Bu ise daha fazla savaş daha fazla çatışma demektir... Bireylerin sürekli rekabet ve maddi kazanım peşinde koşması; stres, depresyon ve kaygı bozukluklarını arttırır… Bunun sonucunda, insanlar mutsuz ve tatminsiz bir yaşam sürmek zorunda kalırlar…. HER ŞEYE RAĞMEN UMUTLUYUM İnsanlığın sürdürülebilir bir geleceğe ulaşabilmesi için insani değerlerin yeniden ön plana çıkarılması gerekiyor... Bu nedenle okullarda ve üniversitelerde yalnızca akademik başarı değil, aynı zamanda empati, adalet ve vicdan gibi değerler de öğretilmeli… Oysa ben 45 yıl önce küreselleşme, liberal demokrat ve en az eşitsizlikçi kapitalizm için nasıl da ümitliydim… Yine de ve her şeye rağmen insanlığın geleceğinde çok umutluyum çünkü… Dünya böylesine liyakatsiz siyasal kadrolara daha fazla tahammül edemeyecektir…",https://www.nefes.com.tr/yazarlar/memduh-bayraktaroglu/insani-degerler-unutulunca-12607
Memduh Bayraktaroğlu,Uğur mu yağmur bombası mı?,23 Ocak 2025 06:08,"1994’te merkez sağ ve merkez sol kendi aralarında birbirlerine düşünce… İstanbul yerel seçimlerini, RP adayı Erdoğan sadece % 24.5’la kazandı… Göreve başlamasından sonra bardaktan boşanırcasına yağan yağmurlar için ise RP yönetici ve gazetecileri: “Partimiz ve başkanımız hemşerilerimize uğurlu geldi” diye hava bastı… Oysa yağan yağmurlar uğurun değil… Yağmur bombalarının (Bilimin) neticesiydi… *** Ülkeyi son 23 yıldır AKP yönetiyor… AKP’den önceki 80 yılda yaşanan felaketlerin en az 10 katı, son 22 yılda yaşandı… Hele şu Bolu/Kartalkaya faciası… Ne dersiniz?.. Partide uğursuz birileri mi var?.. Yoksa parti, uğursuz bir günde mi kuruldu?... Ya da Albert Camus, “Bir ülkeyi tanımak istiyorsanız, o ülkede insanların nasıl öldüğüne bakın” derken, Türk Müslümanlarını mı işaret etmişti?.. Uğur; genellikle bir nesnenin, kişinin veya olayın şans getirdiğine inanılmasıdır hatta, berekettir… Uğursuzluk ise belirli bir nesne, kişi veya olayın kötü şansa sebep olacağı inancıdır... Şans, talih, kader, kısmet, uğur ve uğursuzluk: İnsanlık tarihi boyunca olduğu gibi, günümüzde bile halen geçerli… *** İyi şeyleri, liderlerinin uğurlu oluşuna, felâketleri ise, rakiplerinin uğursuzluğuna bağlamada pek usta olan Siyasal İslâm: 1989 – 1994 yılları arasında yağmayan yağmurları ve susuzluğu: İBB Başkanı Nurettin Sözen’in, 17 Ağustos 1999 depremini ise “Ecevit – Bahçeli – Yılmaz üçlüsünün uğursuzluğuna” bağlamıştı... Ahmet Hakan, İBB Başkanı İmamoğlu’nu, Erdoğan’la değil de Başsavcıyla mücadele ettiği gerekçesiyle eleştiriyor… Ahmet’in yaptığı, İmamoğlu’na yönelik eleştiri değil, demagojidir… Çünkü hiçbir politik lider, yüksek bürokratların vicdan ve sadakatlerini etkisi altına almadan: Totaliter bir rejim kuramaz... Yani, sadakatlerini millete ve anayasaya göstermek yerine, tek kişiye gösteren bürokratlar: Haksız ve suçludur… Kendisine yapılan hukuksuzluklar nedeniyle Erdoğan’la değil… Bürokratıyla mücadele eden İmamoğlu’nu alkışlıyorum… Gökhan ÖZBEK @gokhanozbek Belgrad’da tren kazası sonucu 15 insan ölünce Sırbistan ayağa kalktı. Sorumlular istifa etti. Biz ise 79 can verdik, sorumlular istifa etmedi, kongreler yapıldı, en ufak basın açıklaması yapılmadı…",https://www.nefes.com.tr/yazarlar/memduh-bayraktaroglu/ugur-mu-yagmur-bombasi-mi-10157
Memduh Bayraktaroğlu,"Si̇yaset, psi̇koloji̇mi̇ bozdu ama…",20 Ocak 2025 05:50,"İşim gereği son 30 yıldır sürekli olarak: Siyaset yazıyor… Siyaset konuşuyor… Siyaset dinliyorum… Sadece psikolojim değil… Siyasal ve sosyal ilişkilerim de bozuldu... Dostlarımın sayısı, düşmanlarımın sayısından kat kat fazlayken… İhtimaldir ki şu anda, eski dostlar bile… Kendileri gibi düşünmediğim için: Düşman oldu… *** Kabul; siyaseti takip etmek, ülkemizdeki ve dünyadaki gelişmeler hakkında bilgi sahibi olmamı sağlıyor… Kabul; dünyevi sorunların nedenleri ve çözümlerini daha iyi anlıyor, analitik düşünme ve eleştirel bakış açım gelişiyor… Kabul; siyasetle ilgilenerek toplumsal meselelerde daha duyarlıyım ve çözüm yolları arıyorum… Ama, ama, ama… Bir de perdenin öbür yüzü var… ŞİMDİ DAHA HUZURLU VE MUTLUYUZ Her ne kadar bütün videolarımı “enseyi karartmayın, umudunuzu kaybetmeyin” diyerek bitiriyorsam da: Siyasi tartışmaların yoğunluğu ve belirsizliklerle dolu gündem, beni sürekli bir endişe hali içinde bırakıyor; stres, kaygı ve tükenmişlik yaratıyordu… Karamsarlık ve gelecekle ilgili endişelerimi artırıyor… Farklı siyasi görüşlere sahip kişilerle çatışmaya girmek zorunda kalıyordum… Bu durum ise ilişkilerimde uzaklaşma ve kopmalara yol açıyor… Uyku düzenimden günlük işleyişe kadar birçok alanda olumsuz etkiler yaratıyor... Psikolojik baskı ve yorgunluğa sebep oluyordu… *** O nedenledir ki son zamanlarda siyasete daha dengeli yaklaşıyorum… Ara sıra siyaset dışındaki konularla ilgileniyorum… Bu, zihinsel dengemi korumama yardımcı oluyor… Sanat ve tabiata daha çok zaman ayırıyor, bireysel sağlığımı koruyorum… *** Bertrand Russel’ın harika felsefesiyle bitireyim: “Dünyada ‘mutlu’ dediğimiz insanların en göze çarpan özellikleri, kendilerinde yaşama zevki olmasıdır...” Sevgilim ve ben hem huzurlu hem mutluyuz… SAYAÇ TAKILMIŞ Hüsmen aradı, ilk kar yağdığında tezek yakmak istediğini, pahalı bulduğu için almadığını söyledi… Geçen gün yağan karda ise mecbur kalmış, tezek almaya gitmiş… Bir hafta önce pahalı bulduğu tezek fiyatı meğer ne kadar ucuzmuş… Tezek satıcısına: “Durduk yerde bu zam niye be ya?” diye sormuş: “Maliye, ineklerimin kıçına sayaç taktı be Üsmen aga” cevabını almış…",https://www.nefes.com.tr/yazarlar/memduh-bayraktaroglu/siyaset-psikolojimi-bozdu-ama-9499
Memduh Bayraktaroğlu,Hadi oradan edepsiz,05 Şubat 2025 06:00,"Galip takımın oyuncuları maç bittikten sonra sahada formalarının üstlerini çıkarıp seyirciye üçlü çektiriyor... Hakem sahaya dönüyor... Formalarının üstünü çıkaran futbolculara sarı kart gösteriyor... Futbolcular itiraz edince bir sarı daha… Ve takiben kırmızı kart… Ordudan ihraç edilen 5 teğmene yapılan aynen böyle... *** Tören bitmiş... Teğmenlerin bazıları mezun olmanın ve bu mezuniyeti, Devlet’in kurucusu Mustafa Kemal’e borçlu olmanın bilinci ve heyecanıyla: “Mustafa Kemal’in askerleriyiz” diye slogan atıyor, kılıç çatıyor... Birkaç gün sonra görüntüler iktidarın gazetecilerine servis ediliyor ve yaygara başlıyor... *** Mustafa Kemal düşmanları “kovun bunları ordudan” diye adet çırpınıyorlar ve teğmenler ihraç ediliyor… Teğmenler, Anıtkabir’de, Atatürk’ün huzuruna çıkıyor, saygılarını sunuyorlar... Hergelenin biri: “Amca!.. Bunlar var ya bunlar, Erdoğan’ı Mustafa Kemal’e şikâyet ettiler” çocuksu şımarıklığıyla aklı sıra teğmenleri kendi okurlarına şikâyet ediyor... Hadi oradan edepsiz… Hadi... Hadi... KARARLI VE ISRARLILAR Bilim insanı Galileo, dünyanın döndüğünü söylediği için Vatikan tarafından yargılanmış ve ölüme mahkûm edilmişti… “Dünyanın dönmediğini” açıklaması şartıyla idam edilmekten kurtulacağı, sevenleri tarafından baskılanınca, dünyanın dönmediğini söylemek zorunda kalmıştı… Ölmeden önceki son sözleri ise: “Yine de dünya dönüyor” olmuştu… *** Teğmenleri neyle suçlarsan suçla ey Ahmet!.. O şerefli teğmenler: “Mustafa Kemal’in askerleri olarak hayatlarına devam etmekte kararlı ve ısrarlılar...”. Onlar gibi tüm teğmenler “Mustafa Kemal’in askeri…”. GÜNÜN SORUSU Ahmet Hakan’a soruyorum: “Mustafa Kemal’in askerleriyiz” sloganı atan teğmenlerin bu onurlu duruşları nedeniyle TSK’dan ihraç edilmeleri: Türkiye’nin enflasyon liginde dünya altıncısı olmasını engelleyebildi mi?.. Başka sorum (Şimdilik) yok… ARADAKİ FARK Az gelişmiş ülkelerde kimi gazeteciler, muktedirlerin yolsuzluk haberleri içeren dosyalarını yayımladıkları için tutuklanır… Yine az gelişmiş ülkelerde kimi gazeteciler, politikacıların yolsuzluk haberlerini yayınlayan gazetecilere saldırarak, servetlerine servet katar…",https://www.nefes.com.tr/yazarlar/memduh-bayraktaroglu/hadi-oradan-edepsiz-13154
Memduh Bayraktaroğlu,Foseptiğe düşen padişah,06 Şubat 2025 06:00,"Erdoğan, Suriye’nin “Geçici” Devlet Başkanı El Şara’yı Ankara’da kabul etti… “Yanınızdayız,” mesajı verdi… İki Başkan’ın açıklamaları bana, Erdoğan’ın eski dava arkadaşlarından dinlediğim bir kıssayı hatırlattı… Sizlerle de paylaşmak istedim… *** Tebdili kıyafet tek başına gezintiye çıkan Padişah, saraya pek uzak olmayan bir mahalleden geçerken bir fukara evinin foseptik çukuruna düşmüş… Evin sahibi karı- koca padişahın bağırması üzerine dışarı fırlayıp, Padişah’ı çukurdan çıkarmış… Bir güzel yıkayıp pakladıktan sonra fukara adamın iç çamaşırlarını, eski püskü, mintanlarından birini ve yamalı bir pantolonunu giydirmişler… Bir süre sonra, karnını da doyurup yanlarında kalabileceğini bildirmişler… Padişah evine gitmek istediğini söyleyince, fukara karı kocayı da yanına alıp birlikte Saray’a doğru yürümüşler… Saray’a gelindiğinde askerlere de ezberletilen parolayı söylemiş Padişah… Kapılar açılmış… Padişah, karı kocaya dönüp “Benim evim burası ve bundan sonra siz de bu sarayda benimle yaşayacaksınız” demiş… Karı – koca hem sevinmişler ama hem de şaşırmışlar…. Saray’da Padişah’ın çalışma masasının olduğu yerden geçerlerken, Padişah adama dönmüş, az ilerideki merdivenleri işaret etmiş: “Efendi” demiş, “sen her sabah erkenden kalkıp şu merdivenin başında hazır ol vaziyette beni karşılayacaksın…”. Adam, ellerini göbeğinin üzerinde buluşturup başını öne eğmiş: “Emriniz olur Sultanım…”. Bir süre, Padişah sabah kalkıp da çalışma masasına her gelişinde, kendisini foseptikten çıkarıp bir güzel yıkayan ve karnını doyuran fukarayı görmüş… Ve fakat… Bir sabah fukara her sabahki yerinde yokmuş… Veziriazam merakla, fukaraya ne olduğunu sormuş… Padişah cevap vermiş: “Onu her görüşümde, b.k çukurundaki halimi hatırlıyordum da o nedenle kellesini vurdurdum…”. Eski yakın çevresi der ki: “Bizim Reis (Erdoğan) ikbale ulaştıktan sonra, fukaralık zamanlarında yanında duran, ona madden ve manen destek veren siyaset arkadaşlarının hepsini (Siyaseten) yok etti… Neden?.. Onları her gördüğünde, yoksulluk günlerini ve acizliğini hatırlıyordu da ondan…”. *** Benden Erdoğan’a tavsiye: Önümüzdeki aylara dikkat etsin… Gözü açılan pek çok eski dost, gerçek gücü onun elinden almak için harekete geçebilir… Adalet Bakanı Yılmaz Tunç’tan bir alıntı… Acaba kimi kastetmiş?.. “Bir insan huysuzsa idare edin, cahilse akıl verin, sinirliyse sabredin ama nankörse yol verin gitsin. Çünkü huysuz bir insan düzelebilir, cahil insan akıllanabilir, sinirli insan sakinleşebilir ama nankör insan asla değişmez…”.",https://www.nefes.com.tr/yazarlar/memduh-bayraktaroglu/foseptige-dusen-padisah-13378
Memduh Bayraktaroğlu,Toplumsal çürüme ve İstanbul,16 Ocak 2025 06:00,"Ekonomide, “kötü para, iyi parayı kovar” ifadesiyle bilinen Gresham Yasası, toplumsal bağlamda da geçerlidir… Eğer bir toplumda kötü davranışlar ödüllendirilir ve yaygın hale gelirse… İyi davranışlar ve dürüst insanlar geri plâna itilir… Bu olgu, toplumsal çürümenin en belirgin semptomlarından biridir… *** İnsanî gelişmişliğini ve kalkınmasını gerçekleştirmiş… İyi insanların çoğunluğu oluşturduğu ülkelerde: Dürüstlük, empati ve adalet gibi değerler ayakta kalır… *** Az gelişmiş, sayıca fazla kötü insanlardan oluşan ülkelerde ise: Hukukun üstünlüğü ilkesi zayıflar, güçlüler dokunulmazlık kazanırken: Zayıflar ezilir… Bu durum: İyi insanların adalet duygusunun yara almasına... Kötü insanların güç kazanmasına, bireylerin ve kurumların etik değerlerden sapmasına ve toplumsal çürümeye zemin hazırlar… Kişisel çıkarlar, toplumun genel iyiliğinin önüne konulur... Böylece, kötü insanların etkisi arttıkça, iyi insanlar ya susturulur… Ya da toplumdan dışlanır… HAKSIZ REKABET Eğitimsizlik ve bilinç eksikliği, kötü insanların manipülasyonuna açık bir toplum yaratır... Yolsuzluk, hile ve liyakatsizlik gibi unsurlar toplumsal çöküşü hızlandırır... İnsanlar, gerçekleri sorgulamadan kabullenir ve… Kötü niyetli liderlerin arkasından sürüklenir... İyilik, adalet ve dürüstlük gibi erdemler küçümsenir, değersizleştirilir… İnsanlar, başkalarına güvenmekte zorlanır, sosyal bağlar zayıflar... İyi niyetli ve yetenekli insanlar, kötü niyetli kişiler tarafından yarışma dışı bırakılır... Böyle durumlarda iyi insanlar, genellikle seslerini yükseltmekten çekinirler... Çünkü otoriter rejimlerde veya baskıcı topluluklarda farklı görüşler cezalandırılır… NE KADAR DAYANILABİLİR Muğla’da, 3000 kişinin yaşadığı ve hemen tamamı iyi eğitim almış… Hukukun üstünlüğü ilkesine ve özgür yarışmaya saygılı insanların arasında yaşıyoruz… Son 5 gündür ise sevgilimle İstanbul’dayız… Tevfik Fikret’in “bin kocadan artakalan dul kız güzelliğinde” diye tanımladığı bu kente, kısacık bir süre de olsa yaşayınca anlıyorsunuz ki: Toplumsal çürüme giderek bizim köye (Ülkenin her yerleşim birimine) kadar yayılacak… *** Her şeye rağmen umutluyum… Her şeye rağmen enseyi karartmamakta kararlıyım ama… Daha ne kadar dayanabileceğimi bilmiyorum…",https://www.nefes.com.tr/yazarlar/memduh-bayraktaroglu/toplumsal-curume-ve-istanbul-8675
Memduh Bayraktaroğlu,Refah ve huzur ne zaman,10 Ocak 2025 05:50,"Ülkenin kötü yönetiminden sadece siyasi iktidar sorumlu değil ki… Halk dalkavukluğunu bırakalım, acı gerçeği haykıralım: Kötü tercihleri nedeniyle iktidarları tayin eden seçmenler de en az: Siyasi iktidar kadar sorumludur… *** Canlarım; uygar, çağdaş medeniyetleri yakalamaya ant içmiş… Demokratik, laik sosyal hukuk devleti ile Atatürk İlke ve İnkılaplarından asla vazgeçmeyen seçmenlerin… Refah ve huzura kavuşmasının önündeki en büyük engel: İyiyi ve kötüyü dış güçlerde arayan seçmen genelinin kötü siyasi tercihleridir… Oysa: iyi de kötü de kendi içimizdedir… ÖĞRENİNCEYE KADAR Arkadaş, her hastalık bir sonuçtur ve mutlaka bir sebebi vardır?.. Dediğin gibi enflasyon da bir sonuçtur… Ama… Tek sebebi “yüksek faiz” değildir ki… Aksine… Yüksek enflasyon sebep, yüksek faiz sonuçtur… *** Sebep ortadan kalkmadan, sonuç yok olmaz be arkadaş … Bunu lütfen öğren artık… Eğer dediğin gibi: “Faiz sebep enflasyon netice” olsaydı… MB gösterge faizleri düştükçe enflasyon yükselmez… Faizler yükseldikçe, enflasyon artış oranı düşmezdi… KORKMA BE ARKADAŞ Muhalifler; “battık, bittik, satıldık, işgal edileceğiz” endişesiyle evham bataklığında bocalıyor... İktidar ise sürekli: “Dünyanın en huzurlu, en rahat, en keyifli, en güçlü devletiyiz” yalanıyla milleti uyutuyor… *** Büyük Önder Mustafa Kemal Atatürk, Kurtuluş Savaşı’nı başlatmadan önce… “Korkma!..” diye başladığı için bir şiiri “İstiklal Marşı” olarak tercih etmişti... Ancak, 100 yıl sonra: Kendi kakasından bile korkan ama… Yalandan zevk alan, yalancıyı seven bir millet haline geldik… İLİŞTİRİN Kİ… Toprağı bol olsun, başarılı iş insanlarımızdan biri olan İshak Alaton şöyle derdi: “Gençler bilebilse, yaşlılar yapabilse…”. *** Ey hem siyaset hem de iş dünyamızda, bilmediğini bilmeyen gençlerimiz ve yapabilecek gücü olmadığı halde yüksek atlamaya çalışan yaşlılarımız!.. Lütfen: Bu özlü ve kısa sözü her gün görebileceğiniz bir yere iliştirin...",https://www.nefes.com.tr/yazarlar/memduh-bayraktaroglu/refah-ve-huzur-ne-zaman-7334
Memduh Bayraktaroğlu,Felaketler de geçicidir,31 Ocak 2025 06:00,"Bilhassa muhalif medya ve seçmenlerin çoğunda yüksek yoğunluklu, bir moral bozukluğu, bir umutsuzluk var… Oysa insan yaşamı mevsimler gibidir, sürekli değişir… Bazen zamanını bekler değişim için... Bazen erken gelir değişim... Kimi zaman da geç kalır... *** Sözü, Bolu’daki facia ile hukukun temel ilkelerini ve yargı bağımsızlığını felç eden gözaltı ve tutuklamalara getireceğim… Ülkenin içinde bulunduğu iktisadî ve hukukî bu felâket günleri yüzünden lütfen ensenizi karartmayın... Güzel günler gibi felâketler de geçicidir... Bazen zamanı geldiğinde geçer gider, kimi zaman gitmekte gecikir ama, önünde sonunda gider... GÜÇLÜ OLUN PES ETMEYİN Bu süreçte yaşanan acılar ve deneyimlerin bıraktığı kalıcı izler, gelecekte yaşayacağınız yeni felâketler için tedbirli olmanıza... Ve eski acı günlere benzer zor süreci bir kez daha yaşasanız bile daha hafif atlatmanıza yardımcı olur... Yani canlarım… Çoğu kere bireysel ve toplumsal tüm şerler, hayır doğurur… Hatta sizi muhtemel tehlikelerden korur… Her tehlike için tedbir almaya yöneltir… *** Atalarımız ne demişti hatırlıyor musunuz?.. “Kurt kışı geçirir ama yediği ayazı unutmaz...”. Ekonomi biliminin ve hukukun katledildiği bu kara kış da geçecek… Her yaşadığımız şerden hayırlar doğacak… Demokrasi, hukukun üstünlüğü ilkesi ve yargı bağımsızlığı çiçekleri açacak yurdumuzun dört bir yanında… Yeter ki güçlü olun… Pes etmeyin… TEZ ZEVAL BULMAK Türk toplumu, hayatının hiçbir döneminde (Kurtuluş Savaşı sürecinde bile) son 9 yıldır yaşadığı kadar çok felâketi aynı iktidar döneminde yaşamadı… Ne demişti Yaşar Kemal?.. “Zulmün artsın ki tez zeval bulasın…”. *** Zeval ne demek mi?.. Yok olma, ortadan kalkma, sona erme… Günün sözü “Ben tüp ve gaz kuyruğunda beklemeye, 37 ekran TV ile karıncalı yayın izlemeye razıyım. Bana eski Türkiye’mi geri verin...” Metin Akpınar…",https://www.nefes.com.tr/yazarlar/memduh-bayraktaroglu/felaketler-de-gecicidir-11998
Memduh Bayraktaroğlu,Kendiliğinden düşecek,25 Ocak 2025 05:50,"Geçtiğimiz hafta yayınlanan videolarımdan birinde şöyle dedim. “Her canlı, olgunlaşmış meyve gibidir, dışarıdan müdahale olmasa da dalından düşer…”. Videomu izleyen Ahmet Özal, benzetmemi dinlerken aklına “kıssa” gibi fıkralarından biri gelmiş… Telefonda anlattı… Dün, Aytunç’un (Erkin) NEFES’te yayımlanan kulis haberini okuyunca, Ahmet’in fıkrasını hatırladım… Bakın nasıl… *** Adamın birinin tenasül uzvu hastalık kapıyor ve kararıyor… Gittiği tüm doktorlar: “Keseceğiz, başka çare yok” diyorlar… Adam kabul etmiyor… En son gösterdiği doktor da: “Ya keseceğiz ya da Çin’de bir hekim var ona gideceksin” deyince… Adam, adres alıp Çin’deki doktora gidiyor, ona gösteriyor: “Kesmeye gerek yok” diye başlıyor Çinli hekim konuşmasına… Adam seviniyor: “sahi mi?” deyip el çırpıyor ve soruyor; “ne yapacağız?..”. “Hiç” diyor Çinli doktor, “hiçbir şey yapmayacağız, zaten kendi kendine düşmek üzere…”. *** Aytunç’un kulis haberinden anlaşıldığına göre müdahale etmeye gerek yok… Zamanı geldi… Kabine, kendiliğinden düşecek… DOSTLUK ESKİR Mİ? Birbirlerini yıllarca görmemiş iki eski dost bir kafede buluşmuşlar… Kahveler söylenmiş… Biri sürekli olarak uzanıyor, arkadaşının önündeki kahve fincanını alıyor, bir fırt çekip bırakıyormuş… Diğeri gülümsemiş: “Seni görmek çok güzel ve çok mutlu oldum ama merak ettim; neden sürekli benim fincanımdan içiyorsun…”. “Çünkü” demiş eski dost, “senin kahven her zaman benim kahvemden sıcaktır…”. *** Dostluğun eskimediği, eskimeyeceği, ne kadar uzak kalınsa da… Her zamanki sıcaklığını koruyacağı, bundan daha güzel nasıl anlatılabilir ki?.. SHAKESPEARE DEDİ Kİ “Ben hep mutluyum, neden biliyor musun? Çünkü hiç kimseden bir şey beklemiyorum. Beklenti her zaman zarar verir. Hayat kısa, bu yüzden hayatını sev ve mutlu ol. Gülümsemeyi sakın bırakma! Kendin için yaşa ve konuşmadan önce dinle. Yazmadan önce düşün. Harcamadan önce kazan. Dua etmeden önce inan. Vazgeçmeden önce dene. Nefret etmeden önce sev. Ölmeden önce yaşa…”. MUTLU OLMAK İki dost, bir göl kenarında oturmuş, birbirleriyle hiç konuşmadan gün batımını seyrediyordu… Biri diğerine: “Hiçbir şey söylemeden bu kadar güzel bir ânı paylaşabileceğim başka kimse yoktur” dedi… *** Bu cümle ancak, gerçek bir dosta, gerçek sevgiliye söylenebilir… Mutlu olun ki mutlu dostlarınız olsun…",https://www.nefes.com.tr/yazarlar/memduh-bayraktaroglu/kendiliginden-dusecek-10651
Memduh Bayraktaroğlu,Ebru Yaşar’la yüzlerimiz gülüyor,27 Aralık 2024 06:00,"Bugün, son yıllarda hasret kaldığımız, uluslararası bir başarımızdan söz edeceğim… “Başarımızdan” diyorum zira bu başarı bireysel (Ebru Yaşar- Siyam) olsa da sevinç ve keyif ulusal… *** Canlarım… Sözleri, bestesi, ritmiyle duygusal bir derinliğe sahip, kolay akılda kalışıyla da mükemmel bir eser olan “Yoksun”: Ebru Yaşar’ın güçlü, etkileyici sesi ve yorumu, Siyam’ın da katkısıyla, dünya listelerinde: Cardi B ve Miley Cyrus gibi starları geride bıraktı… *** 10 ayda yaklaşık 200 milyon kere görüntülenen eserin söz ve bestesi: Siyam, Esad Fidan ve Ramazan Kızılpınar’a ait… *** Şarkıyı dinleyenler, acı veren bir kaybın ardından yaşanan derin özlem ve hayal kırıklığının duygusal (Biraz sitem, biraz da öfke) bir dille anlatıldığını hatırlayacaklardır… Müzik ve ritim öylesine uyumlu öylesine güçlü ki… Bir defayla yetinmiyor, defalarca dinlemek istiyor… Sonra da: Kolayca akılda kalan melodiyi içinizden ya da yüksek sesle söylemeye başlıyorsunuz… *** Göreceksiniz ki, sadeliği ön plâna alan… Dinleyiciyi, sözlere ve duygulara odaklayan bu etkileyici melodi: Uzun yıllar dillerde dolaşarak klasikleşecek… *** Sözümün özü canlarım: Uluslararası bir başarıya ulaşarak müziksever yurttaşlarımızı mest eden Ebru Yaşar’ı ve… Onunla bu düeti yapan Siyam’ı tebrik ediyorum… RUHUN GIDASI Canlarım… Lise ve üniversite yıllarımda profesyonel olarak dans orkestrası solistliği yaptım ama müzisyen değilim, zira… Sevgilimle nişanlandıktan sonra (1975) sahneyi bıraktım… *** Son zamanlarda sık olmamakla birlikte pazar günleri karaoke üzerine şarkılar söylüyorum… “Yoksun”, ilk fırsatta, Youtube kanalımda 360 bin takipçimle paylaşmayı düşündüğüm harika bir eser… Elbette Ebru Yaşar – Siyam ikilisinin, verdiği tadın yanına bile yaklaşamayacağım ama: Şarkı söylemeyi acayip seviyorum… *** Unutmayın ki bizler profesyonel değiliz, kimseyle yarışmıyoruz… O halde kimseden çekinmeyin, evinizde sık sık yüksek sesle şarkı söyleyin… Her söylediğiniz şarkının ciğerlerinizi nasıl güçlendirdiğini bir süre sonra anlayacaksınız… *** Haydi bakalım, hep beraber söyleyelim: Yoksun, bu kalbi yaksam… Sönmez kor gibi zalim… Yeterdi bir kere de baksan… Sendin benim tek hayalim…",https://www.nefes.com.tr/yazarlar/memduh-bayraktaroglu/ebru-yasarla-yuzlerimiz-guluyor-4729
Memduh Bayraktaroğlu,İnsan olma hasletlerinden yoksun bir yaratık,08 Ocak 2025 05:50,"Amerika Birleşik Devletleri’nde, Başkan Andrew Jackson’un (1829-1837 yılları arası) başkanlığı döneminde kurulan Whig Partisi’nin kuruluş amacı: “Jackson’un ve Demokrat Parti’nin (İktidarın) politikalarına (İyi ve doğru bile olsa) karşı gelmek...”. *** Oysa, partinin “en etkili” senatörü: “Taviz vermeyen politikacı/devlet adamı, ülkesinin çöküşünü hazırlar” diyen ve “Büyük Uzlaşmacı” olarak tanınan Henry Clay idi… Bir konuşmasında şöyle demişti: “Sıradan bir insanın kusuru ve zayıflıklarına sahip olan hiç kimsenin siyasette taviz verme ilkesini küçümsemeye hakkı yoktur... Bir insanın ‘asla ödün vermeyeceğim’ diyebilmesi için, insan olma hasletlerinden yoksun bir yaratık olması gerekir...”. *** ABD’nin suikast sonucu öldürülen başkanlarından Kennedy, Henry Clay’in, ille de şu sözünün, müridi gibiydi: “Taviz vermek Birleşmiş Devletleri bir arada tutan tutkaldır; her hükümet karşılıklı uzlaşma, taviz verme ve fedakârlık ilkeleri üzerine kurulmuştur...”. *** ABD-SSCB arasında 1962 yılı Ekim ayında yaşanan Nükleer Başlıklı Füze krizini çözen mucize: Kennedy ve Kruşçev’in taviz vermekten kompleks duymayan güçlü karakterleri idi… ALKIŞLIYORUM Melis Sezen’in uluslararası başarısını yanda okumuşsunuzdur… “Sanattan koparılan bir millet” olma endişelerinin yaşandığı bir süreçteyiz… Seküler/dünyevi yaşam tarzını seçen milyonlarca yurttaşın yüreğine su serpen bu büyük başarısı nedeniyle: Melis’i alkışlıyorum… İyi ki var… SAMİMİYET ŞART ABİ Sırrı Süreyya Önder dedi ki: “Evlatlarımıza, torunlarımıza barış içinde bir ülke borcumuz var. Bu borçtan kaçamayız... (CHP’nin) Özellikle endişe ve itirazları, verilen desteklerden daha anlamlı. Bu dar bir kesimin siyasi manevrası değil, bütün toplumun geleceğini ilgilendiriyor...”. *** Kalıcı bir barış sağlamak amacıyla başlatıldığına inanmak istediğim sürecin aktörleri, Önder kadar samimi ve ısrarlı olurlarsa: “Terörün sonu gelmiştir…”. TAVSİYE EDERİM… Film Netflix’te, “Hep Yaşa: Bir Adamın Ölümsüzlük Arayışı” adıyla yayınlanıyor… Chris Smith’in yönettiği enfes bir yapım… Bryan Johnson’ın, biyohack yöntemleriyle, gençliğini ve canlılığını koruma çabaları ve… Bu süreçteki kişisel ilişkileri anlatılıyor… Sadece bilimsel ve tıbbi bir arayış değil… Bireyin bu süreçte yaşadığı insanî zorlukları da gösteriyor… Tavsiye ederim…",https://www.nefes.com.tr/yazarlar/memduh-bayraktaroglu/insan-olma-hasletlerinden-yoksun-bir-yaratik-6872
Memduh Bayraktaroğlu,“Kenan haklı”,03 Ocak 2025 06:00,"Kenan Doğulu, Beren Saat için şöyle demiş: “İlk gördüğümde zaman durdu…”. *** 57 yıl önce bir eylül günü mektepler açılmıştı… Sevgilimi o günkü ilk teneffüste görmüştüm ilk kez ve: “Zaman durmuştu…”. Demek ki öyle oluyormuş… Kürt kökenli yurttaşlarımızın geneline göre: Devlet, Kürt kökenli yurttaşlarımıza “fena” davranıyormuş… Terörün kırk yıldır sürme sebebi de oymuş… *** 30 yıl kadar önce gazetecinin biri Cumhurbaşkanı Süleyman Demirel’e sordu: “Devlet neden Kürtlere kötü davranıyor?..”. Demirel cevap verdi: “Sanki Türklere çok mu iyi davranıyor?..”. *** Burada “Devlet” denildiğinde… Sandıktan çıktığı için, devleti işgal etmeyi kendine hak gören iktidarı anlayın… Ve ey Kürt kökenli yurttaş!.. Türk kökenli yurttaşını kıskanma… İnan ki Devlet (İktidar), Türk kökenli yurttaşına, sana davrandığından çok daha kötü muamele ediyor… İktidar ya da muhalefet partilerine oy verenler el ele, ülkemizin: “ABD başta olmak üzere İngiltere, İsrail ve benzeri gelişmiş ülkelere satıldığını” iddia ediyor… Satıcı kim?.. İktidar partili seçmene göre muhalefet partileri… Muhalif partili seçmenlere göre ise iktidar partileri… Yani, ülkedeki seçmen de siyasetçi de karşılıklı olarak birbirlerini “hain” sıfatıyla damgalıyor… *** Eğer iki taraf da doğru söylüyorsa vay halimize… İki taraf da yalan söylüyorsa, şaşacak bir durum yok… Bu seçmenle, buraya kadar… Borçlarını ödeyemeyince intihar eden ve cebinden sadece 12 TL çıkan üç çocuk babası yurttaş şu notu paylaşmış: “Fakir çalmasını bilmediği için değil; başkalarının parasını çalarak yaşamaktansa şerefiyle ölmeyi tercih ettiği için fakirdir...”. *** Atalarımız, “üzüm üzüme baka baka kararır” demiş… Bu durumda. Hırsız olabilmek için hırsıza yakın olmak ve… Sürekli ona bakmak şart mı ne?..",https://www.nefes.com.tr/yazarlar/memduh-bayraktaroglu/kenan-hakli-5943
Memduh Bayraktaroğlu,DEVLET AKLI,30 Aralık 2024 06:00,"Pek çok saygıdeğer yorumcu “Devlet aklı olmaz” diyor… O, onların görüşü… Onlar neden “Devlet aklı” olmadığını veya neden olmayacağını anlatırlar… Ben ise, kendime göre olması gereken devlet aklını anlatayım kısaca… Ve sonunda Bahçeli’nin başlattığı “Büyük iç barış” hamlesinde neden “Devlet aklı” olduğunu dilimin döndüğünce açıklayayım… ATATÜRK ÖRNEĞİ Devlet adamı; tarih, ekonomi, hukuk ve uluslararası ilişkiler gibi alanlarda bilgisi ve deneyimi olandır… Devlet adamı; kriz anlarında hızlı ve doğru kararlar alabilme yeteneğiyle, vizyon sahibidir… Devlet adamı; sadece bugünü değil, geleceği de düşünür... Devlet adamı; dürüstlük, şeffaflık ve ahlâkî değerler temelinde hareket eder... Halkın sesine kulak vermeyen bir kişiden lider de olmaz Devlet adamı da olmaz… *** Devlet adamı: Halkının ekonomik, sosyal ve kültürel kalkınmasını plânlarken, uzun vadeli stratejiler geliştirir… Mustafa Kemal Atatürk’ün: “Muasır medeniyetler seviyesine ulaşma” vizyonu “Devlet Adamlığı” için harika bir örnektir... SÖZÜMÜN ÖZÜ Devlet adamı: Halkın çıkarlarını kişisel çıkarlarına tercih eder… Devlet adamı; toplumsal düzeni sağlamak ve halkın refahını yükseltmek için çalışır… Böylece, bir milletin kaderini şekillendirir… Devlet adamı, halkıyla bütünleşir, halkının ihtiyaçlarını ve beklentilerini anlar…. Bu ise, toplumla doğrudan iletişim kurmak ve sorunlarını çözmek için çaba göstermekle mümkündür... *** Devlet adamının adalet ve tarafsızlık duyguları yani vicdanı, yücedir… Toplumun her kesimine eşit mesafede durur ve… Hukukun üstünlüğünü her şeyin üzerinde tutar... *** Bahçeli’nin çok büyük siyasi risk alarak başlattığı “Kalıcı iç barış” hamlesine gelince… O riski ancak: Halkın ve ülkenin çıkarlarını: Kişisel çıkarlarına tercih eden bir Devlet Adamı alabilirdi… Bahçelinin yürüttüğü akıl, işte o riski aldığı… Dahası: Erdoğan gibi oportünist bir siyasetçiyi de o riski almaya ikna ettiği için. “Devlet aklıdır…”. *** Umuyor ve temenni ediyorum ki: 2025 yılı milletçe en çok ihtiyacımız olan devlet adamlarına kavuştuğumuz yıl olur… Hepinize kutlu ve uğurlu: NEFES’iniz bol olsun…",https://www.nefes.com.tr/yazarlar/memduh-bayraktaroglu/devlet-akli-5208
Memduh Bayraktaroğlu,Yazık etmek şart mı?,21 Aralık 2024 06:00,"Asgari ücret, bir çalışanın yasal olarak alabileceği en düşük maaşı ifade eder... Asgari ücret belirlenmesinin amacı: Çalışanların temel ihtiyaçlarını karşılayarak insanca bir yaşam sürmelerini sağlamaktır... Barınma, beslenme, sağlık, eğitim gibi temel gereksinimlerin karşılanması, bu ücret düzeyine doğrudan bağlıdır… Asgari ücretin belirlenmesi sürecinde: Ekonomik göstergeler, enflasyon oranları, yaşam maliyeti ve işverenlerin mali durumu dikkate alınır... *** Asgari ücret, düşük gelirli çalışanların yaşam standardını artırarak gelir eşitsizliğini azaltabilir... Tüketimi teşvik eder ve ekonomik büyümeye katkı sağlar... Çalışanlar arasında memnuniyeti artırarak toplumsal huzuru destekler ancak… *** Asgari ücret: İşverenlerin maliyetlerini artırabileceği için, düşük kârlı işletmelerde işten çıkarmalara yol açabilir... Kayıt dışı işçi çalıştırma yoluna da gidilebilir… Hatta: Enflasyonu bile tetikleyebilir… *** Sözümün özü canlarım... Asgari ücret belirleme çalışmaları: Çok yüksek olsa işverene... Çok düşük olsa emekçiye yazık halidir... SAVAŞLARIN SEBEBİ NEFES’in ilk nüshasında yer alan bir haberin manşeti şöyleydi: “Sanatçıların yılbaşı ücreti servet gibi…”. Oysa atalarımız: “Biri yer biri bakar kıyamet ondan kopar” demişler… *** “Madem öyle, kıyamet neden kopmuyor?” diye soranlara hatırlatırım: Binlerce kanlı savaş kıyamet değilse, neydi?.. Savaşların sebebi, birileri yerken diğerlerinin uzaktan bakması değil miydi?.. İŞLERİ ÇOK ZOR Suriye’de yeni rejim Şam sokaklarında kadın ve erkeklerin birlikte yürümelerini… Kadınların sokağa başörtüsüz çıkmalarını yasakladı… Yani: Din zorbalığı, erken başladı… Bilhassa seküler Suriyelilerin işi çok zor… OLMAZ Kİ Bizi yönettiklerini zannedenler ve kankaları istiyor ki: “Ücret asgari, verim azami; ellerimiz günahta ama canımız da cennette olsun…”. Yani, olmazı istiyorlar… HAK ETTİLER… 2024 yılı başında: “Bu yıl emekliler yılı olacak” denilmişti olmadı, ama… Emeklilerimiz, üç otuz para maaşla: Ev kirasını, elektrik, su, doğalgaz, telefon parasını, çocukların eğitim ve mutfak masraflarını o azıcık maaştan karşılayabilme mucizesi göstererek: “Dünyada yılın emeklisi” seçilmeyi hak ettiler…",https://www.nefes.com.tr/yazarlar/memduh-bayraktaroglu/yazik-etmek-sart-mi-3623
Memduh Bayraktaroğlu,Çok acayip valla,20 Aralık 2024 06:00,"Osman Gökçek henüz 41 yaşında: AKP Milletvekili… Babası Melih Gökçek, hayatı boyunca sadece maaş almış… Çocuk Esirgeme Kurumu Genel Müdürlüğü… Milletvekilliği ve… Ankara Büyükşehir Belediye Başkanlığı hariç hiçbir iş yapmamış… Hiçbir ticari ve sınai geçmişi yok… Yani. Hayatının hiçbir döneminde yıllık milyonlarca dolar gelir elde edememiş… *** İşte bu genç adam, bu genç yaşında: Bir televizyon sahibi… Şimdi de: 2 bin 401 metrekare inşaat alanına sahip bir malikâne inşa ettiriyormuş… Konuyu gündeme taşıyan CHP milletvekilleri bu malikâneye değer biçmiş: 600 milyon TL… (Bu arada keşke televizyon kanalının eksperliğini de yapsaymışlar...). 41 KERE MAŞALLAH Lütfen: “Kıskanma n’olur, çalış senin de olur” demeyin… 11 yaşımdan beri çalışıyorum (62 yıldır…). Sevgilimin (Modacı-ressam-stilist-modelist-özel butik sahibi) Akyaka’daki 87 metrekarelik eviyle… 11 yaşında yerli yapım, 1300 motor otomobilinden başka hiçbir şeyimiz yok… *** Neyse… Osman’ın serveti ve 41 yaşındaki marifetlerini okurken: “41 kere maşallah oğlana” diye düşündüm… Ve… Kendi kendime sordum: *** Bu kadar eğitim… Ülkenin irice sanayi şirketlerinden birinde genel müdürlük… Memleketin en güçlü, en büyük şirketlerinin yetkili satıcılığı… 30 yıl köşe yazarlığı… Yayımlanmış 17 kitap… Yayımlanmış 10 binden fazla makale… Memleketin en çok tartışılan eski başbakan ve dışişleri bakanlarından Prof. Dr. Tansu Çiller’e danışmanlık yaptığım halde: Neden ben de Genç Osman gibi milyarlık biri olamadım?.. BAKARSIN GEÇ DEĞİL Osman çok marifetli… Osman’ın on parmağında on bir marifet var da: Ben çok mu beceriksizim?.. *** Oğlum Osman… Kıskanıyorsam: Gözüm çıksın ama… Bu kadar büyük servete bu genç yaşta nasıl ulaştın?.. Anlat da öğrenelim be evlâdım… Bakarsın geç kalmamışımdır… ORADA OLMALIYIZ ABD’li rock grubu Guns N’ Roses, 2 Haziran 2025’te İstanbul’da tam kadro konser verecek… O günlerde… Sevgilimle İstanbul’da olmayı çok istiyoruz…",https://www.nefes.com.tr/yazarlar/memduh-bayraktaroglu/cok-acayip-valla-3400
Memduh Bayraktaroğlu,Daha şimdiden merak ediyorum,09 Ocak 2025 05:30,"İnsanlık yüz yıllardır “sanat, sanat için midir yoksa toplum için midir?” sorusunun cevabını tartışıyor… Aristokratlar, sanatın sanat için yapılması gerektiğini, İtalyanların ünlü Medici Ailesi’ni örnek vererek savunurlar: “Mediciler finanse etmeseydi; Leonardo da Vinci, Michelangelo, Botticelli ve benzerleri olur muydu?” derler… *** “Eşitlik, özgürlük ve kardeşlik” diye haykıran aydınlar için ise sanat: “Eşitlik, özgürlük ve kardeşlik” umurunda bile olmayan, sadece ekmek peşinde koşan yoksul kitleler için yapılmalıdır… *** Anadolu zenginleri ve fukaraların satın aldıkları plâklardan ve… Kendisini izlemek için ödedikleri bilet paralarından kazandıklarıyla inanılmaz “zengin” olan ve ekonomik olarak sınıf atlayan İbrahim Tatlıses… Solcu aydınlar tarafından: “Eğitim fukarası” olduğu için eleştirilirdi… Buna haklı olarak kızan Tatlıses şu karşılığı vermişti: “Urfa’da Oxford vardı da biz mi okumadık?..”. *** Tanrı’dan dileğim… İbrahim Tatlıses’in kızı Gülşen’den dünyaya gelen torunu Berfin Karakeçeli’nin: Öğrenim görmek için başvurduğu Oxford’a kabul edilmesi… *** Berfin, Oxford’dan mezun olduktan sonra kendisine: “Sanat, sanat için midir toplum için mi?” diye sorulduğunda cevap verip vermeyeceğini… Ya da: “başka soru mu yok?” diye kahkaha mı atacağını daha şimdiden merak ediyorum… AMMA DA GARİP YANİ “Bana garabeti tarif eder misin Memduh Dede?..”. Edeyim Çekirge… Garabet: Sadece maaş alan bir politik bürokratın oğlu olarak doğan ve büyüyen ama… 41 yaşında: bir TV kanalının, bir AVM’nin, çok kazanan bir şirketler grubunun, parsel parsel araziler ve dairelerle… 600 Milyon liralık bir malikânenin sahibi olan ve bunları; yıl yıl hangi vergileri, ne kadar ödeyerek satın aldığını açıklayamayan AKP Milletvekili Osman Gökçek’in: Mal varlığını her yıl açıklayan Mansur Yavaş’a ‘hırsız’ demesidir… NE HALE GELMİŞ Cemal Enginyurt’un eşine ve annesine küfreden şahsa ceza yerine: Berat kararı verildi… *** “Falanca devlet başkanı, filanca devlet başkanıyla dondurmayı yalayarak yedi” dediği iddiasıyla muhalif bir yazara 1 yıl 20 gün hapis cezası veren Yargı’nın… Saygın bir milletvekilinin, saygın annesine ve eşine küfreden için “berat” kararı vermesi: Ülkede, Yargı’nın ne hale geldiğinin somut bir göstergesidir… Memlekette, iktidara dalkavukluk yapmak varmış anasını satayım (Küfür yok argo deyim var…).",https://www.nefes.com.tr/yazarlar/memduh-bayraktaroglu/daha-simdiden-merak-ediyorum-7121
Memduh Bayraktaroğlu,Bebeklerin utanma duyguları bile bunlardan yüksektir,26 Aralık 2024 06:00,"Utanma “öğrenilebilir” bir duygudur… Belirli bir bilişsel olgunluk ve sosyal deneyim gerektirir... Yani canlarım, bebekler, temel duygularıyla (meselâ, sevinç, korku, öfke) dünyaya gelir ancak: Utanma duyguları henüz oluşmamıştır... *** Sadede geleyim: Asgari ücretin “sefalet ücreti” olarak belirlenmesi yasal olarak suç değil, dinen de günah değil zira, günah olsaydı, o günahtan ilk kaçınacak olanlar: İktidar partisi Genel Başkanı ve sekreterleri (Bakanlar) olurdu/olmalıydı... *** Demek istemem o ki: Satın alma gücünün %47 eridiği bir ekonomide… Asgari ücrete sadece %30 zam yaptıkları için, kendilerini protesto eden emekçilere: “Aç gözlü” diyen utanmaz siyasetçi ve bürokratları anlayışla(!) karşılayın... Çünkü onlar henüz: Bebeklik aşamasında... Bir yandan asgari ücret… Diğer yanda kıdem ve ihbar tazminatı: Hem emekçinin hem sermayenin baş belâsı… Öyle ki, bilhassa kıdem ve ihbar tazminatı, küçük ölçekteki işletmeleri: Her emekli olan çalışanına, sermayesinin (neredeyse) yarısını ödemek zorunda bırakıyor… *** Sözümün özü canlarım: Bu sistem doğru bir sistem değil… Bu sistem her ne kadar “sermayenin işine yarıyor” gibi görünüyorsa da… Aksine… Bu sistem: Sermayenin de önündeki en büyük engel… Hatta, ayaklarına vurulmuş birer pranga… Dünyanın ilk, liberal demokrat sosyalistlerinden biri olan filozof George Bernard Shaw: “Paul’ün maaşını ödemek için Peter’i soyan bir hükümet, Paul’ün desteğini her zaman arkasında hissedecektir” demişti... Bu söz ancak çok akıllı ve çok gerçekçi bir liberal sosyalistin söyleyebileceği bir sözdü… Ama anlayana… Ama vicdanı ve aklı ortak çalışana… *** Sözümün özü canlarım… Yanlış olan liberal demokrat sosyalist düşünceye dayanan ekonomi yönetimi değil… Yanlış olan, dinleştirilmiş ideolojilerle (Komünizm, kapitalizm, sosyalizm) yönetilen ve… Siyasetçi-bürokrat-hırsız iş adamı ortaklığında soyguna dayalı: Diktacı ve güçlü devletçi anlayıştır…",https://www.nefes.com.tr/yazarlar/memduh-bayraktaroglu/bebeklerin-utanma-duygulari-bile-bunlardan-yuksektir-4548
Memduh Bayraktaroğlu,Sefalet ücretine layık mıyız?,25 Aralık 2024 06:00,"Yüreğim yanıyor yüreğim… Hem de cayır cayır yanıyor… Neden mi?.. Meydanlara çıkan emeklilerin sorunlarını okuyorum/dinliyorum… Ağlayışlarını duyuyorum… Gözyaşlarını görüyorum da ondan… *** Gençlikleri zaten kıt kanaat gelirle geçti… Dünya nimetlerini ancak TV reklamlarında ya da… Şatafatlı konaklarda çekilen dizi filmlerde izlediler/izliyorlar… *** İşte bu muhterem emekliler, asgari ücretin çok altında kalan: “Sefalet ücreti” ile adeta cezalandırılıyorlar… Yıllık %47 eriyen aylıklarına yapılan 2 bin lira ekle… Maaş zammı değil harçlık bile alamıyorlar… SÜRÜNSÜNLER Mİ YANİ? Demokratik sosyal hukuk devletleri, yurttaşlarının yaşı 60’ı geçmişse ve bir de emekli olmuşsa… Onlara ülke ortalamasının üzerinde maaş veriyor… Neden?.. “Ömür” denilen yol kısaldığı ve geride kalan bu kısacık sürede: Çalıştıkları (En az) 45 yılın acısını çıkarabilsinler diye... *** Türkiye’de ise bunun tam tersi yapılıyor... Ömür yolu kısaldıkça, emekliye: “Daha çok sürünün maaşı” veriliyor… Hem yalnızlığa hem de yoksulluğa itiliyor... ŞAŞIRIR MISINIZ? Ekonomi bozuk… Sorumlu, “dış güçler…”. Dış politika felâket: Sorumlu, “dış güçler…”. Enflasyondan ve ücret cimriliğinden kaynaklanan hayat pahalılığı çekilmez hal aldı: Sorumlu, “dış güçler…”. El insaf yahu!.. *** “Hükümet uğursuz” diyen ey muhalif seçmen… Krizden dış güçler ne kadar sorumluysa… Tedbirsizlik yüzünden kaybettiğimiz o canlarda… İktidarın uğursuzluğunun da o kadar rolü var ama… *** Balıkesir’deki mühimmat fabrikasındaki patlamada kaybettiğimiz 12 işçinin ölümünün sorumluluğunu: “Patron cenabetmiş” deyip ona yıkarlarsa: Şaşırmam… Siz şaşırır mısınız yoksa?..",https://www.nefes.com.tr/yazarlar/memduh-bayraktaroglu/sefalet-ucretine-layik-miyiz-4324
Memduh Bayraktaroğlu,Nereden mi çıktı,23 Aralık 2024 06:00,"Musa Kart’ın 21 Aralık 2024 tarihli NEFES’te yayımlanan “Asgari ücret Tespit komisyonu” konulu karikatürünü görünce: Az sonra okuyacaklarınızı yazma ihtiyacı duydum... *** Canlarım… Komedi ve mizah aynı şeymiş gibi görünse de öyle değil… Çünkü “komik” olan bir şey bizi sadece güldürür… Mizah ise kişiyi güldürebileceği gibi… Aynı zamanda ağlatabilecek kadar da: Yürek yakıcıdır… *** Komik bir şeye gülmek ne kadar doğal ise… Mizahî bir anlatım karşısında ağlamak da o kadar doğaldır… Acı acı gülmede nasıl ki neşe yoksa... Sevinç göz yaşlarında da üzüntü ve keder yoktur... *** Sözümün özü canlarım: Komedi değil kapkara bir mizah olan karikatür, tüm mizah türleri içinde: Ayakları yere en sağlam basan sanat dalıdır… Musa’nın çizimleri de bunu göstermiyor mu?.. Gülmenin varlık sebebinin ağlamak olduğunu söylesem benimle kafa mı bulursunuz?.. “Doğru valla” mı dersiniz?.. Düşünün bakalım… Ağlamak olmasaydı: Gülmenin: Yararlı olduğu gibi aynı zamanda güçlü bir duygu ve eylem olduğunu anlayabilir miydik?.. *** Takmayın kafanızı… Gülmek kadar ağlamak da ayıp ve zafiyet değildir… Kahramanmaraş’ın Ekinözü ilçesinde, annesiz kalan yavru kediyi, Çiko isimli depremzede köpek emziriyormuş... Kedi-köpek arasındaki bu vicdanî dostluk: Farklı görüşteki siyasetçiler ve seçmenler arasında da kurulduğunda… Türkiye, Atatürk’ün hedef gösterdiği: “Muasır medeniyetler seviyesini” hızla yakalayacaktır… “Noel Baba düzgün biri olsa eve bacadan girmezdi” diyen Keşan Müftüsü: Çok zeki biri olmalı… Neden mi?.. Çocukların umut ışığı ve sevgilisi Noel Baba’nın “düzgün biri olmadığını” 2000 yıldır bir tek o anladı da ondan…",https://www.nefes.com.tr/yazarlar/memduh-bayraktaroglu/nereden-mi-cikti-3924
Memduh Bayraktaroğlu,Yeni Suriye’de rejim ne olacak,28 Aralık 2024 06:00,"Medeni Hukuk: Hak ve adalete dayanır... Erdemli kişi, cezalandırılmaktan korktuğu için değil: Hak, hukuk ve adalete saygılı olduğu için suç işlemez... *** Din hukuku ise: Din ahlâkı ile yetiştirilmiş, eğitimsiz, cahil ve utanma duyguları gelişmemiş insanları: Günah ile korkutur... Medeni hukukta suçun cezası bu dünyada… Din hukukunda günahların cezası ise: Ne zaman kopacağı bilinmeyen ve 4.5 milyar yıldır kopmayan kıyamet gününde çekilir… *** Modern devletler, din değil modern hukukla yönetildikleri için zengin… Halkları ise özgür ve müreffehtir… Din devletleri ise din hukukuyla yönetildikleri için halkları: Baskı altında ve çok zor ekonomik şartlarda yaşarlar… *** Demek istemem o ki canlarım: Uygar dünya yardım ve ilişki için: Yeni Suriye rejiminin laik sistemle mi yoksa İslâm şeriatı ile mi yönetileceği konusunu takip etmeden: Parmağını bile kıpırdatmayacaktır… KANAATİM O Kİ Erdoğan, Cumhurbaşkanlığı Kültür Sanat Büyük Ödülleri Töreni’nde çok değerli kişilere ödül verdi… Hiçbirine itirazım yok… Ancak ve meselâ: Bilim Kültür alanında, değerli filozofumuz İoanna Kuçuradi, müzik alanında Fazıl Say, tiyatroda Haluk Bilginer de ödüllendirilebilirdi… *** Oysa, Erdoğan törende yaptığı konuşmanın bir yerinde aynen şöyle dedi: “Her alanda olduğu gibi kültür ve sanatta da kimsenin dünya görüşüne, yaşam tarzına, siyasi tutumuna bakmıyor, bu ülkeye, bu millete, bu topraklara aidiyet duyan herkesi baş tacı etmeye özen gösteriyoruz…”. *** Samimiyet ölçerim yok ama… Erdoğan’ın konuşmasının bu bölümünü okuduktan sonra ödüllendirilenlere ve unutulanlara(!) bakınca… Erdoğan’ın konuşmasında samimi olmadığı kanaatindeyim… AH BİR OLABİLSE Gerçekten demokratik bir hukuk devleti olsak… Sendikalaşma özgürleştirilebilse… Asgari ücret sadece, belirli oranda çalışma engeli olanlar için uygulansa… Kıdem tazminatı payı ise çalışan adına, sigorta fonlarından birine yatırılsa… Yatırmayan işverene, ikinci gecikmede cebri icra uygulansa… O kadar çok sorun çözülmüş olur ki…",https://www.nefes.com.tr/yazarlar/memduh-bayraktaroglu/yeni-suriyede-rejim-ne-olacak-4946
Memduh Bayraktaroğlu,Futbolun ruhu neden öldü?,02 Ocak 2025 05:45,"Futbol dünyanın en popüler, en coşkulu ve en tutkulu sporlarından biri… Milyarlarca insanı bir araya getiriyor… Gelin görün ki bu futbol isimli oyun… Arsanın özgür ve sevimli sahasından, borsanın duygusuz ve bencil hesapçı gökdelenlerine sıçrayınca: Ruhunu kaybetti... Ancak... Günümüzde futbol sadece bir spor değil... Aynı zamanda büyük bir endüstri, yatırım alanı ve ekonomik bir güç... ★ ★ ★ Yani modern futbol, yalnız sahadaki oyun değil… Aynı zamanda devasa bir ticari ağ... Kulüplerin hisse senetleri borsalarda işlem görüyor... Yayın hakları milyar dolarlık anlaşmalara konu oluyor... Futbolcuların transferleri büyük sermayelerin dönmesine neden oluyor ve ortaya: Futbolun ruhunu öldüren, ekonomik ve bencil hesapçı yapı (Menajer) çıkıyor... ARSA KÜLTÜRÜ BİTTİ Futbolun borsada temsil edilmesi ve canlı TV yayınları elbette kulüplerin finansal sürdürülebilirlik sağlamasına katkı sağlıyor fakat... Diğer yandan da oyunun romantik ve toplumsal yönünü gölgeliyor... Oysa futbol taraftarlar için kazanç kapısı değil; benim çocukluğum ve hatta ilk gençliğim için aidiyet, coşku ve duygusal bir bağdı... ★ ★ ★ Yazımın en başında dikkat çekmek için kullandığım “arsa” metaforu, çocukluğum ve hatta ilk gençlik yıllarım futbolunun başladığı yerleri ve özünü temsil ediyor... Arsa; mahalle arasında toprak bir sahayı… Hiçbir ticari kaygı olmadan oynanan samimi maçları… Çocukluk anılarımı ve bu muhteşem oyunun saf doğasını simgeliyor... Oysa modern futbolun; devasa stadyumları, markalaşmış ligleri ve endüstriyel yapısı, bu arsa kültürünün çok uzağında kaldı... ★ ★ ★ Arsa aynı zamanda toplumsal bağları ve dayanışmayı da ifade eder... Bu bağlamda, futbolun bir arsa üzerinde oynandığında yalnızca fiziksel değil… Sosyal ve manevi bir değer taşıdığını da ima etmek istedim... BU SORUNU KİM ÇÖZER? Canlarım... Günümüzde futbol, endüstriyelleştikçe taraftarların erişiminden de uzaklaştı… Bilet fiyatlarının artması… Yayın haklarının yalnızca belirli platformlarda bulunması ve… Büyük kulüplerin ekonomik yarış içinde olması: Oyunun halktan kopmasına neden oldu... Kim demişti hatırlamıyorum ama şöyleydi. ""Futbol borsada değil, arsada güzel…""",https://www.nefes.com.tr/yazarlar/memduh-bayraktaroglu/futbolun-ruhu-neden-oldu-5752
Memduh Bayraktaroğlu,Allah’ın gücüne gider…,04 Ocak 2025 06:00,"Derviş’in biri Berber’e gitti, koltuğa oturdu: “Vur usturayı efendi” dedi Berber’e... Berber, Derviş’in saçlarını usturayla kazımaya başladı… Başının bir tarafı ustura ile kazınmıştı ki içeriye, kabadayı kılıklı biri girdi… Derviş’in oturduğu koltuğun yanına geldi, kafasının kazınmış kısmına okkalı bir tokat attı… “Kalk bakalım kabak, kalk da biz tıraşımızı olalım” diye gürledi... Derviş itiraz etmedi, kalktı… Kabadayı oturdu koltuğa… *** “Başla” dedi Berber’e Kabadayı… Bir yandan tıraş olurken diğer yandan da sürekli olarak Derviş ile alay etmeyi sürdürdü… “Kabak aşağı, kabak yukarı kabak şöyle, kabak böyle…”. Kendince eğlendi yani... Sonunda tıraş bitti, kabadayı berberden çıktı gitti... *** Daha birkaç metre gitmişti ki, geminden boşanmış bir at arabası kabadayının hızla üzerine geldi... Kabadayı bir anda üzerine gelen at arabasını görünce şaşırdı ve yol ortasında öylece kalakaldı… Arabayı çeken iki atın ortasındaki sivri demir çubuk, kabadayının karnına saplandı... Kabadayı oracıkta terk-i dünya eyledi… *** Çevredekiler de dizlerini döverek bağrıştılar… Berber şaşkın bir şekilde Derviş’e baktı: “Bu beddua biraz ağır olmadı mı Derviş Efendi?..”. Derviş düşünceli ve hüzünlü bir ses tonuyla: “Essahtan da gücenmediydim ben ona... Hatta hakkımı bile helal etmiştim” deyip sağ eliyle başının kazınmış kısmını sıvazladı, “ancak, bu kabağın da bir sahibi var… O gücenmiş olmalı…” *** Adına ne denirse densin, terör örgütü elebaşıyla başlatılan müzakerelerin asıl amacının: “Erdoğan’ın Cumhurbaşkanlığı koltuğunda kalma süresini artırmak olduğu” görüşünde olanların sayısı hiç de az değil… *** Ancak az önce okuduğunuz kıssayı da lütfen unutmayın… Bu abidik gubidik ayak oyunları, Erdoğan’ı bir daha seçtirmek için ise ve… Milletle kafa bulunuyorsa: Bu, Allah’ın gücüne gider… BELİRLENDİ 2025 yılı ekonomi politiği belirlenmiş: Bir lokma bir hırka… Azıcık aşım, kaygısız başım… Acıdan değil, açlıktan aksın: göz yaşım… ŞAKA VALLA… Tayyip Bey, çok maaşın insanı azdırdığına, dinden çıkarıp, imanını sakatladığına inanıyormuş… Az maaş ise insanı evde oturtup, namaza-niyaza bağlıyormuş… Ey emekli!.. Maaşın az diye yerinme… Sana bugünden cenneti müjdeleyen Cumhurbaşkanını sev ve onu koru…",https://www.nefes.com.tr/yazarlar/memduh-bayraktaroglu/allahin-gucune-gider-6149
Memduh Bayraktaroğlu,Özen gösterin,02 Ocak 2025 06:00,"Dünkü yazım üzerine bana yöneltilen güzel bir soruydu: “İyi, hoş şeyler anlatıyorsunuz da umutlu olmak için ne yapmamız gerektiğini yazmamışsınız”. Dünkü yazılarıma baktım, haklı bir eleştiriydi… O halde kısaca (Kendi penceremden gördüğüm şekliyle) yazayım: *** Yalnız kalmamaya özen gösterin çünkü: Yalnızlık kötü günlerde, umutlanmayı zorlaştırabilir... O nedenle; ailenizle, dostlarınızla, yakın çevrenizle bol bol konuşun, mesajlaşın… Biliyorsunuz: Paylaşılan bir yük, her zaman hafifler… UMUT BİR BAŞLANGIÇTIR Umut, gelecekte daha iyi bir şeyin mümkün olduğuna inanmakla ilgilidir… Kendinize kısa vadeli ve ulaşılabilir hedefler belirleyin… *** Unutmayın ki umut bir başlangıçtır, ancak: Devamı kararlılık gerektirir… Öyle ki; eskilerin “her şerde (kötüde) hayır vardır” sözü, kötü günler için söylenmiştir… “Her şerde hayır arayın” demektir… *** Bazen öylesine kötü günler yaşarsınız ki: Bu sizin büyümenize ve güçlenmenize vesile olabilir... Bu zor zamanlar, aynı zamanda kendinizi ve sınırlarınızı daha iyi tanımanıza yardımcı olur… Umut; bu sürecin yol gösterici ışığıdır... FIRTINADA DANS Canlarım, hayat, fırtınaları durdurmak yerine (Ki durduramazsınız çünkü müsebbibi ya da yaratıcısı siz değilsiniz…). O fırtınalarda dans etmeyi öğrenmektir... Lütfen, bugün ne kadar zor olursa olsun, yarın için küçük de olsa bir umut taşıyın... Zira o umut: Sizi yarına taşıyacak olan köprüdür... *** Enseyi karartmayın… Çok güzel günler göreceğiz… HEDEF DEĞİL NORMAL Mutluluk; makam, mevki ve çok fazla servet sahibi olmak değildir… Çünkü mutluluk: Karmaşadan arınmış bir zihin gerektirir… Mutluluk; hayattan beklentileri sadeleştirme yoluyla bulunabilir… *** Bakın çevrenize… Belki de öncelikle kendinize… Sosyal normlara uymaya çalışırken… Kendinizi ve gerçek isteklerinizi unuttuğunuzu fark edeceksiniz… *** Mutlu olabilmek ve iç huzurunuzu koruyabilmek için… Toplumun (Mahallenizin) baskıcı etkilerinden kendinizi soyutlayın lütfen…",https://www.nefes.com.tr/yazarlar/memduh-bayraktaroglu/ozen-gosterin-5759
Memduh Bayraktaroğlu,Hep beraber NEFES alalım,19 Aralık 2024 05:02,"Nefes: İnsan hayatının başlangıcı ve temel kaynağı… Umut ise: Ruhun Enerjisi… Yani: Nefes ve umut hayatın iki: Vazgeçilmez dayanağı… Daha önce de ve defalarca: Toplum olarak, boğulmak üzere nefessiz kaldığımız süreçler oldu… *** O dönemleri: Umutlarımızla, dayanışmayla, enselerimizi karartmadan, birbirimize düşman olmadan, endişesiz ama: Derin derin NEFESLER alarak aştık... Çünkü her aldığımız NEFES, hayatın devam ettiğinin, devam edeceğinin müjdesiydi. Yani: Umuttu… İnanın: Bugün de öyle… Yani canlarım: Enseyi karartmak yok… Artık NEFES var… NEFES olduğuna göre: Umut da var… BU DA NEYİN NESİ?.. Banka hesaplarına haciz uygulaması yapılan CHP’li 6 belediyenin başkanı… Özgür seçimlerde… Ve… Seçmen tercihleriyle seçildi… Seçilmişlikleri YSK tarafından (Yargı) onaylanınca: Görevlerine başladılar… Kaldı ki bu kentler, (İzmir hariç) 25 yıl, AKP’li belediye başkanları tarafından yönetildi… Yani borçları Ak Partili belediyeler yaptı… *** “CHP’li belediyeler bu borçları ödemesinler” demiyorum… Ödesinler tabii… Ödemeliler de… Ama… Bu hacizler de neyin nesi şimdi?.. *** Millete yapılan hizmetin önüne geçmek yerine… Uzlaşmak, takas yapmak: Daha doğru değil miydi?.. *** Ne yani?.. Devlet, devletten alacağını cebri icra ile alamayınca iş: Çek senet mafyasına mı verilecek?.. KİM DAHA BÜYÜK?.. Haber kanallarımızdaki “eli oklavalı” amcalar Suriye’yi tartışıyor… Eli oklavalı bir iktidar yanlısı, dudaklarını inceltiyor, gözlerini kırpıştırıyor: “Sayın cumhurbaşkanı oylarını çok artırdı çok çok… Esad’ın kaçması en çok onun işine yaradı” diyor... *** Oklava el değiştiriyor… Muhalif amca: “Yav kardeşim seni duyan da asgari ücreti, emeklilerin ve memurların maaşlarının yüz bin liraya yükseltildiğini zanneder… Geç bunları geç… Millet aç aç…” diye sallıyor oklavayı… *** İktidara yakın olan amca ile… Eli oklavalı muhalif amca oklavayı sallarken… Moderatör, Muhammed Ali Clay gibi eskiv yaparak oklavadan kurtulmaya çabalıyor… *** Bu arada… Suriye’deki rejim değişikliğinin (Baasçı cumhuriyetten şeriatçı cumhuriyete dönüşüm…). Halkımıza ve ülkemize ne kazandırdığı ya da ne kaybettirdiği: Eli oklavalı amcaların umurlarında bile değil…",https://www.nefes.com.tr/yazarlar/memduh-bayraktaroglu/hep-beraber-nefes-alalim-3185
Memduh Bayraktaroğlu,Ya Rabbim!..,06 Ocak 2025 06:00,"Milyonlarca arabesk müzik severin hayran olduğu Ferdi Tayfur, verdiği büyük yaşam mücadelesinden sonra vefat etti… Sağlığında öz kızını evlâtlıktan ve mirasından mahrum bırakmıştı… Kızı ve mirasından pay alacak olan yeğenleri, tabutu başında kavga etmişler… Sebep: para… Kavgada kullanılan araç ise: Kin, nefret, öfke ve intikam duygusu… *** Canlarım, belli ki… Bu milletten, “tahammül, hoşgörü ve bağışlama” beklemenin… Kars- Ardahan yolunda Bostancı minibüsü beklemek gibi bir şey olduğunu, unutmuşum… Galiba, fazla romantik demokratım… Ya da hayalperest… *** Yine de şöyle bitireceğim: Tanrım, ben hatırlamayı biliyorum, sen bana unutmayı nasip et Ya Rabbim!.. TEKZİP… TCMB yönetimi çıldırmış olmalıydı ki… 2022 yılı aralık ayında yıllık enflasyon oranı %72.31 iken: Gösterge faizini %9 olarak açıklamıştı... Ve enflasyon da çıldırmıştı… *** Faizin %50 olduğu 2024 yılı aralık ayı enflasyonu %1,03… Yıllık enflasyon ise: %58,51… Yani, faizin yüksek olduğu dönemlerde hız kesen aylık ve yıllık enflasyon… Faizin en düşük olduğu süreçlerde çılgınca arttı… *** Bir bakıma şöyle oldu: Ekonominin gerçekleri… Cehalet ürünü olan “faiz sebep enflasyon netice” iddiasını: Tekzip etti… AŞK – 1 Ömrü tamam oldu ağacın, Kışı çıkaramadı. Aşkı kazıdığımız gövdesinde, Islak bir çizgiydi adlarımız, Kimseler anlamadı. Ali Naili Erdem Çalışma, Sanayi ve Milli Eğitim eski bakanlarımızdan. BAŞARININ SIRRI Herkese iyilik yapmak isteyebilirsin ancak başaramazsın… Eğer hiç kimseye kötülük yapmazsan: zaten iyi biri olursun… O halde, imkânsızı deneme... Elinden geleni yap ki: başarıyı yakalayasın...",https://www.nefes.com.tr/yazarlar/memduh-bayraktaroglu/ya-rabbim-6463
Memduh Bayraktaroğlu,Karanlık çökmüş yurttaş yüzleri,01 Ocak 2025 06:00,"Deniz Zeyrek dünkü NEFES’te yayımlanan yazısında, metro treninden inince karşılaştığı ve sohbet ettiği Karikatürcüler Derneği Başkanı Metin Peker’in şu tespitini paylaşmış okurlarıyla: “Otobüste, metroda, özellikle de akşam eve dönüş saatlerinde bütün insanların yüzüne bir karanlık çökmüş oluyor…”. *** Deniz’in yazısını okurken ve ille de “karanlık çökmüş yurttaş yüzlerini” getirince gözlerimin önüne: “Neden böyle?” diye sordum kendi kendime… Ve yine kendi kendime verdim sorunun cevabını… *** Çünkü insanlar umutsuz… Çünkü insanlara “umutlu olmak” unutturuldu… Çünkü muhalifler umut etmeyi aptallık olarak tanımlarken... İktidar yanlıları ise “umutlu olmayı gerektiren” yalanlar uyduruyor… *** Canlarım… Hayat her zaman pürüzsüz bir otoyol sunmaz… Zaman zaman ülkeler de insanlar gibi: Karanlık, zorlu ve umut kırıcı dönemlerden geçer... Bu tür günlerde umut etmek, yeniden ayağa kalkmak ve geleceğe dair bir inanç beslemek zordur elbette ama gereklidir... UMUT NEDİR? Umut; insanın hayatta kalma mekanizmasının temel bir parçasıdır... Umut; bireylerin karşılaştıkları sorunlarla başa çıkma becerilerini artırır… Umut; kişilerin, zorlu durumlarla daha sağlıklı bir şekilde mücadele etmelerine imkân tanır... Umut; insan zihninin kötü durumlara karşı bir tür kalkandır… O kalkan, bizi: Vazgeçmekten alıkoyar ve… İleriye doğru bir adım atmamızı sağlar... ENSEYİ KARARTMAYIN YAHU!.. Kötü günlerde umutlanmak kolay olmayabilir ancak… Bu, imkânsız olduğu anlamına gelmez... Böyle durumlarda sorunların bir anda, bir günde, bir ayda çözüleceğini zannetmeyin… Ama bu gerçek sizi çaresiz de bırakmasın… Umutlanmaktan vazgeçmeden küçük küçük adımlar atın… Geçmişte de benzer kötü günler yaşadığınızı (Ya da iktidarların kötü günler yaşattığını) ve… Hepsinin üstesinden geldiğinizi (Ya da gelindiğini) hatırlayın… Unutmayın ki umut, kararlılık ve yüksek moralle beslenir… *** Koyu karanlıkta bir iğne ucu kadar ışığı bile görürsünüz… Oysa, o ışığı görmek ve umutlanmak yerine, aydınlığın içinde karanlığı bulmaya çalışmak: Umutsuzluğu körükler… *** Enseyi karartmayın yahu!.. Her şey çok güzel olacak…",https://www.nefes.com.tr/yazarlar/memduh-bayraktaroglu/karanlik-cokmus-yurttas-yuzleri-5590
Memduh Bayraktaroğlu,Çöküş nasıl başladı?,07 Ocak 2025 05:00,"Canım dostum Cenk Koray, Atatürk’ün Beşiktaşlılığını, sanki Atatürk’ten dinlemiş ve hatta Atatürk’le yaşamış gibi öyle bir anlatmıştı ki bana... Atatürk sevdam, Galatasaray sevdamdan üstün olduğu için 40 yaşımdan sonra az daha Beşiktaşlı olacaktım... *** Çok sevdiğim kardeşlerim, yeğenlerim, ailemizin kimi damat ve gelinleri, arkadaşlarım Beşiktaşlı… Bu sezona başlarken Beşiktaş’ın Galatasaray’ı 5-0 yendiği maçı, yeğenimin eşi ve oğulları Arda ile seyrettim… Onlar sevindikçe ben de onlarla: “İyi oluyor, bir serencam bin nasihatten iyidir” diyerek el çırpıyordum… Ve öyle oldu… Galatasaray ders aldı… Beşiktaş (Sanırım), havalara girdi… *** Bir futbol otoritesi değilim ama Beşiktaş’ın zor bir dönemden geçme sebebinin: Teknik direktör ve yönetim değişimleri… Fiziksel ve taktiksel sorunlar… Yönetimsel problemler ve mali problemler ile… Transfer politikasının yanlışlığı sebebiyle derinlikli bir kadro oluşturulamaması olduğu kanaatindeyim... *** Umarım ligin ikinci yarısında Beşiktaş tüm taraftarlarını ve benim gibi Beşiktaş sempatizanlarını sevindirecektir... Bu gece Türkiye Ziraat Kupası için Sivasspor’la oynayacağı maçta farklı bir Beşiktaş izlemek umuduyla…",https://www.nefes.com.tr/yazarlar/memduh-bayraktaroglu/cokus-nasil-basladi-6695
