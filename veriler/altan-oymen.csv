Yazar,Başlık,Tarih,Metin,URL
Altan Öymen,"CHP, kurultay ve gençler",09 Nisan 2025 Çarşamba,"CHP kurultayı, partinin başarılarına bir yenisini daha ekledi. Bu kurultay -adı üstünde- bir “olağanüstü” kurultay. İktidardaki “AKP+MHP” ittifakının demokrasi dışı uygulamalarına karşı sürdürülmekte olan demokratik mücadeleyi daha da pekiştirdi. Kurultayda önceki genel başkanlara ayrılan bölümdeki oturma yerimin sağındaki yer, tutukluluğu hâlâ devam eden cumhurbaşkanı adayı Ekrem İmamoğlu’na ayrılmıştı. Koltuğunun üstüne adı ve adaylık sıfatı yazılmıştı. O koltuk bütün kurultay süresince o şekilde kaldı. Yanındaki koltukta genel başkan Özgür Özel oturuyordu. Aynı sıradaki diğer yerlerde de -“eski” sıfatını kullanmak istememe nezaketiyle- “önceki” sıfatıyla anılan, dört “önceki genel başkan”: Kemal Kılıçdaroğlu, Hikmet Çetin, Murat Karayalçın ve ben. Biz birbirimizle ve yakınımızdaki delege arkadaşlarla merhabalaşırken Ekrem İmamoğlu’nu da anıyor ve ona da selam gönderiyorduk. Benim İmamoğlu ile CHP’deki “yoldaş”lığımız yanında, hemşeriliğimiz de var. Babasıyla da tanışmıştım. Onunla birlikte, değerli eşi başta olmak üzere tüm ailesine, en iyi dileklerimi, bir de bu köşeden iletirim. Ben de inanıyorum ki kendisine yönelik tüm haksızlıklara ve saldırılara karşın cumhurbaşkanlığı seçimini de başarıyla tamamlayacaktır. Bugün Türkiye’de, sadece CHP mitinglerinde değil, o seçim konusunun konuşulduğu, her sohbetin, her görüşmenin çok büyük bir kısmında sevgiyle anılıyor. Zaten şu sırada yapılan kamuoyu araştırmaları da o sonucu yansıtmaya devam etmektedir. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol *** Kurultaydaki konuşmalara gelince... Kurultaydaki genel başkan seçiminde tek aday, bugünkü genel başkan Özgür Özel’di. Adaylığı söz konusu olan isimlerden, yeterli sayıda imzayı toplayıp seçimin başlamasından önce kurultay başkanlığına verilmesi gereken bir öneri verilmemişti. Özgür Özel, bu yüzden kurultayın tek konuşmacısı olarak kaldı. Ama CHP’nin bugünlerdeki siyaset gündeminin her önemli konusundaki CHP görüşünü içeren çok etraflı bir konuşma yaptı. İktidar çevrelerinin CHP’ye yönelik her saldırısına gereken yanıtları verdi. Seçimlere geçildikten sonra, tabii, genel başkanlık seçiminde kullanılan oyların sonuçları, kısa zamanda açıklandı. Özel, 1276 delegeden, 1171’inin oyunu aldı. Bu sonuç, Özel için şimdiye kadarki çalışmalarına bakılarak kendisine duyulan güvenin büyük ölçüde arttığını gösteriyordu. Parti meclisi seçimi, sonuçlarının belirlenmesi ise çok daha uzun sürdü. Hem seçilecek üye sayısı çok. Hem seçim “çarşaf liste” usulüne göre düzenleniyor. O usulde, oy kullananların listelerini düzenlemeleri hayli vakit alır. Hem de o seçim, bu olağanüstü kurultay çalışmalarının öncelikleri arasında yer alamamış. Ama tabii, o da parti için çok önemli bir konudur. Daha sonraki olağan kurultayda, ön hazırlığının daha önceden başlatılarak bugünkü eksikliklerin tamamlanmasına çalışılması faydalı olacaktır. *** Bugün, bir de, hem Özel’in konuşmalarında üzerinde durduğu hem de özgür basın organlarının gündeme getirdiği konulardan birine daha değineceğim. Bu, gençlerimizin son sıralarda katıldıkları toplantı ve gösteri yürüyüşleridir. O hareketlere katılanlardan, sayıları 100’lerle hesaplanan pek çok genç, son “uzatılmış bayram tatili” günlerini de hapiste geçirmişlerdir. Önce gözaltına alınıp sonra tutuklanarak... Çoğunun hangi hareketlerinin suç oluşturduğu da belli olmaksızın... Ben bu satırları yazarken gelen haberler, sadece üçünün tutukluluğunun kaldırıldığı, geri kalanlarının “içeride” yatmaya devam ettiği yolundaydı. Üstelik, tutuklu gençlerin bir kısmının şu sıralarda sınavları vardı. O sınav günlerinde de “içeride” kalmışlardı. Yani, bir zamanlar, “Gezi olayları” sırasında ve sonrasında görüldüğü gibi bugünkü gençler de haklarındaki suçlamalardan henüz kurtulamamışlardı. Neydi özellikleri? Gezi olaylarına katılanlar da, o olaylar sırasında genç insanlardı. Bazısı, o sırada hapse girmişlerdi, bazıları 10-12 yıl sonra. Bu konunun takipçileri, onların işledikleri “suç”ları unutmamışlardı. Bir “kan davası” peşindeymiş gibi peşlerindeydiler. Neydi o “suç”ları? Yaptıkları, gizli bir şey değildi. Anayasada insanların doğuştan kazandığı diğer temel hak ve özgürlükler gibi “toplantı ve gösteri yürüyüşü” yapma haklarını kullanmışlardı. Özelliklerinin başında da, yukarıda belirttik, gezi gösterileri sırasında “genç” insanlar olmaları geliyordu. Bugün, demokrasi ve adalet istemek için sokağa çıkan ve o yüzden yakalanıp hapse atılan yüzlerce kişinin de başta gelen özelliği aynıydı: “Genç” olmaları. Kısacası: Ülkemizde “genç olma”nın, bazılarının gözünde “potansiyel suçlu” sayılmak gibi bir riski vardı. Son, “uzatmalı bayram günleri” dahil, hapiste tutulmaları hâlâ sürdürülen gençlerin durumu da o önyargıların sonucu gibi görünüyor. O arada, onların gözaltındaki sürelerde çok kötü muamelelere maruz kaldığı yolundaki medya haberlerine bakılırsa... O muamelelerin de “gençleri yola getirme” usullerinden biri sayıldığını ifade edenler var: Onlara göre o muameleler, gençlerin ailelerini etkileme usullerinden biri olarak kullanılmaktadır. Bunlar, bazı gençlerin ailelerinin, o haberleri görünce çocuklarına, “Sakın o gösterilere katılma. Başına öyle işler gelir” telkinini yapmalarını sağlarmış. Yani, eski deyimle “terbiyevi” (terbiye edici) bir eylemmiş o kötü muameleler de... *** Ama kimse şüphe etmesin. Bütün bu önyargılı düşmanlıklardan, demokrasiyi daha da hızla terk etmek meraklarından ve daha pek çok olumsuzluktan kurtulup “güzel günler görme”ye başlayacağımız yeni bir seçim günü, son CHP kurultayında da görüldüğü gibi giderek daha da yaklaşıyor.",https://www.cumhuriyet.com.tr/yazarlar/altan-oymen/chp-kurultay-ve-gencler-2317009
Altan Öymen,Halkın dediği,26 Mart 2025 Çarşamba,"Günlerdir, toplum hayatımızın en ilginç olaylarını yaşıyoruz. Geçen yazıda da belirtmeye çalışmıştım: Ülkemizdeki iktidar partisi, bir “cumhurbaşkanı seçimi” öncesinde, muhalefet partisiyle yarışmak yerine, onun adayının hapishaneye sokulup, oyun dışı bırakılmasını destekleme gayretinde. Bu bir “ilk” gazetecilik ve siyaset hayatımda izlediğim pek çok seçim arasında. Ana muhalefet partisi CHP, iktidarın bu çabasına, hafta sonundaki aday seçimiyle hak ettiği yanıtı verdi. Ülkenin her köşesindeki sandıklara atılan 15 milyonu aşkın oy sayısıyla... Şimdi bu sonuç, tabii, oylamaya katılanlar veya katılamayıp onu destekleyenler tarafından coşkuyla kutlandı ve kutlanıyor her yerde. CHP yöneticileri de o kutlamalara katılıyor. *** İktidar partisinin ve yandaşlarının o kutlamalar karşısındaki tepkilerine gelince... Onlar da ilginç. Belirli gazetelerin dünkü manşetlerinde, gene CHP’ye hücumlar var. Ve benzeri iddialarla haklarında tutuklama kararı verilen CHP’liler için “Haramiler cezaevinde” gibi, “Yolsuzluktan tutuklandılar” gibi başlıklarla, suçluyorlar tutuklananları. Oysa herkes bilir, hukukun genel kuralları arasındadır, haklarında soruşturma açılan sanıklar, muhakeme edilip haklarında “kesin hüküm” verilinceye kadar “suç isnadı” altında tutulamaz. Sürükleyici Bir Sürüş Deneyimi DS 4 ile güç ve estetik bir arada, performansın sınırlarını keşfedin! DS Automobiles Şimdi Keşfet Haklarında “suçludur”, “suçu şudur, budur” diye yayın yapılamaz. Ama işte, malum, “iktidar yanlısı gazete” olmayı kabul etmiş olan gazetelerin, yayınlarında “yasalara, kurallara uymak” diye bir şarta uymaları gerekmiyor. *** Bazı gazeteler de Ekrem İmamoğlu’na ve onunla birlikte tutuklananlara verilen “halk desteği” için CHP’yi suçluyorlar. AKP sözcülerinin açıklamalarından aldıkları ilhamla, “Sokak çağrıları şuursuzluktur”, “Sokak terörüne kucak açtılar” diye manşetler yayımlamışlar. O manşetler de anayasamızın çeşitli maddelerine aykırı: Bir kere, son günlerde, yurdun birçok yerinde yapılan gösteriler, anayasamızda belirtilen temel hak ve hürriyetlerden biridir: “Toplantı ve gösteri yürüyüşü yapmak ve gösteriler için çağrı yapmak özgürlüğünü” de içerir. Herkesin doğumlarıyla birlikte kazandığı “insan hak ve özgürlükleri” arasındadır. O hak ve özgürlüklerin kullanılmasıyla ilgili yasal düzenlemeler, o hak ve “özgürlüklerin özü”ne dokunamaz. Bunlar, gerçekten demokratik ülkelerde ve insan haklarıyla ilgili kuralları kabul etmiş olan uluslararası kuruluşların hepsinde yürürlükte olan kurallar arasındadır. Bizdeki durum da öyledir. Anayasal mevzuatımıza, 1961 Anayasası’yla girmiş ve daha sonraki yönetimler sırasında özü ve amacı değişmemiş maddeler halinde yürürlüktedirler. O hak ve özgürlüklerin kullanılması sırasında suç işlendiği gibi, kanıtsız iddialar öne sürülerek o etkinliklere karşı çıkmak yerine, onlara katılanların tepkilerine kulak vermek, politikacılar başta olmak üzere, tüm gözlemciler için daha “şuurlu” bir tavır olur. *** Halkımızın istediği şey belliydi. Bir seçim isteniyordu. Tabii, demokrasinin kurallarına, yasalarına, gereklerine uygun bir seçim. Ülkemizde, siyasette, ekonomide, eğitimde ve -saymakla bitmez- toplumsal hayatın her alanındaki zorluklar, buhranlar, çıkmaz sokaklar meydanda. Durumu mümkün olduğu kadar düzeltmeye çalışacak yeni bir iktidar istiyordu halk. O seçime, bugünkü muhalefet partileri gibi, iktidar partileri de katılabilirlerdi. Kendilerini yenileyebilirlerdi ve gerçekten yenilendiklerine halkımızı inandırabilirlerse onların da sonuç alma şansı artabilirdi. O isteği bir iki ay öncesinden ciddiye alıp gereğini yerine getirselerdi, tabii, onlar için de iyi olabilirdi. Şimdi son olaylardan sonra, yani gözaltına alınmalar, tutuklamalar, görevden almalar, kayyum atamaları gibi “ceza”lar uygulandıktan sonra, bu artık daha güç. O uygulanan kararların sonuçlarını ortadan kaldırıp sahayı yeniden düzene sokmaları ve bunu çok kısa zamanda tamamlamaları gerekiyor. Geç de olsa onun çaresi gene de aranabilir. Ve ararlarsa onu denemeleri, daha “şuurlu” olur. Eğer aynı yolda devam ederlerse sonucunun istedikleri gibi olması ihtimali çok zayıftır. Ama bazı aksamalara uğramış da olsa demokrasiyi uzun süreler boyunca yaşamış ve kıymetini anlamış olan birçok ülkede olduğu gibi, bizde de sonuçta, “halkın dediği” olur.",https://www.cumhuriyet.com.tr/yazarlar/altan-oymen/halkin-dedigi-2313030
Altan Öymen,Hedeftekiler…,16 Nisan 2025 Çarşamba,"Önce subaylar hedefteydi. Görevdekileri, emeklileri dahil, albayları, generalleriyle bir kısmı hakkında soruşturmalar başlatıldı. Gözaltına alınmalar, tutuklamalar uygulandı. İddianameler hazırlandı. Açılan davaların duruşmaları başladı. Tutuklananların hapishanesi de davalarının görüldüğü yer de Silivri tesisleriydi. Tesislerin etrafında duvarlarla çevrili araziye giriş kapısının üzerindeki yazı şöyleydi: “TC Adalet Bakanlığı Silivri Ceza infaz Kurumları Kampüsü” (Not: Aslında bu ifade gerçeği yansıtmıyordu. Çünkü oraya getirilen zanlı veya sanıkların pek çoğu hakkında mahkemelerce verilmiş ve kesinleşmiş bir “ceza” kararı yoktu. Yatanların büyük kısmının orada tutulması, bir “cezanın infazı” olamazdı. Orada bulunması, bir “cezasız infaz” işlemi diye adlandırılabilirdi. Eğer hapishane ilgilileri, anayasaya ve yasalara aykırı olan o durumu bir de levhayla ilan etmek istemiyorlarsa, oraya, içeride tutulan zanlı veya sanıkların durumlarını da kapsayacak bir deyim oluşturmalıydılar.) Ergenekon davası, önce bir toplu dava iken, yeni yeni soruşturmalar açıldıkça, aradaki farklılıkları belirtmek için, önce “dalga” adı altında ve numaralı olarak, “İkinci Ergenekon”, “Üçüncü Ergenekon” diye anılmaya başlamışlardı. Bazılarına, bazı yeni sıfatlar da eklenmişti. “İkinci Dalga”, “Üçüncü Dalga”sözcüklerinin yanında, “Polonezköy Davası”, “Oda TV Davası”, “OYAK Davası”, “Balyoz Davası” gibi... Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol O arada askeri alandan hapse alınan zanlılar, sanıklar arasına siviller de katılmıştır: Gazeteciler, üniversite rektörleri, akademisyenler, doktorlar gibi... Gazetecilerin sanığı olduğu Oda TV davası gibi... Haklarında iddialar öne sürülen siviller arasında Türkân Saylan gibi sivil toplum örgütü liderleri, İlhan Selçuk gibi, Mustafa Balbay gibi ünlü ve değerli yazarlar da vardı. Saylan ve Selçuk o sıradaki sağlık sorunları dolayısıyla hastane tedavisi görmek zorunda da kalmışlar ve hayatlarını kaybetmişlerdi. Onlar gibi, ağır şartlar altında sağlık durumlarının kötüleşmesinin sonucu olarak ölen başka tutuklular da vardır. Hakkındaki işlemlere tahammül edemeyip kendi hayatına, intihar yoluyla son veren Deniz Yarbay Ali Tatar da... Bütün bu acı olaylar Ergenekon davaları sırasında yaşanmıştır. Bu davaların sonucunda ortaya çıkan gerçek de şudur: Bu davaların büyük kısmında hapiste kalan sanıklar hakkında toplandığı iddia edilen belgeler, sanıklara isnat edilen suçların hiçbirini kanıtlayacak vasıfta değildir. Kısacası, o sanıklar, Silivri’deki “infaz kampüsü”nde boş yere yargılanmışlar ve çok uzun süreler boyunca haksız yere hapiste kalmışlardır. *** Bu durum zaten, Ergenekon davaları adı altında görülen davaların son aşamalarında, Türkiye’deki mahkeme kararlarıyla da tespit edilmiştir. Ergenekon davaları, aslında, bugünkü iktidar partisinin o zamanki yandaşı olan “Fethullah Gülen” grubunun karıştığı 15 Temmuz darbesinin gerçekleşmesinde rolleri olduğu yolundaki soruşturmalar sırasında, yurtdışına çıktıkları ve bir daha geri dönmedikleri saptanmış olan -o zamankibazı savcıların ve hâkimlerin katkısıyla oluşturulmuştu. (Gerçi o davalardan bazıları hafta sonundaki bazı haberlere göre, şu sıralarda gündeme yeniden getirilmesi söz konusu oluyormuş. Ama o haberlerin arkası gelmedi.) *** Özetle: Yazının ilk cümlesinde belirttiğim gibi, 2006-2007 yıllarında ülkemizde, önce “yüksek rütbeli askerler” hedefteydi. Gerçi şimdi başka bir şey var: Bu defa, yüksek rütbelilerle değil, rütbelerinin daha başlangıcında olan “teğmenler”le ilgili bir konu var. Öğrenim dönemlerini tamamlayan genç teğmenlere uygulanan disiplin cezalarıyla ilgili bir tartışma var. Ona bir başka yazıda değineceğim. Bugün ülkemizdeki gözaltına alma ve tutuklama olaylarının hatırlatmalarını bitireyim. Evet, önce Ergenekon davası uygulamaları vardı. O geçti. Sonra, gezi olaylarıyla ilgili tutuklamalar başladı. Ve hâlâ sürüyor. Gezi olayları 2013’teydi. Bundan 12 yıl önce... Ve o 12 yıldan beri, o olayla ilgili olarak hapse sokulmalar, hâlâ devam ediyor... Hapistekilerin bir kısmı yıllar boyunca hapiste... Bir kısmı hakkında ise yıllar sonra yeni davalar açılıyor. O davaların hedefinde, suç olduğu öne sürülen eylemler ne?.. Halkımızın büyük kısmı biliyor. Ama özellikle iktidardakilere bir kere daha hatırlatmaya çalışalım: O “suç iddiası” kısmında kalanlar, bizim Anayasamızda da, demokrasi ilkelerini uygulamak isteyen tüm ülkelerde de insanların temel hak ve özgürlüklerinden biri olan “toplantı ve gösteri yürüyüşleri hakkı”nın uygulamalarıdır. O olaylarda ağır suçlar işlendiği yolunda ileri sürülen iddialardan hiçbiri ispat edilmemiştir. Yok, meşin ceketli kişiler, hamile bir kadının yolunu çevirip, hakaretamiz hareketlerde bulunmuşlar, yok cami mekânlarına içki şişesiyle girmişler... Hepsinin yalan olduğu ortaya çıkmıştır. Hele geziye katılanların hükümeti düşürmek için darbe teşebbüsünde bulunmuş olmaları... O iddia, hiçbir dayanağı olmadığı gibi, akılla mantıkla da izah edilir bir şey değildir. Elinde silah bir yana toplu iğne bile bulunmayan bir grup genç insanın, ülkenin başkenti Ankara’da bulunan hükümeti düşürmek üzere, İstanbul’un Taksim Meydanı’nda çadır kurup darbe teşebbüsü yapmakla itham edilmesindeki mantıksızlığı fark etmek için okur yazar olmaya da ihtiyaç yoktur. *** “Hedeftekiler” konusunun ikincisini bundan sonraki yazımda sunacağım. En iyi dileklerimle...",https://www.cumhuriyet.com.tr/yazarlar/altan-oymen/hedeftekiler-2319177
Altan Öymen,Uğur Mumcu,29 Ocak 2025 Çarşamba,"Takvimlerimizde, ocak ayını şubata bağlayan günlerden üçü, ülkemizin aydın insanlarını hedef alan üç cinayetin işlendiği günlerdir. Kronolojik olarak ilki, 1960’lı, 70’li yıllardaki Milliyet Gazetesi Genel Yayın Yönetmeni ve başyazarı Abdi İpekçi’nin öldürüldüğü 1 Şubat 1979 günüdür. Cinayetin faili, Türkiye’de kısa bir süre sonra yakalanan Mehmet Ali Ağca’dır. Ağca, suçunu itiraf ettikten sonra tutuklu bulunduğu askeri cezaevinden kaçmayı ve yurtdışına çıkıp Bulgaristan’a sığınmayı başarmış, daha sonra da İtalya’ya geçip Roma’da Papa’ya suikast düzenleme girişiminde bulunmaktan hapse mahkûm olmuştur. İtalya’daki cezasını çektikten sonra, Türkiye’ye getirilmiş, İpekçi’yi öldürmesinin sonucu olan cezasını da çekmiştir. *** Yıllara göre kronolojik olarak ikinci sıradaki cinayet de 1990’ın 31 Ocak gününde işlenmiş, Profesör Muammer Aksoy, Ankara’daki evinin önünde kurşunlanarak öldürülmüştür. Prof. Aksoy, Medeni hukuk ve anayasa profesörlüğü, Türk Hukuk Kurumu başkanlığı, Kurucu Meclis üyeliği ve CHP’den milletvekilliği yapmıştır, Atatürkçü Düşünce Derneği’nin de kurucu başkanıydı. Öldürüldüğü sırada da o görevi devam ediyordu. Yıllar açısından en yenisi de olsa ocak-şubat takviminde en ön sıradaki cinayet, o üç aydının en genci olan Uğur Mumcu’nun 24 Ocak 1993’te öldürülmesiydi . 24 Ocak’tan 1 Şubat’a uzanan günler, o üçünün de saygıyla anıldığı bir acılı haftadır. Bu yılda da o haftanın ilk günü olan 24 Ocak gününde ve/veya o güne yakın günlerde, 32 yıl önce kaybettiğimiz Uğur Mumcu için yurdumuzun belirli yerlerinde anma törenleri ve günleri vardı. Resmi tören, tabii Ankara’daydı. Çankaya’daki evinin önünde, cinayetin işlendiği yerde toplanılır ve diğer törenler de Ankara’da yapılırdı. Zaman içinde, Ankara’ya paralel olarak yurdun başka birçok yerinde de anma toplantıları düzenleniyor. Hatta Almanya başta olmak üzere, yurttaşlarımızın bulunduğu dış ülkelerde de. *** Ben de her yıl, o sıradaki durumuma göre, bazılarına katılıyorum. Bu yıl, biri Manisa Büyükşehir Belediyesi’nin, biri İstanbul Maltepe Belediye’sinin toplantılarına katıldım. Manisa’dakinde, değerli konuşmacıları dinlemenin yanında, Nebil Özgentürk’ün bir belgeselini ve onun konuşmasını izledik. Prof. Dr. Okan Toygar ile benim katıldığım bir söyleşide bulunduk. Cumhuriyet yazarları Miyase İlknur ile Zeynep Oral’ın konuşmalarından sonra, bir de sürpriz yaşadık. Manisa Büyükşehir Belediye Başkanı Ferdi Zeyrek, belediyesinin bir kararını açıkladı: Toplantının yapıldığı salonun adı, bundan sonra Uğur Mumcu Salonu olacaktı. Ve Mumcu, o salondaki kültürel etkinlikler sırasında orada da var olacaktı. *** Manisa toplantısından bir gün sonra, İstanbul’da Maltepe’de de Uğur Mumcu’nun ve bugünkü siyasal gelişmelerin konu edileceği bir söyleşi vardı. Yöneticisi, değerli gazeteci-televizyoncu arkadaşım İpek Özbey’di. Orada da Maltepe’nin yeni belediye başkanı Esin Köymen ile birlikte Uğur Mumcu’yu andık. Tabii, bu 24 Ocak’ta başlayan cinayetli günler içinde, Uğur Mumcu ile Abdi İpekçi ve Muammer Aksoy’la birlikte, onlarca aydınımız daha var, daha sonraki benzeri cinayetler sonucunda hayatlarını kaybeden. Bahriye Üçok’tan Bedrettin Cömert’e, Ahmet Taner Kışlalı’ya, Cavit Orhan Tütengil’den Çetin Emeç’e, Doğan Öz’den Ümit Kaftancıoğlu’na kadar. Onların hem sayılması güç hem yazılması. Ayrıca, insan yazayım derse hepsini hatırlayamayabilir ama tabii, hiçbirini unutmamak gerekir. O açıdan, tüm ilgililere öneriyorum, yazılarımda da yazmışımdır, o konuda eksik olan tüm bilgileri içeren (haklarındaki soruşturmaların son durumu dahil) listelerin hazırlanıp kayda geçirilmesinin gereğini. Bu, yayın organlarının yanında, üniversitelerin ilgili bölümlerindeki öğretim üyeleri ve görevlilerinin de görevi sayılır... Kolay iş değil, çünkü çok isim var o alanda. Ve o cinayetlerin failleriyle ilgili olanlar da dahil, daha birçok bilginin edinilmesi gerekiyor. (Ama bir ekip çalışmasıyla başarılamayacak iş değil.) O dilekle birlikte, bu yılki 24 Ocak-1 Şubat arasındaki ilk üç aydınımız gibi alçakça cinayetlerle katledilen tüm aydınlarımızı saygıyla analım. Ve benzeri olayların bir daha yaşanmaması için her türlü önlemin alınmasını dileyelim.",https://www.cumhuriyet.com.tr/yazarlar/altan-oymen/ugur-mumcu-2293919
Altan Öymen,Barış süreci,08 Ocak 2025 Çarşamba,"Son günlerin manşetlerinde en fazla yer alan konu malum: DEM Parti temsilcilerinin Abdullah Öcalan’la da görüştükten sonra, öteki partilerin liderleriyle de sürdürdüğü görüşmeler. O süreç MHP lideri Devlet Bahçeli’nin attığı adımlarla başladı ve sürüyor. Yapılan açıklamalara göre o sürecin amacı, sınırlarımız civarındaki terör olaylarının Öcalan’ın da katkısıyla sona erdirilmesi ve ülkemizin o alanda yeni bir “barış süreci”ne girebilmesi. O görüşmeler henüz tamamlanmadı. O konudaki çeşitli tartışmalarla birlikte devam ediyor. Tartışmalardan biri, iktidarda bulunan parti ile onu -dışarıdan- desteleyen partinin yöneticilerinin o adımları yeni bir “seçim manevrası” olarak ortaya attıkları ve samimiyetlerine güvenilemeyeceği görüşü. Yakın geçmişimizde de örnekleri var: AKP’nin iktidara gelişinden bir süre sonra, o zamanki “barış süreci” de benzeri şekilde başlamıştı. Ama sadece AKP’nin yönetiminde, parti ve hükümet memurlarının katıldığı İmralı ziyaretleriyle sürdürülüyordu. O zamanki, Kemal Kılıçdaroğlu’nun başkanlığındaki ana muhalefet partisi CHP, böyle bir sürece prensip olarak karşı çıkmamıştı. Ama bunun bir tarafında Öcalan ve ekibi olacaksa karşısındaki ekipte Meclis’teki tüm partilerin temsilcilerinin bulunması gerektiğini belirtmişti. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol O zamanki görevi henüz başbakanlık olan Recep Tayyip Erdoğan, Kılıçdaroğlu’nun teklifini kabul etmemişti. *** Sonuç malum: İmralı ile hükümetin ve iktidar partisinin tek başına yürüttüğü görüşmeler, zaman zaman uyumlu ve iki tarafı da memnun edici gelişmelere sahne olmuştur. Meclis’te o zaman, bugünkü DEM Parti’siyle benzer çizgisi olan HDP vardı. Ülkemizi ziyaret eden Barzani’nin katılımı ve İbrahim Tatlıses’in konseriyle renklendirilen toplantılarda, Öcalan’ın mesajları da okunmuştur. Ama o zamanki seçimler yaklaşırken o durum birdenbire değişmiştir. HDP’nin Genel Başkanı Selahattin Demirtaş’tı. Şu görülmüştür ki, AKP’nin, Öcalan ile ilişkili olarak sürdürülen “barış süreci”nin gelişmesinin yanında, hatta o gelişmeden de daha öncelikli olarak  bir beklentisi daha vardır: Yaklaşan seçimlerde, HDP’nin de siyasal parti olarak AKP’yi desteklemesi... Demirtaş ve arkadaşları, AKP’nin öyle bir beklenti içinde olduğu sonucuna varınca, buna razı olmayacaklarını açıkladı. Demirtaş, bunu partisinin grup toplantısında ayrıntılarıyla vurguladı. O konuşmanın metnini, Örsan K. Öymen Cumhuriyet’te pazartesi günkü yazısında özetledi. Şöyle diyordu Demirtaş: “Sayın Erdoğan Biz (parti olarak) bir pazarlık hareketi değiliz. Halklarımıza verdiğimiz demokrasi, barış ve özgürlük mücadelesinden vazgeçmeyeceğiz.” O kararlarının nedenlerini biraz daha açtı. Onların da “özetinin özeti” şuydu: “Sayın Recep Tayyip Erdoğan, seni başkan yaptırmayacağız.” *** Selahattin Demirtaş, partisinin grup toplantısında yaptığı o konuşmadan bir süre sonra, bir başka konuşmasıyla ilgili soruşturma sürecinde hapse girdi. Yaklaşık 8 yıldan beri hapiste. Bu “barış görüşmeleri” sırasında, onunla da görüşülmesi bekleniyor. Abdullah Öcalan’ın Meclis’e gelip görüşlerini ifade edebilmesi söz konusu. Her ikisinin de cezalarının, en azından “ev hapsi”ne çevrilmesi söz konusu olabilir. Tabii bir de Meclis’e milletvekili olarak seçilip Meclis’teki görevini yapması gereken, Hatay Milletvekili Can Atalay’ın hapisten çıkmayışı var. Onun o durumuna yol açan mahkeme kararı ise Anayasa Mahkemesi tarafından, eski deyimle “keenlem yekûn” sayılmış. Yani “yok” hükmünde. Yani “Meclis’e gelip toplantılara katılmasının sağlanması”, çoktandır bir anayasal gerek aslında. Ve aralarında Osman Kavala gibi bir aydın insanımızın da bulunduğu daha birçok değerli insanımız var. *** Evet. Yeni bir barış süreci... Ülkemizin, en önemli ve acil ihtiyaçlarından biri. Ve o sürecin sorumluluğu, bu defa, Türkiye Büyük Millet Meclisi’nde. Meclis, o süreci bir sonuca bağlamanın kararlılığı içinde harekete geçebilirse bunu bütün gerekleriyle birlikte yerine getirebilir. Özellikle adalet konusundaki, çok belirgin haksızlıkları da tamir edecek kararların alınmasını, gene en kısa zamanda başarabilir. Tabii önce kendi üyeleri dahil, düşünce, konuşma, toplantı özgürlükleri gibi temel hak ve özgürlüklerini kullanırken hapishaneye sokulmuş olan diğer kişilerin haklarını da koruyabilir.",https://www.cumhuriyet.com.tr/yazarlar/altan-oymen/baris-sureci-2287082
Altan Öymen,Suriye ve iki soru,11 Aralık 2024 Çarşamba,"1- Suriye’nin bundan sonraki yönetim şekli ne olmalı? 2- Türkiye’nin Suriye’yle ilgili politikası ne olmalı? Birinci soruya yanıt oluşturmak tabii, en başta, Suriye halkının işi. Ama öteki ülkelerdeki ilgililerin de o konuda görüşleri vardır. Suriye’ye bunları diplomatik yollarla iletebilirler, dünya kamuoyuna da ulaştırabilirler. Ve bunu yapmalıdırlar. Yaşadığımız dünyada, çoktandır, “insan haklarının kullanılması”, “barışın korunması” gibi alanlar başta olmak üzere, her ülkeyi bağlayan ilkeler var, kurallar var. Onların uygulanmasını sağlamak için oluşmuş uluslararası kurullar var. O kuralların hedeflerine ulaşmasına katkıda bulunmak da her ülkenin görevi. Konuya o açıdan bakarsak ülkemizin güneyindeki yakın ve uzak komşularımız arasında, geçmiş yıllarda da gerek insan haklarının uygulanması gerek barışın korunması açısından, o hedeflere -ulaşmak bir yana- yaklaşmayı bile başaranlara pek rastlanmaz. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Gazeteciliğimin başlangıcı olan 1950’li yıllarda, muhabir olarak yurtdışına ilk gönderildiğim ülkeler arasında, yurdumuzun güneyindeki komşularımız vardı. Mısır, Lübnan, Suriye, Irak, onlar arasındaydı. Daha sonraları, Libya, Suudi Arabistan, Fas dahil güneydeki ülkelerin çoğuna gittim. Hepsinin ortak özellikleri, rejimlerinin demokrasiden hayli uzak olmasıydı. İran’da Şah vardı. Şah Muhammet Rıza Pehlevi... 1950’lerde, Irak’ta krallık vardı. Kralı Faysal’dı. 1958’de krallık kalktı. Yerine General Kasım geldi. Sonra Abdüsselam Arif. Mısır’da Kral Faruk’un bir darbeyle 1952’de düşürülmesinden sonra, başına askeri yönetimler gelmişti. Önce General Necip, daha sonra da Albay Cemal Abdünnasır. Nasır’dan sonra da diğer subaylar geldi. Ürdün’ün, Suudi Arabistan’ın, Fas’ın rejimleri de krallıktı. Birinci Dünya Savaşı’ndan sonra, resmen “cumhuriyet”leşen komşularımız da vardı. Biri Suriye’ydi. O savaşın sonunda, Irak, İngiltere’nin önce yönetimi, sonra etkisi altındaydı. Suriye’nin ise adı “cumhuriyet”ti. Ama önce birbirini izleyen askeri yönetimler altına girdi. Daha sonra, Hafız Esad’dan başlayarak asker kaynaklı otoriter bir rejim haline getirildi. Bugün de durum fazla değişmedi ve özetle: Güneydeki yakın ve uzak komşularımızdan birçoğunun halkları, “demokrasi”nin nasıl bir rejim olduğunu hâlâ göremediler. Kurallarını işitseler bile uygulamasına görgü tanığı olamadılar... İktidar değişiklikleri de seçimden çok, darbe yoluyla mümkün oldu. Tabii, hatırladığımız ülkelerin bazısında, seçim usulleri de vardı, parlamento adı altında oluşturulan kuruluşlar da vardı... Ama o “seçim”lerde uygulanan usuller, gerçekten demokratik olan ülkelerde görülenlerden hayli farklıydı. Sadece seçimlerdeki değil, demokrasinin temel hak ve özgürlüklerinin uygulanmasındaki ölçüler de farklıydı. Kısacası: Bence birinci sorunun cevabı, Suriye’nin, yeni rejimini oluştururken şimdiye kadar hayli uzak kaldığı demokratikleşme sürecini başlatmasıdır. Tabii bu, o konudaki tecrübe azlığının sonucu olarak kolay değildir. Başlangıçta devletin devamlılığını sağlayacak bir geçici dönem yaşanması gerekebilir. Ama o hedefe yönelik adımların atılmaya başlaması bile, olumlu bir gelişme sayılır. İkinci sorunun cevabını aramak tabii, çok daha güç... Çünkü, Suriye’nin demokratikleşme sürecine girmesinin faydalı olacağıyla ilgili görüşümü okuyan bir Suriyeli arkadaşım bana bir “karşı soru” sorup “Peki, sizin de bir demokratikleşme sürecine ihtiyacınız yok mu?” derse, ona da cevap vermek gerekir ki o sorunun cevabı bu yazıya sığmaz. Başka bir yazının konusu olabilir. Bugün için, Suriyeli komşularımıza, ülkelerindeki “siyasal değişim” beklentisi için “Hayırlı olsun” dileklerimi sunarım... Bizim iktidar siyasetçilerimizin de bizim ülkemizdeki demokrasiyle ilgili sorunların da çözümünün ne kadar önemli ve acil olduğunu unutmamalarını temenni ederim.",https://www.cumhuriyet.com.tr/yazarlar/altan-oymen/suriye-ve-iki-soru-2277965
Altan Öymen,Turplar,22 Ocak 2025 Çarşamba,"Bugünkü siyaset hayatımıza giren sözcükler ve deyimlere bir yenisi daha eklendi: “Turpların büyükleri heybede.” O deyimi, sayın Erdoğan söyledi. Konya’daki AKP il kongresinde -herhalde AKP genel başkanı sıfatıyla- yaptığı konuşmada dile getirdi. Konuşmasının konusu, İstanbul’da, CHP’nin kazandığı belediyelerin başkanlarına, Esenyurt Belediye Başkanı Ahmet Özer ile Beşiktaş Belediye Başkanı Rıza Akpolat’a uygulanan işlemlere karşı, CHP yetkililerinin eleştirileriydi. CHP Genel Başkanı Özgür Özel ile büyükşehir belediye başkanı Ekrem İmamoğlu, belediye başkanlarına sabaha karşı saat 4-5 sıralarında evlerinde yapılan baskınlarla başlatılıp İstanbul Emniyeti’ne götürülmeleri, hapiste tutuldukları sürenin uzatılması gibi aşamalarla sürdürülen uygulamaları eleştirmişlerdi. Erdoğan da Konya’daki AKP il kongresinde onlara cevap verirken o soruşturma işlemlerinin arkasının daha da güçlü olarak gelebileceği anlamını taşıyan o “turp”lu ifadeyi kullanmıştı. Muhalefetin, CHP’nin başkanlığındaki belediyelere yönelik uygulamalar karşısında telaşa düştüğünü öne sürerek şöyle demişti: Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol “Daha turpların büyükleri heybede. Telaşlarının, paniklemelerinin bir sebebi de işte bu hakikattir.” *** Erdoğan’ın, AKP’nin Konya il kongresindeki o sözlerinin anlamı, tabii, çok önemli. Fakat benim aklıma önce, bilmediğim şeyleri merak edip öğrenme “merakım”ın sonucu olan şu soru takıldı: Erdoğan’ın, CHP’nin o eleştirilerine cevap verirken yaptığı o benzetmenin kaynağı, acaba neydi? Dilimizde böyle vecize niyetine söylenen sözler vardır. Ama çoğunun bir hikâyesi vardır. Yerel kaynağı vardır. Ve bunların çoğu, geniş bir çevre tarafından bilinir. Ben hiç işitmemiştim, turpun bu şekilde kullanıldığını. Sağlıkla ilgili olarak “Turp gibisin maşallah” denilir ama muhatabınızın sağlıklı göründüğünü belirtmek istersiniz. Ama “torbadaki” veya “heybedeki turplar” denilince, bunun temeli ne olabilir? O merakımı gidermek için yakınlarıma, dostlarıma sordum. Bilen yoktu. Ama sonra yanıt bir meslektaşımdan geldi. Kadim dostum, gazeteci-yazar Rahmi Turan, köşe yazısında da belirtmiş, ben atlamışım, sorunun yanıtı ondaymış. Çünkü, “turplu, heybeli” benzetmelerin kaynağını, Rahmi Turan, -25 yıl önce- yayımlanan bir kitabında yazmış. O sözcüklerin kaynağı, -konusu başka da olsa- rahmetli eski başbakanımız ve cumhurbaşkanımız Süleyman Demirel’miş. Rahmi Turan bunu şöyle anlatıyor: “Demirel, NTV televizyonunda canlı yayına çıkıp, konuştu, konuştu... Anlattı, anlattı... Fakat zaman yetmedi... Söyleyeceği daha çok şey vardı. Programdan sonra gazetecilere şu fıkrayı anlattı: “Adam, Aydın pazarına turp getirmiş, bir köşede satıyor. Fakat turpları yamuk ve küçük. Müşteri gelip bakmış, bakmış, pek tutmamış. Eliyle şöyle bir tartıp bırakmış. Tam giderken köylü arkasından seslenmiş: ‘Turpun büyüğü heybede, turpun büyüğü heybede!’ Demirel bu fıkrayı anlattıktan sonra şöyle eklemişti: ‘Heybemde daha çok turp var. Bu heybeye bir program yetmez!’” *** Şu sırada bizim önümüzdeki “turp” konusuna gelince. Bunun öyküsünü başından sonuna yazmaya ne bu yazının yeri yeter ne de gazetenin tüm sayfaları yeter. Çünkü o öykü, geçmişteki Ergenekon davalarından başladı ve hâlâ devam ediyor. Bir bölümüne tepkiler, Kemal Kılıçdaroğlu’nun genel başkanlığı döneminde “Hak-Hukuk-Adalet” sloganıyla yapılan Ankara-İstanbul yürüyüşünün konusuydu. Bir bölümü, Özgür Özel’in genel başkanlığı ve Ekrem İmamoğlu’nun büyükşehir belediye başkanlığı sırasında İstanbul’da ve yurdun muhalefet partileri yöneticilerinin faaliyette bulunduğu tüm illerde devam ediyor. Sadece şu son günlerde olanlara bakalım: CHP’nin Gençlik Kolları Genel Başkanı Cem Aydın’ın sorguya çekilmesi ve yurtdışına çıkma yasağına uğratılıp iki günde bir kontrole tabi tutulmasına... Ankara’daki Zafer Partisi’nin genel başkanı Ümit Özdağ’ın akşam yemek yerken cumhurbaşkanına hakaret ettiği gerekçesiyle lokantada gözaltına alınarak, İstanbul’a götürülüp, sorguya çekilmesine. Tabii, bunlar, dün öğleden sonraya kadarki son iki günde kendini gösteren “turp”lar... Bakalım sonrası nasıl gelecek? Sırada hangi turplar var? O belli değil. Ama sonucu besbelli olan bir şey var: Çok uzun zaman geçmeden bir seçim günü mutlaka gelecek. Ve bugünkü iktidar partisi “turp”larıyla birlikte gidecek, ülkemiz ve milletimiz, yeniden güzel günler görecek.",https://www.cumhuriyet.com.tr/yazarlar/altan-oymen/turplar-2291598
Altan Öymen,‘5N 1K’,26 Şubat 2025 Çarşamba,"Ne? Nerede? Ne zaman? Nasıl? Niçin? Bunlar, gazeteciliğe başladığım günlerde (yani 1950 yılında) öğretilen kuralların ilk bölümü. İkinci bölümünde ise tek soru var: Kim? Gazetede yayımlanacak haberlerde bu soruların yanıtlarının hepsinin yer almasına çalışılacaktı. Hepsinin bir arada, bir de kısaltılmış adı vardı. Parola gibi. Soruların ilk harflerinin o zamanki okunuşuyla: “5N, 1K” Bu, o zamanlar, gazeteciler çevresinin dışında, anlamı herkesçe bilinen bir kısaltma değildi: Ama bizim mesleğimiz içinde, hele haber yayınları şeflerinin -sadece bildikleri değil- uyulmasını sağlamakta çok ısrarlı oldukları kuralların ifadesiydi. Hele formülün “K”si. Yani “Kim?” sorusu. Bana, stajyerlik dönemimde verilen görevlerin başında “polis-adliye” haberleri vardı. Gazetecilikle birlikte siyasal bilgiler fakültesindeki öğrenciliğimi de sürdürüyordum. Ve fakülte programında hukukla ilgili derslerdeki bilgi dağarcığım fena değildi. Ankara Adliyesi’nde o zamana kadarki önemli davaların çoğunu izleme görevi bana verilirdi. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol O zamanlar, duruşmalarda fotoğraf çekilmesi yasak değildi. Fotomuhabirimiz Hüseyin Ezer de benimle beraber gelirdi. Gazeteye dönüp, duruşma haberlerini yazarken ilk “ihtar”ı, savcının, ikincisini hâkimin adını yazmayı unutmak yüzünden almıştım. Üstelik Ezer’in çektiği fotoğraflarda onların da görüntüsü vardı. Resimaltı yazmak için adlarının bilinmesi gerekliydi. Duruşmalarda fotoğraf çekilmesi olanağı, daha sonraları kaldırıldı. Ama habercilik kurallarındaki “kim” sorusunun yanıtının verilmesi kuralı hiç kalkmadı. Gazeteciliğimin daha sonraki yıllarında bazı dış ülkelerde de duruşmalar izlemiştim. Onlarda da kural öyleydi. Duruşmalar sırasında, fotoğraf veya film çekilmesi yasaktı. Ama önemli durumlarda, duruşmalardaki sanıklarla birlikte, hâkimlerden savcılara, sanıklardan tanıklara, avukatlara kadar, davayla ilgili herkesin adı sanıyla, önceki görevleriyle ilgili bilgilerin yazılması esastı. Hatta bazı önemli durumlarda, önemli katılımcıların mahkemedeki görüntülerini karakalemle çizen ressamlar da muhabirlerle birlikte, duruşmalara girip ertesi günkü gazetelerde yayımlanacak karakalem resimler çizebiliyorlardı. Mesela Avrupa’da izlediğim davalar arasında 1983 yılındaki ünlü Orly Havaalanı’ndaki THY gişesi önünde patlatılan bombayla ilgili davanın duruşmalarının, Paris yakınlarında çok büyük bir mahkeme salonundaki görüntüleri, o usulle yayımlanabilmişti. Yargı alanındaki olayların, davaların, duruşmaların, tutuklamaların, cezalandırmaların haberlerinin kamuoyuna, gerekli bütün unsurlarıyla birlikte, mümkün olduğu kadar geniş ölçüde yansıtılması, dünyanın birçok demokratik ülkesinde olduğu gibi bizde de esastı. Hele televizyon yayınlarının başlamasından sonra, “5N 1K” formülü, haber programlarının ilkesi haline geldi. Hatta bazı televizyon yayınlarının adı oldu. Artık haberlerin izleyicilerinin çoğunluğu tarafından biliniyordu. Ve haberlerin “5N, 1K” kuralına uygun olması bekleniyordu. *** Gelelim bugünkü durumumuza. Bugün ise bir süreden beri, o “5N, 1K” kuralının özellikle, “K” bölümüyle ilgili olarak, o beklentinin tam tersine bir eğilim başladı. O formüldeki “K” harfinin, yani “kim” sorusunun gereğinin bazı hallerde yerine getirilmesinin neredeyse “suç” sayılması gerektiğine dair görüşler gündeme girmeye başladı. Gazetelerde, belirli yargılanmalarla ilgili haberlerde, sanıkların adı sanı var. Haklarındaki suç iddialarının ayrıntıları var. Ama ne iddiaları öne süren savcının adı var. Ne mahkemenin hâkiminin adı var. Ne de suç iddiasını dile getiren tanığın adı var. Tanığın adı zaten “gizli tanık”. İfadesi bir “takma ad” altında yer alıyor. Öyle bir haberin, bir bölümünü buraya alayım. Başlığı “Ahmet Özer’e 15 yıl hapis istendi”. O “istenen”, “15 yıl hapsi” isteyen kim? Belli değil. Tabii, bir savcı. Ama adı yazılmamış. Tanık kim? O zaten yazılmamış. Hatta sorulamaz da. Haber metni şöyle başlıyor: “Görevden alınıp tutuklanan eski Esenyurt Belediye Başkanı Ahmet Özer hakkındaki soruşturma tamamlandı. İddianamede, Özer’in “silahlı terör örgütüne üye olmak” suçundan 7.5 yıldan 15 yıla kadar hapisle cezalandırılması istendi. İddianamede, Diyarbakır’da, terör örgütü içerisinde faaliyet yürütmekte iken 2020’de tanık koruma programı kapsamına alınan “Hermes” kod adlı gizli tanığın ifadelerine de yer verildi. Gizli tanık Hermes, ifadesinde, Ahmet Özer’in, terör örgütü faaliyetleri nedeniyle ceza alan bir akrabasının yurtdışına kaçırılması ve orada bir eve yerleştirilmesi için terör örgütü üyesi Cemal Kavak’tan yardım istediğini söyledi.” Haberde “kod adı” olarak “Hermes” diye yazılan tanığın ifadesiyle Belediye Başkanı Ahmet Özer suçlanıyor. Ve malum, belediye başkanlığı görevinden alınarak yerine kayyum atanıyor. O kararların alınmasına dayanak oluşturan savcının da Özer’in davasının hâkiminin de adları yok. *** Niçin yok? O haberi yazan ve yayınlayanların gerekçesini bilmiyorum. Ama belli ki bu gibi davalarda sanıkların belirlenmesinde ve haklarındaki kararda katkısı olanların adlarının yazılması, günümüz iktidarını yönetenlerin bazısı tarafından “hedef gösteriyorlar” diye yorumlanabiliyor. Kamu yönetimlerinde görevli olanların hedef alındığı terör olayları, ülkemizin geçmişinde, maalesef var. Bunların önlenmesi ve o tehlikeye maruz kalabilecek olan kişilerin korunması için önlemler alınması elbet zorunludur. O yoldaki önlemlerin gereğini yerine getirmek, devletin başlıca görevlerinden biridir. Ama bunun için gazetelerde, televizyonlarda, sosyal medyada, “isimlerin gizlenmesi” metodu, isabetli bir hal çaresi değildir. Yetkililerin, en etkili koruma önlemlerini o alanda da almaları gerekir. Başka alanlarda alınan önlemlerdeki gibi. Yoksa toplum hayatımızın daha birçok alanındaki terör tehlikelerinin her biri için, o “isim gizleme” usulünü uygulamak gerekir ki o usulle, başta Türkiye Büyük Millet Meclisi müzakereleri olmak üzere, demokrasinin koşulları olan, pek çok toplantıya katılanların da isimlerinin gizlenmesi gerekir. Çünkü o toplantılarda da konuşanların tutumunu ve verdikleri oyların rengini benimsemeyen teröristler de vardır. O toplantıların tutanaklarında ve açıkoylamalarında da konuşan ve oy verenlerin isimlerinin yer almaması sağlanmalıdır. Özetle: Demokrasinin her alanda açıklık (“Osmanlıca”yı tercih edenler için “aleniyet”) rejimi olduğu unutulmamalıdır.",https://www.cumhuriyet.com.tr/yazarlar/altan-oymen/5n-1k-2303780
Altan Öymen,‘Alacakaranlık’tan aydınlığa doğru,15 Ocak 2025 Çarşamba,"Pazartesi gününden itibaren İstanbul belediyelerinden biri daha hedefte. Beşiktaş Belediyesi. Bu yeni gelişme, beni daha da yakından ilgilendiriyor. Çünkü, Beşiktaş Belediyesi’ne bağlı mahallelerden birinde oturuyorum. Ayrıca uzun yıllar önceki, gençlik yıllarımda Ankara’da üye olduğum CHP’nin Çankaya ilçesindeki kaydım da İstanbul’a taşındığımdan sonra, artık Beşiktaş’ta. Bu durumda, seçmen olarak pazartesi günümün büyük kısmı, konuyla ilgili yerlerde geçti: İstanbul’da Beşiktaş Belediyesi’nin önünde ve içinde. CHP Beşiktaş İlçe Örgütü’nün binasında ve Zübeyde Hanım Kütür Merkezi’nde. Pazartesi günü sabah 5’ten itibaren, gazetelerdeki arkadaşlarımın artık “Alacakaranlık operasyonu” (Mustafa Balbay-Cumhuriyet), “Şafak gözaltısı” (Sözcü’nün manşeti) gibi adlarla tanımladığı eylemlerden biri daha yapılmış. Beşiktaş Belediyesi’nin değerli başkanı Rıza Akpolat, sabahın 5’inde, 5.30’unda evinde aranmış. Sonra Balıkesir’de olduğu, hasta yatağındaki babasını ziyaret için oraya gittiği anlaşılınca, Balıkesir’de aranmış, İstanbul’a dönmek üzere yola çıkarılmış. İstanbul Emniyeti’nde ifadesi alınacakmış. Sonrası daha belli değilmiş. İstanbul’daki soruşturma belki biraz uzun sürebilirmiş. Çoğu CHP’li olan ama bir kısmı da siyasette faal olmasa bile o gelişmeden çok rahatsızlık duydukları belli olan birçok kişiyle rastlaştım. Ayaküstü görüştüm. Şu izlenimi edindim: Bu ve benzeri gelişmelere tepkiler, giderek artıyor. “Alacakaranlık operasyonları”na paralel olarak artan ekonomik ve sosyal sorunlar da bunlara eklenince “hayatından memnun olan”a rastlamak mümkün değil. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Bu kısa görüşmelere her şeyi sığdırmak çok güç. Fakat gene de herkesin, dış tehlikelerden sağlık alanındaki olaylara, laiklikten uzaklaşmanın düşündürücü örneklerine, eğitimdeki sorunlara kadar pek çok konu var, pek çok kişinin gündeminde. *** Dünkü salı günü ise benim “yazı yazma günüm”dü. Yakınlarım bilir, salı günleri beni pek aramazlar. Çünkü “haftada bir” de olsa uzun yıllar boyunca aşağı yukarı her gün yazmaya veya gazeteci olarak haber, röportaj, belgesel hazırlamak gibi benzeri işlerle uğraşmaya alışmış kişiler için bu, zamanla, vazgeçilemez bir alışkanlık haline geliyor. Rahmetli Çetin Altan, “Bu durum için ben yazı yazmadığım zamanlar (veya hapis ve yasaklılık günleri gibi “yazamadığım” zamanlar) için kendimi sabahları dişimi fırçalamamış gibi rahatsız oluyorum” derdi. *** Haklıydı tabii. Ama ülkemizin bu zamanında bir başka durum var. Bir kere daha belirtmiştim, yazma imkânınız olsa da bazen bugünkü gibi insanın yazılması gerektiğine inandığı o kadar çok konu karşısında kalıyorsunuz ki sütununuzda bunların hangisine öncelik vereceğinize ve yeteri kadar yazabileceğinize kolay kolay karar veremiyorsunuz. Bugünlerdeki durumda o seçimi yapmak giderek daha da güçleşiyor. Örneği işte son olay. Beşiktaş’taki “şafak operasyonu” sırasında rastlayıp da görüşme fırsatı bulduğum dostlarımın işaret ettiği sorunların çoğu, bana, üzerinde durulması ve sık sık hatırlatılması gereken konular gibi geliyor. Tabii, o sorunlara değinebilme imkânına sahip olan gazetelerin, televizyonların sayısının azlığı dolayısıyla o yayın organlarında çalışan meslektaşlarımızın o konuların hepsine yeterli yer bulmaları da güçleşiyor. Ama gene de şunu unutmamak gerekir: Bugünkü o pek çok sorunun hızla azalmasını ve ülkemizin yeniden, demokrasinin, adaletin, sağlıklı bir ekonomik ve sosyal düzenin gereklerini hızla yerine getirecek bir yönetime kavuşmasını sağlayacak yeni bir seçim zamanı giderek yaklaşıyor. Onu önlemeyi bugünkü iktidar güçleri başaramaz. Çünkü her yerde görülüyor: Milletimizin büyük kısmı, tüm engellemelere rağmen artık tüm gerçekleri görüyor.",https://www.cumhuriyet.com.tr/yazarlar/altan-oymen/alacakaranliktan-aydinliga-dogru-2289321
Altan Öymen,Yeni yıl kutlu olsun!,01 Ocak 2025 Çarşamba,"2025 yılı herkese kutlu olsun. Herkese mutluluklar getirsin. Tüm yurttaşlarımıza ve başka ülkelerin yurttaşlarına... Dünyanın -kendi ülkelerinden ayrılarak- başka ülkelerde yaşamak zorunda kalan ve fiilen “yurtsuz” kalan insanlarına... Ve dünyanın insanlarla birlikte yaşayan tüm canlılarına... Hepsine mutluluk dileklerimi sunarım. *** Bu dilekler, siyasal, sosyal ve ekonomik olaylarda yaşadığımız pek çok olumsuzluk karşısında, fazla “hayalci” görünebilir. Ama öyle de olsa o hayallerden tümüyle vazgeçmemek gerekir. Değerli şairimiz Yahya Kemal’in o mısrası çok ünlüdür: “İnsan âlemde hayal ettiği müddetçe yaşar” diyor. Kaldı ki ülkemizin ve dünyamızın yakın tarihinde o dileğin kısmen de olsa, bir ölçüde de olsa, gerçekleşmek yoluna girdiği dönemler vardır. İnsanların en azından daha sonraki yıllar için daha umutlu olmalarını sağlamışlardır. Mesela Birinci Dünya Savaşı’ndan sonraki dönemin bir kısmında, en azından savaş galibi ülkelerde yaşanan hayatı, bazı gözlemciler, “altın yıllar” diye anarlar. Gerçi o “altın yıllar” ancak 1920’lerin son yıllarına kadar sürmüştür. Sonra, 1930’ların ilk yıllarında “dünya ekonomik krizi” başlamış ve İkinci Dünya Savaşı’nın nedenleri arasına girmiştir. Ama o “altın yıllar” unutulmamıştır. Sürükleyici Bir Sürüş Deneyimi DS 4 ile güç ve estetik bir arada, performansın sınırlarını keşfedin! DS Automobiles Şimdi Keşfet *** Sonra, dünyanın yeni diktatörler yönetimi altına girdiği 1930’ların son yılları. Ve 1939’dan 1945’e kadar süren İkinci Dünya Savaşı yılları... O birçok ülkede savaş facialarıyla geçen yılların ardından başlayan “barış yılları” ve “Soğuk Savaş” yıllarına dönüşen yıllar... Özetle: Dünya tarihinin son zamanlarında, ülkeleri ve insanlarını rahatlatan yıllar da vardır, tehlikeli, korkutucu, yıpratıcı yıllar da. Bugün ulaştığımız 2025 yılına bakıp önümüzü görmeye çalışırken o iki ihtimali de göz önünde tutmalıyız. Ama, tabii, iyimserlikten fazla uzaklaşmadan...",https://www.cumhuriyet.com.tr/yazarlar/altan-oymen/yeni-yil-kutlu-olsun-2284831
Altan Öymen,‘Barış süreci’,05 Mart 2025 Çarşamba,"Ülkemizde terör tehlikesinin sona ermesi, elbette yurttaşlarımızın çok büyük çoğunluğunun desteğini alabilecek bir hedef. Demokrasi tarihimizde de o hedefe yönelik girişimlerin örnekleri var. En somut olanı da AKP’nin 2000’li yıllarda başlatıp çok hararetli bir şekilde sürdürdüğü “barış süreci”ydi. O sürecin sonuca ulaşmamasının nedeni, AKP iktidarının bunu tek başına sürdürmekte ısrarcı olmasıydı. Oysa CHP yetkilileri, o sürecin Meclis’te temsil edilen partilerin katılımıyla oluşturulacak bir Meclis komisyonunun çalışmalarıyla sürdürülmesini öneriyordu. CHP’nin o zamanki genel başkanı Kemal Kılıçdaroğlu bunun önemini, gerek AKP yönetimine gerek kamuoyuna anlatıyordu. Eğer o girişim, sadece iktidar partisinin yönetiminde kalırsa kamuoyunda, o partinin sadece kendi siyasal hedefleriyle ilgili olduğu algısına yol açardı. O algı, öteki partilerin o girişime destek vermesini güçleştirirdi. Oysa o konu, yurttaşlarımızın tümüne yakınını etkileyebilecek bir hedefe yönelikti. Ve Meclis’imizin çalışmalarında ona benzer hedeflere ulaşmanın, Meclis’teki partilerin katılımıyla gerçekleştirilmesinin başarılı örnekleri vardı. *** Ancak bütün anlatımlar ve verilen örnekler, iktidar partisi AKP’nin görüşünü değiştirmeye yetmedi. Ve o girişim, AKP’nin o zamanki Demokratik Birlik Partisi (BDP) ile birlikte tek başlarına katıldığı bir süreç olarak sürdürüldü. Başta CHP, muhalefet partileri, buna rağmen, iktidar ile BDP arasındaki o görüşmelere yönelik eleştirilerini sınırlı tuttu. Sonucun, gene de olumlu olmasını temenni ettiği izlenimini veren bir tutum izledi. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol İktidar partisi ile BDP temsilcileri arasındaki görüşmeler ise o sürecin bir aşamasında, Irak’tan Türkiye’ye Mesut Barzani ve Iraklı sanatçı Şivan Perwer, Türkiye’den de İbrahim Tatlıses gibi ünlü sanatçılarımızın da katıldığı görkemli ziyaretlerle pekiştirildi. O ziyaretlerdeki gösterilerin, hem topluluk tarafından doğrudan doğruya hem de televizyon yayınlarıyla izlenmesi sağlandı. O dinletilerin sunulduğu sahneden, aynı zamanda da Abdullah Öcalan’ın, İmralı’da kendisini ziyaret eden BDP heyeti ile gönderdiği mesajlar açıklandı. O dönemdeki barış havası içinde, Kandil’deki gruplardan, Türkiye’ye sembolik ziyaretler de yapılmıştı. Daha önceden Türkiye’ye girmeleri men edilmiş olanların yasakları da sınır kapılarında görevlendirilen yargıçların kararlarıyla kaldırılmıştı. Özetle: İki taraf arasındaki ilişkilerin, bir barış havası içinde gelişmesi sürüyordu. Ama o gidiş bir gün geldi, birdenbire sona erdi. Çünkü iki partinin kalıcı bir barışın koşullarında anlaşmaları, mümkün olmamıştı. İkisinin de “partisel” hedefleri arasındaki farklılıkların giderilemeyeceği anlaşılmıştı. O anlaşmazlığın sonuçları daha sonraki dönemde görüldü: İktidar partisi AKP’nin yönetimi altında BDP’nin ve onun devamı sayılan partilerin yerel seçimlerde kazandıkları belediye başkanlıklarına “kayyum” atanması uygulamaları başladı ve giderek hızlandı. *** Şimdi bugünkü “barış süreci”ne gelelim: İktidar partisinin o konudaki tutumunun, daha önceki tutumuna benzerlikleri çok. Meclis’in veya Meclis’teki diğer siyasi partilerin sürece katılması gereğini kabul etmiyor. Tek başına sürdürecek o görüşmeleri. Gerçi bu defaki sürecin başlangıcı, MHP Genel Başkanı Devlet Bahçeli’nin girişimiyle oluşmuştu. Ama AKP’nin o konudaki üslubu da Bahçeli’ninkinden farklı. Konuyla ilgili olarak kullandığı ilk cümleler şöyle: (Hürriyet’ten) “Demir yumruğumuzu hazır tutuyoruz.” “Şayet verilen sözler tutulmaz, sürekli oyalama, göz boyama, isim değiştirir gibi kurnazlıklar olursa günah bizden gider.” “Devam eden operasyonlarımızı, taş üstünde taş, omuz üstünde baş bırakmadan sürdürürüz.” Bunlar, benim görebildiğim kadar, sayın Recep Tayyip Erdoğan’ın konuyla ilgili olarak kullandığı ilk cümleler. Muhatabıyla, “barış hareketi” başlatmaktan çok, bir kavga arefesindeki rakibine “meydan okuma” amacını taşır gibi. Ama üslup bir yana, bir de muhalefetin kazandığı belediyelerin başkanlarının görevine son verilip yerine kayyum atanması uygulamalarının yeniden başlaması var. Onlar da devam edip gidiyor. Ayrıca, yazar, çizer, düşün insanı, sivil toplum aktivitisti... Yani “vurmakkırmak”la ilgisi olmayıp yazmak, çizmekle uğraşan insanlar... Bir kısmının hapiste yattıkları süre, aylarca da değil, yıllarca sürüyor. Aralarında haksızlığı tespit edilmiş karmaşık uygulamalarla “cezalandırılmış” olanlar var. Onların durumu ne olacak, bu yeni “barış süreci” içinde... O sürecin temasları, çalışmaları arasında, o konunun da ele alındığını belirten bir haber yok. Özetle dilerim, bu “süreç”in sonuçları da daha öncekilere benzemez.",https://www.cumhuriyet.com.tr/yazarlar/altan-oymen/baris-sureci-2306131
Altan Öymen,"Bunlar, başka hangi ülkelerde var?",12 Mart 2025 Çarşamba,"Benim izlediğim televizyonlarda sabah haberlerinin konuları, dün de değişmedi: İstanbul’un iki ilçesinde daha, evlere ve işyerlerine yönelik gözaltına alma işlemleri... Bu defa sıra, Sarıyer ve Şişli belediyelerindeydi. Haberlere göre o belediyelerin görevlilerinden 38 kişi, gözaltına alınmıştı. Bu satırları yazarken, verilen bilgiler bu kadardı. Tabii, gözaltına alınıp tutuklananlarla, hapishanede kalanların durumları değişmiş değil. Esenyurt Belediye Başkanı Ahmet Özer, Beşiktaş Belediye Başkanı Rıza Akpolat, gene orada. Onlar gibi daha pek çok belediye başkanı... Bazıları CHP’li, bazıları DEM’li veya muhalefetteki diğer partilerden. Bazılarının yerine belediye meclisinde yenileri seçilmiş. Ama büyük bir kısmına kayyumlar getirilmiş. Örnekleri daha önceki yıllarda da var. Ama bu yıl görevden alınanların sayısı giderek artıyor. O başkanlarla beraber, belediyede görevli olup da görevden alınanların da. Fakat belediyelere yönelik olarak işletilen bu suçlama mekanizmasının en yoğun olarak hedef aldığı kişi, malum, İstanbul Büyükşehir Belediye Başkanı ve önümüzdeki Cumhurbaşkanlığı seçimindeki CHP adayı Ekrem İmamoğlu. *** Değerli meslektaşım ve “sütündaş”ım Barış Terkoğlu, pazartesi günkü yazısında, Ekrem İmamoğlu’na yönelik suçlama girişimlerini ana hatlarıyla anlatmış. Burada özetini hatırlatayım: Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Bir kere hakkında beş konuda girişimler var: 1) Kamuoyunda “ahmak davası” diye bilinen dava. 2) Bilirkişiyi etkilemeyi hedefleyen veya savcıyı hedef gösteren davalar. 3) “Diploma soruşturması.” 4) Kent uzlaşması dosyası. 5) Yolsuzluk soruşturmaları. Bunların bazıları “istinaf”ta. Bazısı hazırlık aşamasında. Bu beş davanın dışında ise İmamoğlu’nun yakınlarını ve çalışma arkadaşlarını hedef alan suçlama hazırlıkları var. Barış Terkoğlu, onlar hakkındaki bilgileri ve iktidarın o alanlardaki niyetleri hakkındaki tahminlerini de belirtiyor. O bilgileri ve tahminlerini ortaya koyduğu tablo ise siyasal partilerimizle birlikte tüm vatandaşlarımızı ilgilendirecek olan bir tablo. *** Bu yazıyı yazarken aklıma gelen bir soruyu da eklemek isterim: Acaba, dünyadaki “gerçekten demokratik” ülkelerin vatandaşları arasında, yaklaşan bir seçime hazırlandıkları sırada, bizim bugün karşı karşıya kaldığımız sorunların benzerleriyle karşılaşan ve o sorunlara çözüm düşünmek zorunda kalan seçmenler var mıdır? Yani: “Benim seçmek istediğim aday hakkında dava açılır ve mahkeme kararı sonucunda onun adaylığına son verilirse ne yaparım?” diye düşünenler? Mesela son sıralarda, İtalya’da, Fransa’da, Almanya’da seçimler yapıldı. Hatta o ülkelerin bazısında seçimlerin öncesinde siyasal partiler arasındaki ilişkiler hayli sertleşmişti. Demokrasinin tehlike altına girmesi ihtimalinden bile bahsediliyordu. Ama o ihtimali akıllarına getiren demokratlar da demokrasinin korunmasının, gene demokratik yollardan sağlanabileceği ilkesinden sapmayı düşünmediler. O seçimler, her zamanki kurallarına uygun olarak yapıldı. Ve demokrasi o ülkelerde gene demokratik metotlarla devam ediyor. Dilerim, bizde de demokrasi dışı metotların meraklısı olanların, o meraklarının çok yanlış olduğunu anlayacağı günler fazla gecikmez.",https://www.cumhuriyet.com.tr/yazarlar/altan-oymen/bunlar-baska-hangi-ulkelerde-var-2308468
Altan Öymen,"Yarışmak yerine, seçime sokmamak",19 Mart 2025 Çarşamba,"Önceki zamanlarda bir seçim dönemi yaklaştığında, siyasal partilerin yöneticilerinin ve yandaşlarının amacı, kendi adaylarının veya aday adaylarının seçilmesinin daha isabetli olduğunu anlatmaktı. Daha önceki görevlerinde nasıl çalışmışlar, hangi başarıları kazanmışlar, onlardan örnekler vermekti. Geçmişteki deneyimlerinin katkısıyla gelecekte daha da başarılı olacaklarını söylemekti. Bunu en fazla iktidardaki parti yapardı. Çünkü ne kadar başarısız olursa olsun, iktidarda bulunduğu yıllar içinde toplum için faydalı işler yapma ve onları hatırlatma imkânı en fazla ondaydı. Hele iktidarda uzun bir süre kalmışsa o faydalı işlerin çeşitli alanlardaki örnekleri, daha somut ve daha fazla olurdu. Önceki dönemlerde muhalefette kalan partiler ise tabii, kendi vaatlerini anlatırken seçime iktidar partisi olarak giren partinin faaliyetindeki başarısızlık örneklerini de hatırlatırlar, onun dönemini eleştirirlerdi. İktidar partisinin sözcüleri de o eleştirileri yanıtlamaya çalışırlardı. Seçim propagandası süreci o karşılıklı tartışmalarla sürerdi. *** Şimdi, yeni bir seçim dönemine fiilen girmiş durumdayız. Demokrasi sürecine ilk girdiğimiz yıllarda, o durum için “Seçim sath-ı mailine girdik” denilirdi. “Sath-ı mail” Osmanlıca bir deyim. Bugünkü dile sözcük olarak “eğik düzey” diye çevrilebilir. Yani: “Yokuş aşağı gidiyoruz. Artık seçimden vazgeçip geriye dönmeye imkân yok” anlamına... İmaj, bugünkü duruma da uyuyor. Seçimsiz olarak daha fazla yıllar geçirmenin, birçok açıdan imkânsız olduğu görülüyor. Fiilen başlamış olan seçim propagandasının manzarasına gelince... Bu dönem, geçmiş seçim dönemlerinkinden bambaşka konular ve tartışmalar içinde geçiyor. İktidarın konusu, ana muhalefet partisinin potansiyel adaylarıyla tartışmak değil. Onların aday olamamasını sağlamak için adalet sistemini, üniversite yönetimlerini ve yandaş medyasını harekete geçirmeye uğraşıyor. Ve o konuda atılan adımları, bir başarıyı kutlar gibi kamuoyuna duyuruyor. Örnek: Bir siyaset yazarı meslektaşımın, bir iktidar gazetesindeki yazısı şöyle başlıyor: “Bazı siyasetçiler gül bahçesinde yürür bazı siyasetçiler ise mayınlı arazide. Ekrem İmamoğlu’nun şansına da mayınlı araziler düştü. Hakkında açılan davalar var. Diplomasının iptali gündemde. Siyasi yasak aldığı ‘ahmak davası’ ise istinafta bekliyor. Düğüm üstüne düğüm. Ancak kördüğümü bir hamlede çözecek İskender’in kılıcına sahip değil. Tam aksine düğüm üstüne düğüm atıyor. Çıkmaz sokağa giriyor. Süreç, İmamoğlu’nun diplomasının iptali yönünde ilerliyor. Girne Amerikan Üniversitesi’nden İstanbul Üniversitesi İşletme Fakültesi’ne yatay geçişinde usulsüzlükler tespit edildi.” Yazar, İmamoğlu’nun ve siyaset arkadaşlarının defalarca ve kanıtlarıyla yanıtladığı o iddiayı bir kere daha öne sürdükten sonra, o hikâyenin sonucu hakkındaki görüşünü şöyle ifade ediyor: “İstanbul Üniversitesi İşletme Fakültesi Ekrem İmamoğlu’nun diplomasını iptal ettiği takdirde cumhurbaşkanı adayı olamayacak.” *** Evet, şu sıradaki seçim döneminde başlıca amaç şu: CHP’nin şu sırada aday adayı olarak, parti içi seçim arifesinde bulunan İmamoğlu’nun karşısında seçim kazanmak değil. Onu zaten başaramayacaklarını biliyorlar. Amaç, onun adaylığını seçim dışı yollarla önlemek. Onun için gerek İstanbul Üniversitesi’ndeki yönetimi, gerek adalet mercilerini etki altında tutmak... Aslında, anayasamızın, üniversitelerin özerkliğini vurgulayan ve adalet mercilerinin, kimse tarafından, “talimat” bir yana, “telkin” altında dahi tutulmasını yasaklayan hükümleri, demokratikleşme dönemine geçişimizden beri yerlerinde duruyor. Ama zamanımızda onların, birçok kişi tarafından çoktandır unutulmuş olduğu anlaşılıyor. Ama bu “unutulmalar”ın artık, en kısa zamanda kalkması gerekiyor. Çünkü Türkiye Cumhuriyeti anayasasının ilk maddesinde yazılı olduğu gibi devletimizin “demokratik, laik ve sosyal bir hukuk devleti” olduğunu ifade etmek, giderek daha da güçleşiyor. *** Bu yazı İstanbul Üniversitesi’nin diploma kararı öncesinde yazılmıştır.",https://www.cumhuriyet.com.tr/yazarlar/altan-oymen/yarismak-yerine-secime-sokmamak-2310771
Altan Öymen,‘Silkeleme’,18 Aralık 2024 Çarşamba,"AKP iktidarının, yerel seçimlerde muhalefet partilerinin kazandığı belediyelerin başarılarını önleme merakı, malum, 2014 seçiminden itibaren, 2014, 2019, 20024 seçimlerinde, o yıllardaki adlarıyla DBP, HDP ve DEM’in kazandığı belediye başkanları ve meclis üyelerinin bir kısmı hakkında  soruşturmalar açılmış, bazıları tutuklanmıştır. Seçilmiş başkanların yerine -çoğu mülki idare mensupları olmak üzere- kayyumlar atanmıştır. 2024’teki son seçimlerden sonra da hedefe, CHP’li belediyeler konulmuştur. İstanbul ve Ankara Büyükşehir Belediye Başkanları Ekrem İmamoğlu ve Mansur Yavaş hakkında soruşturmalar başlatılmıştır. İstanbul’un Esenyurt Belediye Başkanı Ahmet Özer ise tutuklanıp hapsedilmiş ve görevden alınmıştır. Yerine kayyum atanmıştır. Bu işlemlerle de yetinilmemiştir. Son seçimi kazanıp görevlerini teslim alan CHP’li belediye başkanlarına, daha önceki dönemden kalan bazı ödemelerin yapılmadığı öne sürülerek belediyelerinin varlıklarına haciz yoluyla el konulması uygulaması başlatılmıştır. Bu uygulamaların demokrasinin temel ilkelerine tamamen aykırı olduğu bellidir. Bu zaten yıllardan beri, sadece muhalefet partileri tarafından değil, halkımızın da büyük bir çoğunluğu tarafından eleştirilmektedir. O eleştiriler, bir önceki İstanbul seçimlerinin sonuçlarıyla kendini belli etmişti. Son seçimlerde, Türkiye çapında çok belirgin bir şekilde ortaya çıktı. Bundan sonraki seçimde o durumun daha da belirginleşeceği, deneyimli kamuoyu araştırma kurumlarının anketlerinden anlaşılıyor. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Ama iktidarın, muhalefet partilerinin kazandığı belediyeleri, baskıyla, suçlayarak, görevden alarak, hapis tehdidi altında tutarak, bütçesine darbe vurarak sürdürme merakından bir türlü vazgeçemediği görülüyor. Hatta, gündemindeki en önemli işinin “Suriye sorunu” gibi, tüm dünyayı da meşgul eden bir konu olması gerekirken belediyelerle uğraşmayı, daha öncelikli bir konu haline getirmekten kendini alamıyor. Erdoğan’ın son defa dünkü gazetelerde manşet olarak yer alan konuşmasında söylediği bir söz var ki ben, bunu -hayli kıdemli bir gazeteci olduğum halde- bir siyasetçinin ağzından galiba ilk defa işitiyorum. Hem de o kelimeyi sosyal güvenlik bakanına talimat verirken kullanmış: “Borçlu belediyeleri biraz daha silkeleyin” demiş. “Borçlu belediyeler” dediği -ilk harflerinin alfabetik sırasıyla- Adana, Ankara, İstanbul, İzmir, Mersin Büyükşehir Belediyeleri ile İstanbul belediyelerinden Şişli Belediyesi. Sosyal güvenlik bakanına verilen bu talimat üzerine de o belediyelerin iştiraklerine haciz koyma işlemleri başlatılmış. Ondan sonra da artık “haciz koyma” makamları tarafından daha da “silkelenecek” o belediyeler... *** Peki, ülkenin merkezdeki siyasal iktidarın, yerel seçimleri kazanan muhalefet partilerine karşı bu şekilde davranmasının örnekleri, geçmiş dönemlerde var mıydı? Demokratikleşme sürecine geçtiğimizde yapılan ilk yerel seçimlerde, merkezdeki iktidar partisinin, yerel seçimlerin bazısını muhalefetin kazanması halinde bundan pek hoşlanmadığını gösteren örnekler vardı. 1950’de iktidara geçen parti, Demokrat Parti’ydi. 14 Mayıs 1950’deki genel seçimde, o zamana kadarki iktidar partisi CHP’yi yenmiş, rahat bir çoğunluğa ulaşmıştı. İlk yıllarda fazla bir sorun çıkmadı. Ama 1954’teki yeni seçimden sonra, iktidarla-muhalefet partisi arasında her alanda sorunlar çıktı. Bu yerel seçimlere de yansıdı. 1960-61’deki askeri yönetimden sonra yeni anayasayla başlayan “yeniden demokrasi” döneminde ise merkezi yönetimle yerel yönetimler arasında tartışmalar oldu, bazı seçimlerde de itirazlar ortaya çıktı. Fakat onlar “seçim kuralları” yoluyla, ya da adaletin kararıyla halledilebiliyordu. Ayrıca, o konuda, merkezi ve yerel yönetimler arasındaki ilişkiler, yasalarla düzenlendi. Özellikle vergi gelirlerinin, gerek merkezi hükümet ve yerel yönetimler arasında, gerekse yerel yönetimlerin kendi aralarında paylaşılmasıyla ilgili kurallar oluştu. Onlar yürürlüğe girdikten sonra tartışmalar daha da azaldı. 1990’ların sonlarında ve 2000’lerin başlangıcında ise o dengeler sarsılmaya başladı. Fakat askeri müdahale dönemi hariç, bugünkü gibi “kayyum”lu, “haciz”li, “ceza”lı, “tutuklama”lı, “tehdit”li, “baskılı” olaylar yaşanmadı. *** Hele, böyle sınır komşularımızda, ülkemizin dış politika ve savunma açısından hayli önemli olayların çıktığı zamanlarda, iktidar partisinin o konulardan da öncelikli saydığı “muhalefetin kazandığı” yerel yönetimlerin çalışmalarını engelleyecek “silkeleme”lerle uğraştığı hiç görülmedi.",https://www.cumhuriyet.com.tr/yazarlar/altan-oymen/silkeleme-2280291
Altan Öymen,‘Hapishanecilik’,19 Şubat 2025 Çarşamba,"Bugünkü iktidar mensupları arasında acaba şöyle bir hesap yapanlar var mıdır? “Partilerin adayları açıklandıktan sonra, onlar hakkındaki belirli davalardan biri mahkûmiyetle sonuçlanırsa onun adaylığı önlenebilir. Onun yerine yeni aday belirlemesi kolay olmaz. Bu, aday belirleme süresinin sonuna doğru yetiştirilse bile, partinin kampanyası sarsıntıya uğrar. Bu da iktidar partisinin adayına büyük bir avantaj sağlar. Seçimi kazanması ihtimali artar. Zaten iktidarın, seçimin sonuçlarını başka önlemlerle etkileme olanağı da var. Cumhurbaşkanlığı makamını muhafaza etme imkânı artar.” *** Siyasal geçmişimizde siyasetçilerin seçimlere katılma imkânını sınırlayan önlemlerin örnekleri vardır. AKP’nin iktidara geliş dönemini hatırlayanlar iyi bilir. AKP’nin iktidara geçiş sürecinde öyle bir olay, AKP’nin başına gelmişti. Partinin genel başkanı Recep Tayyip Erdoğan, daha önceki bir toplantıda okuduğu bir şiir nedeniyle birkaç ay hapse mahkûm olmuştu. Verilen cezayı çektiği halde, o mahkûmiyet kararı yüzünden milletvekili seçimine katılması da mümkün olmamıştı. O zamanki anayasal ve yasal durum öyleydi. Ama o zamanki mevzuata göre uygulanan o karar, Meclis’in açılışından sonra, rahmetli Deniz Baykal’ın genel başkanlığındaki CHP’nin katkısıyla yapılan yasal değişiklikler sonucunda kaldırılmıştı. Citroen Berlingo Citroen Berlingo Nisan Ayına Özel 280.000 TL, 12 ay, %0 faiz ya da nakit alım indirimi fırsatıyla! Citroën Şimdi Satın Al Erdoğan’ın yeniden milletvekili seçilmesi için de Siirt ilinde bir “ara seçim” kararı alınmış, o seçim, Erdoğan’ın aday olup kazanmasını sağlayacak şekilde gerçekleştirilmişti. Böylece, siyasetçilerin genel ve yerel seçimlerde aday olmalarının haksız ve yersiz gerekçelerle önlenmesine olanak veren engellerden biri, zamanın Meclis’teki muhalefet partisi CHP’nin katkısıyla kaldırılmıştı. *** Bugünkü siyaset hayatımızın manzarası o zamankine göre hayli değişik. İktidardaki bir kısım siyasetçimiz, muhalefetteki mevkidaşlarının seçilme hakkını kullanmalarını, desteklemek bir yana, köstekleme merakındalar. Önümüzdeki cumhurbaşkanı seçiminde aday adayı olanlar hakkında, o adaylığı önlemelerini sağlayabilecek olan davaların sayısını giderek daha da artırdılar. Önceki gün, Ekrem İmamoğlu açıkladı. Kendisi hakkında açılan davalarda savcılarca talep edilen hapis cezalarının toplamı 25 yıla kadar çıkmış. *** Evet, AKP’nin, bundan 20 küsur yıl önceki milletvekilleri, o zamanki gelişmeleri hatırlarlar. AKP lideri Erdoğan, o alandaki hukuki ve siyasal gelişmelerin arkasından, önce milletvekili olmuş, sonra başbakanlığı üstlenmiştir. Abdullah Gül’ün cumhurbaşkanlığı döneminden sonra da “cumhurbaşkanlığı hükümet sistemi” adı verilen bugünkü rejimin cumhurbaşkanlığına seçilmiştir. Bugün de Cumhuriyetimizin ilk yüzyılında başkanlık ve cumhurbaşkanlığı makamlarında en uzun süre kalmış olan siyasetçidir. Ülkemizin şu sıradaki manzarasına gelince... Gündemimizdeki sorunlar, giderek daha da büyüyor. Ekonomik ve sosyal durumumuzdaki güçlükler her gün, her saatte herkesin karşısında. Siyasal alandaki “hak, hukuk ve adalet” alanındaki sorunlar ise giderek daha da içinden çıkılmaz hale geliyor. Hapistekiler, gözaltındakiler, kontrol altına alınanlar ve o tehlikelerin altında yaşayanlar her gün artıyor. Muhaliflerin kazandığı belediyeler, seçilmiş belediye başkanlarının yönetimleri altından çıkarılıp “kayyum” yönetimleri altına sokuluyorlar. O duruma karşı, seslerini çıkarmak üzere “toplantı ve gösteri yürüyüşleri yapma” hakkını kullanmak isteyenler, güvenlik güçlerince hırpalanıyor ve/veya gözaltına alınıyor. Savcılıklar, daha önce gözaltına alındıktan sonra şartlı olarak serbest kalan gazeteciler hakkında, bu defa, yıllarca sürecek hapis cezaları verilmesini istiyor. Halk TV’nin genel yayın yönetmeni Suat Toktaş’a, program yayıncısı Serhan Asker’e, açıkoturum yöneticisi Seda Selek’e, programlar koordinatörü Kürşad Oğuz’a, programcı Barış Pehlivan’a 9 yıldan 14 yıla kadar ağır hapis cezası verilmesini talep ediyor. Yani beş gazeteciye toplam 55 yıl. İstanbul’dan başka illerde de gözaltına alınan gazetecilerden veya toplantı katılımcılarından gözaltına alınanlar çok, geçtiğimiz birkaç gün içinde. Tabii, bir de yattıkları yılların sayısı her biri için 7 yıldan aşağı olmayan “kıdemli” hapishanecilerimiz var: Osman Kavala, Selahattin Demirtaş... Şu sırada, parti başkanları grubuna bir de Zafer Partisi Genel Başkanı Ümit Özdağ da katıldı. Ayrıca uzun yıllar boyunca “suç” olduğu hâlâ iddia edilen “Gezi olaylarına” katıldıkları öne sürülerek hapse alınan diğer kişiler var. Yaygın sıfatlarıyla: “Geziciler...” Evet, saymakla, hatırlamakla bitmez. Ama olmuyor işte. Ülkemizin giderek büyüyen sorunları, bunlar gibi “hapishanecilik” metotlarıyla çözüme ulaştırılamıyor.",https://www.cumhuriyet.com.tr/yazarlar/altan-oymen/hapishanecilik-2301292
Altan Öymen,Meclis’teki ‘darbe’ler,21 Ağustos 2024 Çarşamba,"Meclis’in geçen haftaki toplantısında, gazeteci-milletvekili Ahmet Şık’a yapılan saldırıda, ona ve onu korumak isteyen -kadın, erkek- milletvekillerine vurulan yumruklar, sadece onlara değil, Türkiye Büyük Millet Meclisi’nin tüzel kişiliğine de indirilmiş darbelerdir. O yumrukların, sonucundaki olayların kargaşası içinde Meclis, 101 yıllık tarihinde benzeri görülmemiş bir hukuksuzluğu geç de olsa bir ölçüde tamir etme imkânını  kullanamamıştır. Arkasından da hemen tatile çıkmıştır. O hukuksuzluk, malum: Son Meclis seçimlerinde, Hatay’dan milletvekili seçilen Can Atalay’ın, Meclis’teki görevine başlamasını engellenmiş, kendisini de hapishaneye sokmuştur. Hangi gerekçeyle? Daha önce işlediği öne sürülen bir suç iddiası dolayısıyla hakkında soruşturma açılmış olduğu “gerekçe”siyle... Oysa Atalay, artık seçilmiş ve mazbatasını almış bir milletvekiliydi. Milletvekili dokunulmazlığına sahipti. Hakkındaki suç iddialarının, dönem sonuna kadar ertelenmesi, hem anayasanın hem yasaların gereğiydi. Kaldı ki seçilmeden önce, tüm adaylar gibi onun da seçilmesine engel bir hukuki sorunu var olup olmadığı adalet mekanizmasınca incelenmişti. Öyle bir engeli olmadığı savcılıkça saptanmıştı. Zaten engeli olsa, aday da olamazdı. Hatta ayrıca Meclis komisyonlarındaki görev yeri de belirlenmişti. Bütün bunlara rağmen milletvekilliğine başlaması, hakkında bir soruşturma açılmış olduğu ve bunun seçilmesine engel oluşturduğu yolundaki bir tezkerenin Meclis’te okutulması yoluyla milletvekilliğinin düşürüldüğü ilan edilmişti. Can Atalay’ın tutukluluğu da mahkeme kararlarıyla devam ettirilmişti. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Tabii, bu karara, hem Atalay hem de milletvekili arkadaşları ve diğer hukukçular ile siyasetçiler, itiraz etmişlerdi. Ama durum değişmemişti. Atalay, aylardan beri hapiste tutuluyordu. Sonuçta, malum, bu konudaki son sözü Anayasa Mahkemesi söylemiştir. Gerekçeli kararını da yayımlayarak Can Atalay hakkındaki milletvekilliğinin düşürülmesiyle ilgili karar ve uygulamaların “yok hükmünde” olduğunu ilan etmiştir. *** Bu “yok hükmünde” durumu, benim gençliğimdeki hukuk derslerinde, “ke-en-lem-yekûn” sözcüğüyle ifade edilirdi. Telaffuzu da güçtü... Ama bir kere ezberlediniz mi, aklınızdan hiç çıkmazdı. Benim de çıkmamış. “Tamamen yokmuş, hiç var olmamış gibi” anlamında... O durumlar çok yanlış ve zararlı sayıldıkları için, o konudaki “yok hükmündedir” kararlarının en kısa zamanda yürürlüğe girmeleri sağlanırdı. Bizde ise Can Atalay’ın milletvekilliğinin kaldırılması gibi o çok “yanlış ve zararlı” kararın, kalkmasının kısa zamanda kaldırılması bir yana, hiç kalkmamasına uğraşılıyormuş gibi olaylardı, son Meclis oturumlarında yaşanan yumruklu saldırılar... Orada ortaya çıkan görüntüler, atılan yumruklar, tekmeler, sadece hedef aldıkları kişilere değil, Meclisimizin tümüne yönelmiş darbelerdi. Ama ne yazık ki Meclisimizin yönetiminden sorumlu olan kişilerin tutumu da onların işini kolaylaştırıyordu. Bir kere, Meclis’in başkanı, o günkü birleşimi yönetmeyi bizzat üstlenmek istememişti. Usule göre o durumda, makamını, daha önce saptanan sıralamaya başkan vekillerinden CHP’li hukukçu milletvekili Gülizar Biçer Karaca’nın üstlenmesi gerekiyordu. Fakat Meclis Başkanı Numan Kurtulmuş, başkanlık yetkisini kullanarak onun yerine o görevi, AKP’li Bekir Bozdağ’a vermişti. Bozdağ ise Meclis’teki tartışmanın taraflarından biriydi. Can Atalay’ın milletvekilliğinin düşürülmesiyle sonuçlanan Meclis birleşiminde de başkanlık kürsüsünde görev yapmıştı. Ve karardan yana olduğu belliydi. Meclis’in gündeminin tartışıldığı konu üzerindeki görüşünü, daha önceki davranışında göstermişti. Nitekim görüşmeler sırasında çıkan olayların önlenmesi yolunda ciddi bir gayret sarf etmedi. Daha sonraki oturumlarda Meclis’e gelip başkanlığı devralan asıl Başkan Numan Kurtulmuş da başkanlık makamının tutumunu değiştirmedi. Hele Meclis’te asayişin korunmasını sağlamakla görevli olan idari işler yöneticisi ise malum, toplantıda yumrukları, tokatları, darbeleri ilk başlatan Alpay Özalan’ın kendisiydi. Yani o darbeleri önlemesi bir yana, onların sürdürülmesini sağlamayı iş edinmişti. Sonuç: Anayasa Mahkemesi’nin kararıyla Can Atalay’ın, “milletvekilliğinin düşürülmesi”nin yok sayılmasıyla ilgili kararının uygulanması, yeniden “bir başka bahar”a kaldı... Eski dönemlerdeki gibi “en kısa zamanda” değil, uygulanıp uygulanmayacağı, sorusu bile, hâlâ cevapsız bırakılmak isteniyor. Bu sorunun artık Anayasa Mahkemesi’nin saptadığı esasa göre sonuçlanması için Türkiye Büyük Millet Meclisi de tüm adalet mercileri de üzerlerine düşen görevleri yerine getirmeleri gerektiğini hatırlamalıdır. Şöyledir anayasamızın o konudaki kuralı: “Anayasa Mahkemesi kararları, yasama, yürütme ve yargı organlarını, idare makamlarını, gerçek ve tüzel kişileri bağlar.” CHP’nin Meclis’i, o sorunla ilgili olarak yeni bir olağanüstünü toplantıya çağırma, anayasanın o kuralının yerine getirilmesi için son fırsatlardan biridir. Dilerim iktidar partisi ve destekçileri, o fırsatın kullanılmasını da yeni darbelerle önlemekten artık vazgeçer.",https://www.cumhuriyet.com.tr/yazarlar/altan-oymen/meclisteki-darbeler-2239651
Altan Öymen,Eylül günlerindeki savaş ve barış,04 Eylül 2024 Çarşamba,"Bu haftalarda Cumhuriyet tarihimizin önemli günlerinin yıldönümleri var. 30 Ağustos’ta, Kurtuluş Savaşımızı başarıya ulaştıran askeri zaferin 102’inci yıldönümünü kutladık. 1 Eylül günü ise biz de dahil, birçok ülkede “Dünya Barış Günü” olarak anılan çok önemli bir gündü. Aslında, dünyanın bugüne kadar görüp yaşadığı en büyük savaşın başlangıç günüydü. Asker, sivil yaklaşık 70-80 milyon insanın ölümüne neden olmuştu o savaş. Yaralanan ve büyük bir kısmı sakat kalanların sayısı da 40-50 milyon civarındaydı. Rakamlar, elde edilebilen bilgilere, ama bir ölçüde de tahminlere dayanıyordu. Başta savaşın sonuna doğru Japonya’nın Hiroşima ve Nagazaki’deki hedeflerine atılan atom bombalarının dehşet verici sonuçları ile Almanya’da savaştan kaçıp sığınacak yer arayan sivilleri hedef alan “Dresden’in bombalanması” gibi saldırılar hatırlanırsa, ölü ve yaralıyla ilgili sayılarının abartılmış olduğu düşünülemezdi. Birçok ülkedeki şehirlerin sanayi tesisleriyle, konutlarla dolu bölgelerinin, hastaneleri, kreşleri, okulları dahil, her yerine yönelik bombalamaların sonucu olan hasarların da hesabını kesin olarak saptamak mümkün değildi. O akıbete uğrayan şehirlerden bazısındaki yöneticiler, bombaların neden olduğu enkaz yığınlarını bir araya toplayıp üstlerine bolca toprak yığarak “yapay dağlar, tepeler” oluşturmuşlardı. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol O gerçeklere bakılarak, İkinci Dünya Savaşı’nın başlangıç günü olan 1 Eylül’ün, dünya çapında bir “yas günü” olarak hatırlanması da mümkündü. Ama savaş sonrasındaki dünya kamuoyunda, o dönemin, tüm acı olaylarıyla birlikte gerçekçi olarak hatırlanmasının ve daha sonraki kuşaklar tarafından daha iyi fark edilmesinin isabetli olacağı fikri yaygınlaşmıştı. O fikrin temeli bizim İstiklal Marşı şairimiz Mehmet Akif’in ünlü şiirindeki duruma da uygundu: “Tarihi tekerrür diye tarif ediyorlar. Hiç ibret alınsaydı, tekerrür mü ederdi?” Yani: İbret alınmalı, geçmişteki olaylardan. Ve dünyanın artık yeni yeni büyük savaşlara uğramamasını sağlamaya çalışmalı. Zaman içinde de sürekli bir barış içinde yaşayacak bir dünyaya ulaşmalı. *** Bizim bugünkü iktidar partimizin sözcüleri, aslında Mehmet Akif’i beğenirler doğal olarak. Ama o şiiri fazla hatırlamıyorlar. Türkiye Cumhuriyeti’nin bu “savaş ve barış” konularındaki politikalarının temeli gene bir eylül gününde atılmıştı: 4 Eylül 1919’da. Anadolu ve Rumeli Müdafaa-i Hukuk Cemiyeti Kongresi’nde. Bugün o kongrenin toplantısının açılış gününün 95’inci yıldönümündeyiz. Kutlu olsun. Türkiye’nin imkân bulunan her bölgesinden seçilerek Sivas’a gelen delegeler, o 4 Eylül’ü izleyen günlerde, o cemiyetin kuruluş işlemlerini tamamladılar. Mustafa Kemal Paşa’nın başkanlığında bir “Heyet-i Temsiliye” (Temsil Kurulu) oluşturdular. Cemiyetin resmi kuruluş amacı, Türkiye’nin Anadolu ve Rumeli topraklarında hukukun hâkim olmasını sağlamak için çalışmaktı. Tabii, o “hukuk”un çiğnenmesi halinde, çiğneyenlere karşı mücadele etmekti. O mücadelenin hazırlıklarını tamamlamaktı. Sivas’ta başlayan o mücadele, daha sonra -23 Nisan 1920’de- Ankara’da kurulacak olan Türkiye Büyük Millet Meclisi’nin oluşumunun da temeli haline geldi. TBMM ise, bir yandan Türkiye’nin işgal altına girmemiş olan bölgelerinin yönetimini sağlamaya çalışırken, bir yandan da, İzmir’den başlattığı işgal hareketini Anadolu içlerine kadar sürdürmeye çalışan Yunan ordularına karşı Kurtuluş Savaşı’nın yönetimini de üstlenmişti. Meclis’in de başkanı olan Mustafa Kemal Paşa, Türkiye Meclisi ordularının da başkomutanıydı. O savaş da, Sakarya Savaşı’yla başlayan muharebelerle, o zaman Akdeniz kapsamında sayılan Ege Denizi’ne ulaşmayı hedeflemişti. O hedefe de 9 Eylül 1922’de, İzmir’in kurtarılmasıyla ulaşıldı. Sonra, Mudanya’daki mütareke görüşmeleri... Daha sonra Lozan Konferansı derken, sıra Türkiye’nin bağımsız bir devlet olarak, Cumhuriyet’i ilan etme hazırlıklarına geçmesine geldi. *** O hazırlıkların ilk aşaması da,  gene bir Eylül ayında gerçekleşti. Anadolu ve Rumeli Müdafaa-i Hukuk Cemiyeti’nin TBMM içindeki grubunun Mustafa Kemal Paşa’nın liderliğindeki mensupları, cemiyetin bir parti haline gelmesinin hazırlıklarını yaptılar ve Halk Fırkası’nı kurdular. Yani, daha sonra “Cumhuriyet Halk Partisi” adını alacak olan, bugünkü CHP’yi. O işlemin de gerçekleşmesi, gene bir eylül günündedir. 9 Eylül 1923 günü. Sonra... Daha önce kaldırılmış olan saltanatın yerine 29 Ekim’de Cumhuriyet’in ilan edilmesi... O zamanki adıyla Gazi Mustafa Kemal Paşa’nın cumhurbaşkanlığına seçilmesi... Ve daha sonra devrimler... Her alandaki kalkınma hamleleri... Medeni kanun, öğretim birliği, laiklik, kadın haklarının tanınması... Ve dış politikanın temel ilkesinin de hayata geçirilmesi. O zamanki deyimle: “Yurtta sulh, cihanda sulh.” Bugünkü deyimle: “Yurtta barış, dünyada barış.” *** Yazımın başlarında 1 Eylül’den söz ettik. İkinci Dünya Savaşı’nın başlangıç gününden. O savaş, dünyanın o zamana kadarki en büyük savaşıydı. O savaşa fiilen katılan ülkelerin sayısı saymakla bitmez. Yakın ve uzak komşularımız arasında savaşa fiilen katılmamayı başarabilen ve savaş öncesi sınırlarını aynen muhafaza eden ülkeler arasında bir tek Türkiye vardır ki, ne doğrudan doğruya savaş yüzünden ölen bir tek insanı olmuştur, ne de “savaş yüzünden” kaybettiği bir karış toprağı vardır. Ve o savaş sırasında çağdaşlaşma yolundaki gayretlerini sürdürmeye devam etmiştir. “Yurtta barış, dünyada barış” ilkesine bağlılığını da muhafaza ederek. Dilerim, bundan sonraki eylül aylarımızda, ülkemizin bugünkü büyük sorunlarını aşıp, o ilkenin gereklerine daha uygun zamanlara ulaşırız.",https://www.cumhuriyet.com.tr/yazarlar/altan-oymen/eylul-gunlerindeki-savas-ve-baris-2244110
Altan Öymen,Gene gündemde,04 Aralık 2024 Çarşamba,"Üçüncü dünya savaşı çıkar mı? Bu soru yeniden güncelleşti. Birinci Dünya Savaşı’ndan sonra, ikincinin başlaması, 21 yıl sonra olmuştu. Birincisi “1918”de sona ermişti. Adı “Harbı Umumi”ydi. Yani “Genel Savaş”. Tüm dünyaya yayılacağı önceden bilinmediği için “genel” sıfatıyla adlandırılmıştı. Daha sonrasının da tekrar edeceği tahmin edilmediği için “sıra numarası” yoktu. Tekrarlandığı tarih, 1 Eylül 1939’du. Almanya’da Hitler 1933’te seçim yoluyla iktidara gelip diktatörlüğe geçme sürecini tamamladıktan sonra izlediği “yayılma” politikalarının hazırlıklarını tamamlamıştı. Hitler, Almanya’nın Birinci Dünya Savaşı’nda kaybettiği topraklardan bir kısmını, “Yoksa savaşarak alırım” tehdidiyle geri almıştı. Çekoslovakya’nın önce bir kısmını, sonra tamamını işgal etmiş. Buna karşı olan İngiltere ve Fransa da “Yoksa savaş çıkabilir. Şu sırada barışı koruyalım” gerekçesiyle buna razı olmuşlardı. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Hitler’in Avusturya’ya el koyması daha kolay olmuştu. Birinci Dünya Savaşı’nda büyük bir imparatorluk iken savaş sonrasında parçalanıp küçük bir devlet halinde kalan ve halkının büyük kısmının anadili Almanca olan Avusturya, halkının isteğine uygun olarak Almanya’nın parçası haline getirilmişti. İngiltere ve Fransa, bu gidişi durdurmak için Almanya’nın hedef aldığı ülkelere “Size saldırı olursa sizi koruruz” güvencesi veriyorlardı. Ama o güvenceyi ne ölçüde yerine getirecekleri belli değildi. Hitler ise diktatörleşmekte kendisinden de daha kıdemli olan Mussolini’nin yönetimindeki İtalya ile müttefik olma yolundaydı. O gidişe, savaş öncesinin son haftasında, Stalin’in yönetimindeki Sovyetler Birliği’yle yaptığı bir işbirliği antlaşmasının katkısını da eklemişti. Böylece iki karşıt grup ortaya çıkmıştı Avrupa’da. Bir tarafta, statikoyu değiştirip topraklarını genişletmek isteyen totaliter devletler: Hitler’in Almanya’sı, Mussolini’nin İtalya’sı, Stalin’in Sovyetler Birliği... Öteki tarafta, o “totaliterler”in, hedeflerine varmasını önlemek isteyen devletler: İngiltere ve Fransa. O iki grubun dışında, büyük devlet olarak Rusya’da 1917’deki komünist ihtilaliyle, Çarlık rejiminin yerine kurulan Sovyetler Birliği. Birliğin lideri Lenin’in -1924’teki- ölümünden sonra yerine Stalin geçmişti. Sovyetler Birliği, Avrupa’daki iki karşıt grubun dışındaydı. Gerçi, komünistliği ilke edinmiş bir devletin, o ilkenin tam karşısında olan aşırı sağcı iki devletle, Almanya ve İtalya’yla anlaşabileceği kimsenin aklına gelmiyordu. Sovyetler Birliği’nin de Hitler ve Mussolini’nin karşısındaki İngiltere ve Fransa’nın yanında olmayı tercih edeceği tahmin ediliyordu. Ama İkinci Dünya Savaşı’nın başlangıcından bir hafta önce o tahminin tam tersine bir gelişme oldu. Stalin’in Sovyetler Birliği, Hitler’in Almanya’sıyla bir antlaşma imzaladı. Ve savaşın ilk haftalarında, Almanya’nın Polonya’da işgal edeceği topraklardan bir kısmını Hitler’le paylaşma vaadini aldı. 1 Eylül 1939’da başlayan savaşın adı, o sırada sadece “Almanya-Polonya savaşı”ydı. 18 gün sürdü. O günler içinde Alman orduları, o dönemin en modern savaş araçlarını kullanarak Polonya topraklarının yarısına yakınını işgal ettikten sonra durdular. Polonya’nın işgal dışında kalan topraklarının, Sovyet askerlerinin işgaline bıraktılar. Onlar geldiler o topraklara yerleştiler. Böylece Polonya toprakları Almanya ve Sovyetler Birliği arasında paylaşılmış oldu. *** Almanya-Polonya savaşı daha devam ederken eylülün ilk günlerinde İngiltere ve Fransa, Almanya’ya karşı savaş haline girdiklerini ilan etmiş ve bunu diplomatik yoldan Almanya’ya da resmen bildirmişti. Böylece Avrupa’nın doğusunda Alman ve Sovyet ordularının faaliyeti sürerken Avrupa’nın batısındaki İngiltere ve Fransa ile Almanya’nın savaşı da resmen başlamıştı. Böylece savaşın adı “Almanya-Polonya savaşı” yerine “Avrupa savaşı” olmuştu. O savaş bir süre sonra Avrupa’nın tümünü kapsayacak, Afrika’nın Akdeniz kıyısındaki devletlerine sıçrayacaktı. Daha sonraki gelişmelerle de Almanların müttefiki olarak savaşa giren Japonya dahil Uzak Doğu’ya, sonra ABD’nin katılımıyla Amerika Kıtası’na kadar uzanacaktı. Daha önce “Büyük Savaş” veya “Harbı Umumi” gibi adlarla anılan 1914-1918 savaşı, “Birinci Dünya Savaşı” diye anılacaktı. 1939-1945 savaşının adı da “İkinci Dünya Savaşı” olacaktı. *** İkinci Dünya Savaşı’na katılan ülkelerin çoğunda asker ve sivil olarak hayatını kaybedenlerin, yaralanıp sakat kalan insanların sayılarını kesin olarak saptamak mümkün değildir. Savaşa katılan Avrupa ülkelerinin kayıplarını gösteren aşağıdaki cetvelde de durum öyledir. Bazı ülkelerin açıkladığı sayılar gerçeklere daha yakın olabilir. Ama o listeye girmeyen Almanya ve Sovyetler Birliği’nin kayıplarının sayılarında, “tahmini” olanların oranı çok daha fazladır. O sayılar şöyledir: Almanya: 8.500.000 Sovyetler Birliği: 20.000.000 Çok şükür ki bu listelerde Türkiye yoktur. Çünkü savaş öncesinden beri izlediği gerçekçi politikalarla, hem de savaş ihtimaline karşı ülkesinde aldığı askeri savunma önlemlerinin caydırıcılığının sonucu olarak o savaşa fiilen girmemeyi başaran nadir ülkelerden biri olabilmiştir.",https://www.cumhuriyet.com.tr/yazarlar/altan-oymen/gene-gundemde-2275607
Altan Öymen,TBMM’de ayağa kalkmak,11 Ekim 2024 Cuma,"Cumhurbaşkanı Meclis’e girişinde, milletvekilleri ne yapmalı? Onu selamlamak için ayağa kalkmalı mı, kalkmamalı mı? Bu soru Meclis’in bu yasama yılına girişinde, yeniden söz konusu oldu ve tartışmalara yol açtı. “Yeniden” diyorum. Çünkü o tartışmaların başlangıcı, çok partili demokrasiye geçiş sürecimizin ilk yıllarındadır ve hayli ilginçtir. Ben o dönemin “görgü tanıkları”ndan biriyim. O konuya çarşamba günlerindeki yazılarımda yeterine değinmeye fırsat olmadı. Bunu, genel yayın yönetmenimizin de önerisiyle bugün bu sayfamızda yapmaya çalışacağım. *** Cumhuriyetimizin çok partili demokratik hayata geçiş süreci, malum, İkinci Dünya Savaşı’nın bitişiyle birlikte 1945 yılında başladı. İktidar partisi CHP’nin dışında yeni partiler kuruldu. Siyasetle ilgili kanunların, o gelişmeye göre, değiştirilmesine çalışıldı. Ve 21 Temmuz 1946 günü -1930’lardaki Serbest Fırka- tecrübesinden sonraki ilk “çok partili seçim” yapıldı. O seçime CHP’nin karşısında, Celal Bayar’ın başkanlığındaki muhalefet partisi Demokrat Parti (DP) katılmıştı. CHP 397, DP 61 milletvekili çıkardı. Ayrıca çeşitli illerden kazanan 7 bağımsız aday da vardı. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Seçim sonuçları tartışmalıydı. Tek partili seçimden kalan alışkanlıkların da etkisiyle, seçim güvenliğini sağlamakla görevli bazı memurların baskılar uyguladığına, usulsüzlükler yaptığına dair ihbarlar vardı. Gerçi, şu da vardı: O ihbarların, şikâyetlerin hepsi doğru çıksa ve kabul edilse bile, bu CHP iktidarının değişmesine yetmeyecekti. Çünkü, Demokrat Parti’nin, seçime katılabilen adaylarının sayısı, Meclis çoğunluğuna ulaşmasına yetmeyecekti. Ama kazanacağı milletvekili sayısı, 61’in hayli üstünde olacaktı. Ayrıca, DP’nin iktidara ulaşacak kadar aday gösterememesinin sebeplerinden biri de seçimin, yeni kurulan muhalefet partilerinin yeteri kadar örgütlenmesine fırsat vermeyecek kadar erken yapılan bir seçim olmasıydı. Muhalefet, iktidarı o yüzden de eleştiriyordu. Kısacası, 21 Temmuz 1946 seçimi tartışmalı bir seçimdi 1946’daki 21 Temmuz seçimi. Ve o tartışma yeni Meclis’in açılışına kadar devam etmişti. DP muhalefeti, başta seçim yasaları, basın özgürlüğü, toplantı ve gösteri yürüyüşü yasaları olmak üzere, demokrasiyle ilgili mevzuatın yeniden değiştirilmesini istiyordu. O değişiklikler yapılmazsa, yaklaşan yerel seçimler dahil, hiçbir seçime girmeyeceğini ilan ediyordu. Özetle: Yeni Meclis’in ilk toplantı günleri çok gergin bir hava içinde başlamıştı. O günlerden en heyecanlısı da tabii, yeni cumhurbaşkanı seçiminin yapılacağı 5 Ağustos 1946 günüydü. Şimdi o Meclis’in o günkü toplantısıyla ilgili gazete haberlerine bir göz atalım. Mesela, Cumhuriyet’in birinci sayfa manşetine. Şöyle: “Meclis açıldı. İnönü 451 oydan 388’i ile tekrar cumhurbaşkanlığına seçildi.” Manşetin altındaki başlıklardan birinde, Demokratların aday gösterdiği Mareşal Fevzi Çakmak’ın 59 oy aldığı belirtiliyor. Daha alttaki bir başlıkta ise şu ifade var: “İsmet İnönü kürsüye giderken Halk Partisi milletvekillerinin ayakta kendisini şiddetle alkışlamalarına mukabil, Demokratlar ayağa kalkmadılar ve sükûnetlerini bozmadılar.” Gazetede yer alan “Ankara’dan Notlar” sütununda ise o başlıktaki durum şöyle özetleniyor: “Cumhur reisi seçimi yapıldı. Meclis Reisi (General Kâzım Karabekir) gitti, İsmet İnönü’yü aldı geldi. Bütün Meclis ayakta kendisini selamlıyor. Reyini verip giden Mareşal Fevzi Çakmak müstesna, bütün Demokrat Parti mensupları, 58 kişi, oturdukları yerden kımıldamıyorlar. Cumhur reisi yeminini bitirince, gene bütün Meclis ayakta alkışlıyor. Gene Demokrat Parti mebusları oturuyor ve susuyorlar. Bunun manası şu: DP’ye göre bu Meclis kendi anlayışına göre teşekkül etmiş değildir, binaenaleyh, onun intihap ettiği (seçtiği) cumhur reisini biz tanımayız. Halk Partisi’ne göre vaziyet şudur: Her ne olursa olsun, devlet reisini selamlamak, hakiki bir demokrasi âleminde, muhalif, muvafık bütün milletvekillerinin vazifesidir. Husumet havası bu iki zıt görüş noktasında ilerledi. Fakat teker teker iki parti milletvekilleri arasında da ufak tefek münferit hadiseler olmadı değil. Mesela, bugün biri Halk Partisi’nde kalmış, diğeri Demokrat Parti’ye girmiş, iki eski dost, Meclis koridorlarında birbirlerine rastlamışlar, birinin uzattığı eli diğeri sıkmadığı için, yekdiğerine karşı fazla ileri laflar etmişlerdir. Bu neviden kavgalar bütün içtima sırasında Meclis salonunda bile devam etti.” *** Buna bir de benim yazdığım “Anılı Kitapları”mdan bir bölüm ekleyeyim: “Cumhurbaşkanının Genel Kurul salonuna girerek yemin edişi sırasında günün asıl sürprizi yaşandı. O vakte kadar, Cumhurbaşkanı salonda görünür görünmez herkesin ayağa kalkması geleneği vardı. Milletvekilleri o ayağa kalkma anında devlet başkanından alkışlarını da esirgemezlerdi. Bu defa İnönü’nün salona girişinde, CHP’liler bunu yaparken DP’liler oturdukları yerden kımıldamadılar. İnönü’yü alkışlayacakları zaten tahmin edilmiyordu ama bu “oturma eylemi” hiç beklenmiyordu. Bunu herhalde son dakikalarda kararlaştırmışlardı. Bu, CHP’li milletvekillerinin ‘Ayıp, ayıp’ diye gösterdikleri tepkilere neden oldu. Devlet başkanlarına, karşıtları tarafından da saygı gösterilmesi, dünyanın her tarafında gelenekselleşmişti. DP’liler bu geleneği çiğnemekle suçlandı. DP yönetiminin bu suçlamalara cevabı şöyle oldu: ‘Bizim inancımıza göre TBMM’nin üstünde hiçbir güç yoktur. Meclis kimsenin önünde ayağa kalkmaz.’ Bu notların arkasına da ben kişisel bir yorum eklemişim. Şöyle: “Bu ‘büyük laf’ın arkasının nasıl geldiğini ben ileride, gazeteci olarak hep izleyecektim. Demokrat Partililer o toplantıdan dört yıl sonra, 1950’de iktidara gelip Bayar’ı cumhurbaşkanı seçtikten sonra, bunun sıkıntısını çok çekeceklerdi. Bayar’ı ilk seçtikleri gün, onun salona girişinde ne yapacaklarını şaşıracaklar, eski tutumlarıyla tutarlı kalmak için onu oturdukları yerden kalkmadan alkışlamaya çalışacaklardı. İçlerinden heyecanlarını tutamayanlar gene de yerlerinden fırlayacaklar, arkadaşları tarafından eteklerinden tutularak oturtulacaklardı. Bu yüzden kendi aralarında da tartışmalar çıkacaktı. DP’li cumhurbaşkanını, Meclis’e girişinde hep birlikte ayağa kalkarak selamlayan parti grubu, 1950’de muhalefette kalan CHP grubu olacaktı. DP’lilerin başlattığı bu ‘ayağa kalkıp kalkmama’ sorununun tamamen ortadan kalkması ve cumhurbaşkanına gösterilecek saygının normalleşmesi için aradan hayli zaman geçmesi gerekecekti.” *** Cumhurbaşkanı İsmet İnönü ise muhalefete karşı ılımlı bir politika çizgisi izlemek niyetindeydi. Başbakanlığa atadığı Recep Peker ile DP lideri Celal Bayar ile ayrı ayrı görüşmeler yaptı. İkisini birlikte davet edip görüştü. Ve muhalefetin isteklerinden büyük kısmının kabul edilmesinden yana olduğunu belirterek iki taraf arasında bir anlaşma zemini oluşturmaya çalıştı. 1947’nin temmuzunda da “12 Temmuz Beyannamesi” adıyla tarihe geçen bir bildiri yayımlayarak o havayı geliştirdi. O arada, şimdi pek fazla hatırlanmayan bir adım daha attı… CHP’nin genel başkanlığını fiilen bıraktı. CHP kurultayının gündemine bir “genel başkan vekili seçimi” maddesi koydu. Ve şunu ilan etti: “Cumhurbaşkanlığımın sonuna kadar, tüm parti görevlerini artık partinin genel başkan vekili yönetecektir. O ‘vekil’ kurultay tarafından seçilecek ve hemen görevine başlayacaktır.” Kurultay o seçimi yaptı. Eski bakanlardan Hilmi Uran “CHP Genel Başkan Vekili” seçildi. Göreve başladı. İnönü de artık parti işlerine karışmadığının göstergesi olarak yurtiçi gezilerinde, yanına iki parti yönetiminden de birer milletvekili davet etmeye ve halkla temaslarını onlarla birlikte sürdürmeye başladı. Ayrıca muhalefetin Seçim Kanunu’nda köklü bir değişiklik yapılarak tüm seçim yönetiminin ve denetiminin hâkimler tarafından yapılacağına ilişkin teklifini de kabul etti. Seçim Kanunu’nun ona göre Meclis’te iki partinin birlikte ve oy verdiği bir kanun olarak kabul edilmesini sağladı. Ve 1950’nin 14 Mayıs’ında milletvekili seçimleri ülkenin her yanında, hiçbir önemli itiraza yol açmadan gerçekleşti… Ve iktidar değişti… Cumhurbaşkanlığına Celal Bayar aday oldu. Ama o göreve seçilmeden önce, parti başkanlığından ayrılmıştı. DP’nin başkanlığına Adnan Menderes’in seçimini sağlamıştı. Bu da cumhurbaşkanlarının aynı zamanda partilerini yönetebilmeleri olanağını ortadan kaldıran bir gelişme oldu. (2017 yılına kadar.) *** Buraya kadarki gelişmesiyle, “Ayağa kalkılsın mı, kalkılmasın mı?” tartışmasının ilk iki bölümü, başlangıçlarındaki sıkıntılarına rağmen, sonuç olarak, demokrasimiz için faydalı olmuştur. Demokrasilerde cumhurbaşkanlarının aynı zamanda partilerinin genel başkanı olmasının yol açtığı problemleri ortadan kaldırmıştır. 1940’lardaki Cumhurbaşkanı İsmet İnönü, parti genel başkanlığını, fiilen partisinin bir başka yetkilisine devretmiş, sadece cumhurbaşkanlığı görevini yürütmeye başlamıştır. 1950’de partinin genel başkanı olan Celal Bayar, cumhurbaşkanlığına aday olmadan, parti liderliğinden ayrılıp o görevi Başbakan Adnan Menderes’e devretmiştir. Her iki halde de Türkiye, “Hem Cumhurbaşkanı-Hem parti lideri” sisteminin bazı hallerdeki çok büyük sakıncalarıyla karşılaşmaktan uzun bir süre için kurtulmuştur. Aslında bu, “hem devletin, hem partinin” başında olmak, Cumhuriyet döneminin en otoriter olması gereken zamanlarında bile tercih edilen bir sistem değildi. Atatürk’ü hatırlayalım. 1923’te arkadaşlarıyla birlikte İçişleri Bakanlığı’na verdiği dilekçeyle resmen kurulan Cumhuriyet Halk Partisi’nin genel başkanı (o zamanki deyimle umumi reisiyken), yeni devletin Cumhurbaşkanlığı’na seçildikten hemen sonra, partisinin “umumi reisliği” görevini, “umumi reis vekili” seçilen İsmet İnönü’ye devretmiştir. 1950’den sonra İnönü’nün o görevi Hilmi Uran’a devrettiği gibi... *** Bugüne gelince, cumhurbaşkanı ve parti genel başkanlığı görevlerinin birleştirildiği bugünkü yönetim usulümüzden doğan sorunlarımızın, hele son yıllarda çok daha büyüdüğü gerçeği ortadadır. O sorunların biraz olsun azalması yolunda biraz olsun mesafe alınmasını, tabii, herkes istiyor. Bunun gerçeklemesi için, bugünkü “cumhurbaşkanı+parti başkanı”nın o iki görevden birini seçmesinden başka çare yok... O çare Atatürk tarafından da İsmet İnönü tarafından da, Celal Bayar tarafından da görülmüş ve gereği, o zamanki koşulların imkânları içinde yerine getirilmiştir. Dilerim, son “Ayağa kalkmalı  mı, kalkmamalı mı?” tartışması da bugünkü devlet yetkilileri tarafından aynı yönde değerlendirilsin.",https://www.cumhuriyet.com.tr/yazarlar/altan-oymen/tbmmde-ayaga-kalkmak-2256597
Altan Öymen,Hangi alanda iyiyiz (2),27 Kasım 2024 Çarşamba,"Başlıktaki soruyu geçen hafta sormuş ve yanıtını aramaya başlamıştık. Devlet yönetiminin görevleri kapsamındaki hangi alanlarda iyi durumdayız? Ekonomi alanında mı? Adalet alanında mı? İç güvenlik, dış güvenlik, sosyal güvenlik alanında mı? Sanayide, istihdamda mı, çevrenin korumasında mı? Bu soru, tüm ülkelerde de zaman zaman sorulan, yanıtı anketler yoluyla da aranan bir sorudur. Tabii, hiçbir devletin, görev alanı içindeki çalışmalarının hepsinin çok başarılı olduğunu, hiçbir sorunu bulunmadığını öne sürecek hali olamaz. Her birinin çalışmalarının bazı bölümlerinde çok iyi durumda olsalar da bazılarında güçlüklerle karşılaştığı ve o güçlükleri henüz aşamadığı haller vardır. Bunu, yöneticileri de açıklamaktan kaçınmazlar. O güçlükleri zaman içinde aşacaklarına, vatandaşlarını inandırmaya çalışırlar. Bunu başaramazlarsa karşılarında onları, her an hesap vermeye davet etme yetkisine sahip olan bir meclisleri vardır. Bizdeki parlamenter sistemde de durum öyleydi. “Sözlü sorusu”, “genel görüşmesi”, “Meclis soruşturması” ve -hepsinden önemlisi- “gensoru” mekanizmasıyla. “Gensoru” denilince, şunu gene hatırlayalım: Meclis, oyçokluğuyla bir bakanı veya başbakan dahil hükümetin tümünü görevden uzaklaştırmak yetkisini kullanabiliyordu. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Ülkemizdeki durum malum, uzun bir zamandır hayli farklı. Şimdi, ortada devletimizin kurumlarının eksiklerini, yanlışlarını tespit etmek ve o eksiklerin giderilmesine, yanlışların düzeltilmesine sağlıklı bir şekilde katkıda bulunacak ve tüm sorunlarına çare bulacak mekanizmalar artık işlemiyor. Oysa, o mekanizma, “cumhurbaşkanlığı hükümet sistemi” denilen “sistem”in ortaya çıkmasından önce tüm gerekli unsurlarıyla birlikte vardı. Bir kısmı, anayasa ve/veya iç tüzük değişiklikleriyle birlikte yok oldu. Bir kısmı varlığını muhafaza ediyor ama fiilen işletilemiyor. Böyle bir durumda da “Hangi alanda daha iyiyiz” sorusunu yanıtlamak daha güçleşiyor. Sadece, geçtiğimiz pazartesi ve salı günkü gazetelere, televizyonlara yansıyan haberlerden birine bakalım: İstanbul’da, Ekrem İmamoğlu’nun yönetimindeki büyükşehir belediye başkanlığı olmak üzere, muhalefet belediyelerince açılan kreşlere karşı girişilen hareketin haberlerine. Milli Eğitim Bakanlığı’nın kaleme aldığı bir resmi yazı yazılmış. Kim olursa olsun, bu kreşlerin kapatılması veya yenilerinin açılmasına imkân verilmeyeceği izlenimini veriyor. Ve bu, tabii, hem o kreşlerden faydalanan ailelerin hem de onların ne kadar faydalı olduğunu gören vatandaşların tepkisine yol açıyor. Televizyon programlarında, sosyal medyada o tepkiler dile getiriliyor. Çünkü herkes farkında, hele bu ekonomik sarsıntılar içinde ailesinin geçimine nasıl katkıda bulunabileceğini düşünmekten yorulmuş insanlarımız başta olmak üzere, o kreşlerin ne kadar yaşamsal önemi olduğunun. *** Pazartesi günü akşam saatlerine kadar o tepkiler devam ediyor. Hükümet tarafından hiçbir haber yok. Daha sonraları ise önce bir söylenti yayılıyor, o haber yanlışmış, kreşler kapatılmayacakmış ama yenileri yapılamayacakmış diye. Daha sonra da Milli Eğitim Bakanlığı’ndan yeni bir açıklama yapılıyor. Bakanlığın daha önceki resmi yazısının yanlış yorumlandığı öne sürülüyor. Bakanlık kreşlerin kapatılacağını söylememiş. Bundan sonra yapılacak kreşlerin durumuyla ilgili bir konuya değinmiş. Yazıyla ne kastedildiği hâlâ anlaşılmış değil. Ama şu belli ki anlaşılması da kolay değil. Onu da Hürriyet yazarı ve yöneticisi Ahmet Hakan dünkü yazısında belirtmiş. Şöyle diyor: “Belediyeler ve kreş” tartışmasını doğuran resmi yazıyı okudum. Bir kere değil, iki kere değil, üç kere değil, on kere okudum. Yazının meramını tam olarak anlayamadım. “Öyle mi demek istiyor, böyle mi demek istiyor” diye uğraşmaktan iflahım kesildi. Yazının bir cümlesini okudum: “Kreşler kapatılıyor” sonucunu çıkardım. Başka bir cümlesini okudum: “Yok kapatılmıyor” sonucunu çıkardım. Yazının cümleleri arasında dolaşırken: “Uyarı yapıyorlar, kapatma yok” da dedim. “Bundan sonra açtırmayacaklar” da dedim. *** Şimdi, bir ikilem karşısındayız: Bu sonuca memnun olmak mı gerekir, kreşlerin kapatılmasına teşebbüs edilmesi ihtimalini azalttığı için? Yoksa üzülmek mi gerekir, başka bir acı tabloyu ortaya koyduğu için? Çünkü, o on defa da okunsa anlaşılmayan yazının sorumlusu olan kişi, ülkemizin milli eğitim bakanıdır. Yani çocuklarımızın eğitilmelerinin (Türkçe öğrenimi dahil) en iyi düzeyde olmasını sağlamakla görevli bakanlığın başındaki kişi.",https://www.cumhuriyet.com.tr/yazarlar/altan-oymen/hangi-alanda-iyiyiz-2-2273104
Altan Öymen,Eylüldeki yıldönümleri (2),11 Eylül 2024 Çarşamba,"Geçen yazılarımda, yakın tarihimizin eylül ayındaki önemli günlerine değinmiştim. O yazıdan bu yana o önemli günlerden bazılarının anma törenlerine katıldım. Tarih sırasına göre biri, “Anadolu ve Rumeli Müdafaa-i Hukuk Cemiyeti”nin 4 Eylül 1919’daki  kuruluş kongresinin 105’inci yıldönümüydü. O kongre bir başlangıç kongresiydi. Hem Kurtuluş Savaşımızın merkezi yönetiminin kuruluşunun başlangıcıydı. O vakte kadar ülkenin birçok yerinde harekete geçen, “işgale direniş” hareketlerinin artık bir araya getirilmesi sürecine girilmişti. Hem de o hareketin ülke çapındaki siyasi yönetimini üstlenecek olan “Halk Fırkası”nın temelini oluşturacaktı. Tabii bir de dört yıl sonra Ankara’da “siyasal parti” haline gelişinin yıldönümü var. O da 1923 yılının 9 Eylül günü. Ben bu yıl ikisine de katıldım. Ve bundan çok mutluluk duydum. Tabii 9 Eylül günü, aynı zamanda Milli Kurtuluş Savaşımızın fiilen sona erdiği, İzmir’in işgalden kurtarılması günü. O da yakın tarihimizin önemli günlerinden biri. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Onun da bu yıl da çok büyük katılımlarla ve coşkulu törenlerle kutlandığını televizyonlardan izledim. Tüm yurttaşlarımıza kutlu olsun. *** Katıldığım törenlerdeki izlenimlerime gelince... 4 Eylül’de Sivas’ta, Anadolu ve Rumeli Müdafaa-i Hukuk Cemiyeti’nin kuruluş gününün 105’inci yıldönümü törenine katılan “devlet erkânı” arasında Meclis Başkan Vekili Celal Adan ile Sivas Valisi Yılmaz Şimşek ile belediye başkanı Adem Uzun vardı. Cumhurbaşkanı bir kutlama mesajı göndermişti. CHP dışındaki partilerden de BBP Başkanı Mustafa Destici ile AKP TBMM Grup Başkanı Abdullah Güler katılmıştı. CHP ise o resmi devlet töreninde genel başkanı Özgür Özel başta olmak üzere, kendi protokolündeki kişilerin tümüne yakınıyla birlikte genel ve yerel yöneticilerinden geniş bir katılımla yer almıştı. *** Sivas’taki Anadolu ve Rumeli Müdafaa-i Hukuk Cemiyeti’nin Mustafa Kemal Paşa’nın liderliğindeki kuruluşundan sonra, Türkiye Büyük Millet Meclisi’nin kuruluşunda da etkili çoğunluğu Anadolu ve Rumeli Müdafaa-i Hukuk Cemiyeti’nin üyeleri oluşturuyordu. Türkiye Büyük Millet Meclis ordularının da başkomutanlığına seçilen, Mustafa Kemal Paşa’nın yönetimindeki Meclis, Türkiye’nin işgal altında kalmayan bölgelerini doğrudan doğruya yöneten, işgal altında bulunan bölgelerini ise işgalden kurtarmayı hedefleyip o hedefe ulaşmayı başaran Meclis’ti. Savaşın zaferle sonuçlanması başarıldıktan sonra, barış düzenine ulaşmak da gene o Meclis’in görevi oldu. O görevin yerine getirilmesi de artık güvenlik önlemleri ihmal edilmeden sürdürülecek siyasal çalışmalarla mümkün olacaktı. O çalışmaların yürütülmesi için de, bir siyasi partiye ihtiyaç vardı. O partinin kurulması da Anadolu ve Rumeli Müdafaa-i Hukuk Cemiyeti’nin bir siyasal partiye dönüşmesiyle sağlandı. *** 1922’nin gene bir eylül günü, İzmir’in de düşman işgalinden kurtulduğu günün yıldönümü olan, 9 Eylül 1923 günü Mustafa Kemal Paşa’nın başkanlığında ve cemiyet üyelerinden bir kısmının katılımıyla, dönemin İçişleri Bakanlığı’na bir dilekçe verildi. Yeni parti resmen kuruldu. İlk adı Halk Fırkası’ydı. İlk hedefi başkanlarının yönetimi altında Cumhuriyetin kuruluşunu sağlamaktı. O aşama da tamamlandı. 29 Ekim’de ilan edilen Cumhuriyetin cumhurbaşkanlığına o zamanki adıyla “reisicumhurluğu”na yeni partinin de başkanı olan Mustafa Kemal Paşa seçildi. *** 29 Ekim’de “cumhuriyet”in ilanı Meclis’teki yeni Halk Partisi Meclis Grubu’nun katkısıyla gerçekleştikten sonra, cumhurbaşkanlığına seçilen Mustafa Kemal Paşa, partisindeki liderlik görevini fiilen İsmet Paşa’ya devretmiştir. İsmet Paşa bu durumu, Anadolu ve Rumeli Müdafaa-i Hukuk Cemiyeti’nin tüm merkezlerindeki yöneticilerine gönderdiği bir genelgeyle bildirmiştir. Genelgenin tam metni şöyledir: “Bütün İllerdeki Müdafaai Hukuk Merkezlerine, Yeni seçim münasebetiyle, Gazi Mustafa Kemal Paşa hazretleri tarafından yayınlanan umdeleri havi beyannamede bahsedildiği üzere Halk Fırkası kurulmuştur. Meclis’teki Halk Fırkası Grubu, tüzüğü tespit etmiştir. Bu tüzük hükümlerine göre, Umumi Reisliğe, Fırka’nın kurucusu olan Gazi Mustafa Kemal Paşa hazretleri seçilmiştir. Kendileri daha sonra cumhurbaşkanlığına seçilmiş olmalarından dolayı, Fırka Umumi Reisliği vazifesini fiilen görmeye beni vekil tayin ettiler. Bütün vatana kurtuluş ve bağımsızlığı getiren Anadolu ve Rumeli Müdafaai Hukuk Cemiyeti, barış devrinin feyizli gelişmelerini sağlamaya çalışmak üzere, bugünden itibaren Halk Fırkası’na dönüşecek ve cemiyetin bütün idare kurulları, Halk Fırkası idare kurulları olarak vazifeye devam edeceklerdir... Dünkü Müdafaai Hukuk Cemiyeti, bugünkü Halk Fırkası idare kurullarıyla vazifeye başlıyorum.” 20 Kasım 1923 Halk Fırkası Reisi Umumi Vekili İsmet. *** Bu konuya bundan sonraki yazımda devam edeceğim.",https://www.cumhuriyet.com.tr/yazarlar/altan-oymen/eyluldeki-yildonumleri-2-2246245
Altan Öymen,Hangi alanda iyiyiz?,20 Kasım 2024 Çarşamba,"Üst başlıktaki soru, tabii, ülkemizin ve yurttaşımızın genel durumuyla ilgili... Buna birkaç “altbaşlık” sorusu ekleyelim: Ekonomi alanında mı? Adalet, iç güvenlik, dış güvenlik, kültür, eğitim, sağlık, sosyal güvenlik, tarım, sanayi, çevre, istihdam... Hangilerinde iyiyiz? Elbette ki, bütün bunların hepsi veya bir kısmı için, “O alanda durumumuz fevkalade” denilemez. Birçok ülkenin bazı alanlarda çözüme bağlanması mümkün olmamış sorunları vardır. Ama bizim dururumuz hayli farklı. Her gün karşılaştığımız sorunların çoğu “Olur böyle vakalar” denilecek gibi değil. “Ekonomideki çöküntü”den söz etmeye gerek yok. Çünkü tüm vatandaşlarımız, her gün karşılaşıyorlar. Bir kısmının gelirleri, açlık sınırının altında kalıyor. O yüzden ölenler artıyor. Isınma ihtiyacı yüzünden evlerinden çıkamayıp yangına uğrayan beş çocuğun ölümü gibi yürek parçalayıcı facialar yaşanıyor. Ve ekonomiyi perişan eden “enflasyonla mücadele” hedefinin başarıya ulaşabileceği umudunu veren işaretler de ortada yok. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Ülkemizin geçmişinde, çoğu savaş gibi, dünya ekonomik buhranı gibi, petrol krizi gibi, dış olayların etkisiyle, enflasyonla karşılaştığımız dönemler vardır. Bunların üstesinden gelinmesi için zaman zaman acı reçeteler uygulamak gereği de ortaya çıkmıştır. Ama bunlar ne bugünkü kadar uzun sürmüştür ne de etkileri halk kitlelerini bu kadar adaletsiz uygulamalarla karşı karşıya bırakmıştır. Gelelim, adının önünde “milli” sıfatı bulunan bakanlıklarından birinin alanına. Bugünkü iktidar partilerinin başlangıçtan beri, hedeflerini, programlarını, uygulamalarını yazboz tahtası haline getirdikleri “Milli Eğitim Bakanlığı”nda olup bitenlere... Öğretimi anayasal çizgisinden uzaklaştırmak, öğretmen kadrolarını o amaca uygun bir disiplin altına sokmak yolunda adımlar atarken, öğrencilerin en basit sağlık ve temizlik ihtiyaçlarının giderilmesi sorununu bile çözemeyen bu bakanlık, Cumhuriyetin laik ilkesiyle ilgili olarak Atatürk dönemine ilkel iftiralarla saldırmaya başladı. CHP’ye karşı söyledikleri arasında şunlar da vardı: “Sizin laiklikten anladığınız, camilerin kapısına kilit vurmak, camileri ahıra çevirmektir.” Bu iddialar, 1940’lardaki, 50’lerdeki partiler arasındaki tartışmalar sırasında uydurulup piyasaya sürülmüştü. Ama bunu izleyenlere şu gerçekler hatırlatılmıştı ki camilerin, Osmanlı Devleti zamanındaki dış savaşlar sırasında da Birinci Dünya Savaşı sırasında da İkinci Dünya Savaşı sırasında da savaşa hazırlanan ordularımıza katkıda bulunmaları görev sayılırdı. O görev yerine getirilirken savaşa katılacak ordularda süvari birlikleri varsa onların gıda ve dinlenme ihtiyaçlarının cami önündeki yerlerde karşılanması da normaldi. Bu arada şunu da hatırlayalım. Recep Tayyip Erdoğan’ın, cumhurbaşkanı seçilmeden önce Ziya Gökalp’ın 1912’de -yani Balkan Savaşları zamanında yazdığı bildirilen- şiirinin mısralarında da camilerin savaş sırasındaki durumuna atıf vardır: “Minareler süngü, kubbeler miğfer, camiler kışlamız, müminler asker.” Hal böyle iken bu eskimiş ve yalan iddiaları ortaya atan ve cevabını 75 yıl öncesinde alıp oturan laik Cumhuriyet karşıtlarından bu kadar zaman sonra, bir bakan tarafından tekrarlanması, ilginçtir. Ama işte, bu dönemin bakanları arasında böyleleri de var. Gelelim, isminde “milli” sıfatı da olan milli savunma alanına... Bu alanımızda yaşadığımız önemli olayların başlangıcı 2007 yılıdır. O tarihlerde, bugün FETÖ adıyla anılan Fethullah Gülen ve ekibinin ülkemizin yönetiminde ve devlet örgütündeki etkisi hayli farklıydı. 12 Temmuz 2007’de İstanbul’da Ümraniye’de  bir gecekonduda 27 el bombasının bulunduğu “gerekçe”siyle bir davalar dizisi başladı. Birincisinin adı, Ergenekon davası oldu. O davayı, “dalga” sıfatı altında benzerleri izledi. Birinci davayla ilgili üç iddianame vardı. Onun arkasından başkaları geldi. İddialar, hükümet darbesi hazırlamak, silahlı isyan örgütlemek, askeri şahısların yardımıyla yönetimi değiştirmek gibi çeşitli başlıklar altındaydı. Sonradan bazı davalar birleştirildi. O davalar ayrı görüldü. Adları, akıllarda kalanlar arasında şunlar vardı: İrtica ile eylem planı, Şile kazıları, internet andıcı, Genelkurmay başkanlarından İlker Başbuğ davası, Cumhuriyet gazetesi davası. Yargılananlar arasında birçok yüksek rütbeli komutan, gazeteci, siyasetçi, rektör, yazar, üniversite öğretim üyesi vardı. Aslında, bu davanın geniş bir akademik çalışma topluluğu kurularak, ciltlere yaymak suretiyle yayınlanmasında büyük bir fayda vardır. 21’inci yüzyılın “siyasal” ve “adli” olayı olarak ayrıntılarıyla kayıt edilmesi, gelecek kuşakları da ilgilendirecektir. 2015’teki darbe teşebbüsü ve sonuçları da ayrıca birkaç ciltlik bir kaynak eserin konusu olabilir. O da gelecek kuşakların 21’inci yüzyılın başlangıcında olup bitenleri öğrenmeleri için “kaynak” oluşturabilir. Ve sonuç, pek çok değerli insanımızın uzun süreler boyunca özgürlüklerinin yok edilmesi gibi çok büyük bir hukuksuzluk ve adaletsizlik örneği olarak benzeri yollara sapacak olanlar çıkarsa onlar için ibret alma imkânını oluşturabilir. Milli savunma konusunda bugünkü durumumuza gelince... Ona değinmek için bugün de yerim kalmadı. Gerçi akşama kadar gelen bir dizi haber henüz iyimserlik içermiyordu. Dilerim, hiç olmazsa, o konuda, geçmişte yaşanmış olanlardan ibret alınıp yeni sorunlara yol açılmaz.",https://www.cumhuriyet.com.tr/yazarlar/altan-oymen/hangi-alanda-iyiyiz-2270549
Altan Öymen,Meclis açılırken,02 Ekim 2024 Çarşamba,"Türkiye Büyük Millet Meclisi’nin dün tatili bitti. Yeni yasama yılı başladı. Hayırlı olsun. Ülkemizin giderek büyüyen sorunlarına çözümler getirilmesinin yolunu açsın. Hepimiz farkındayız ki, o çözüm yollarının uygulanması kolay değil. O sorunlar pek çok. Ve bugünkü koşullar altında onlara çözüm yollarının saptanıp “uygulanması” bir yana, varlığının saptanması bile çeşit çeşit engellerle önleniyor. Verilecek örnek pek çok. Ama en güncel olanı, Meclis’in kendi içindeki çok büyük bir sorun. Bugün, bu satırları yazarken, ne olacağı henüz belli değil. Son seçimde Hatay milletvekilliğine seçilen ama milletvekilliği hâlâ başlatılmamış olup, hapishanede aylarca tutuklu olan Can Atalay’ın durumu ne? O soruya olumlu bir cevap oluşturulması umudunu içeren herhangi bir gelişmenin işareti yok ortada. Anayasa Mahkemesi, hakkındaki milletvekilliğini düşürmek uygulamasını, eski deyimle “keenlemyekün”, yeni deyimle “yok” hükmünde saymış. Ve Anayasa Mahkemesi kararlarının vakit geçirilmeden yürürlüğe girmesi, anayasanın çok açık bir hükmünün gereği olduğu halde, o gereği yerine getirmede herhangi bir adım atılmış değil. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Atalay’ın milletvekilliğininin düşürülmesi yolundaki işlem, Meclis’in o konudaki tezkerenin Meclis kürsüsünden okunmasıyla başlamış. Çaresini görüp uygulamak, başta Meclis başkanlığı olmak üzere, Meclis’in en öncelikli görevi. Meclis’in uygulaması sonucunda, hapse konulmuş o milletvekili... Anayasa Mahkemesi, “Yok artık o uygulamaya yol açan neden” diyor. Meclis’teki muhalefet milletvekilleri de iktidar çoğunluğuna bunu hatırlatıyor. O uygulamayı ortadan kaldıracak işlemin yapılmasını istiyorlar. Cevap, iktidar kadrolarından muhalefet milletvekillerine yumruklu, tekmeli saldırılar oluyor. Ve Meclis’in yaz tatilinin devam ettirilmesi. Peki Anayasa Mahkemesi’nin Can Atalay hakkındaki uygulamanın “yok” sayılması kararı ne olacak? Meclis, Atalay’ın milletvekilliğinin düşürülmesinin, Anayasa Mahkemesi’nce yok sayılmasının gereğini yapmak yerine, fiilen, Anayasa Mahkemesi’ni yok saymış oluyor. Ve ne olacak şimdi, Meclis’in yeni yasama yılında? Bu durum hep böyle devam mı edecek? Can Atalay şimdiye kadar aylarca yattığı cezaevinde kalmaya daha ne kadar devam edecek? Ve Meclis kendi üyeleri arasındaki seçilmiş milletvekilinin anayasal haklarını koruyamaz halde iken, adı üstünde Türkiye’nin tüm milletinin haklarını nasıl koruyacak? Milletin hakları derken, onların o başlığın altındaki örnekler saymakla bitmez. Meclis Başkanı Kurtulmuş, son basın toplantısında şöyle demişti: “Meselenin bundan sonraki kısmı, tamamen hukuki süreçlerle ilgilidir. Sonuç almak bakımından Meclis’in bu aşamada yapabileceği bir şey yoktur.” Kim yapabilecek o zaman yapılması gereken işlemi? Anayasa Mahkemesi, görevini yapmış, kararını açıklamış. Belli mahkemeler mi? Onlarda da bir kımıldama yok. Aksine: Anayasa Mahkemesi hükümlerinin kararlarına karşı vaziyet almışlar. O tutumlarını sürdürüyorlar. Ama Meclis’in de, benzeri şekilde “Ben bir şey yapamam” demeye hakkı var mı? Söz konusu olan, kendi, seçilmiş üyesinin, milletvekilliği görevini sürdürmesi imkânının yok edilmesi diye bir olay. Anayasaya da, kanunlara da tamamen aykırı bir durum. O duruma sokulan kimse ise Meclis’in bir üyesi. Meclis’teki diğer üyelerin o duruma kayıtsız kalabilmesi nasıl mümkün oluyor? Bu konuda birçok defa geçmişten örnekler verdim. Meclis, başkanı ve başkanlık divanı üyeleri, idareci üyeleri başta olmak üzere, Anayasa’nın ve yasaların bu şekilde çiğnenmesinin önlenmesini sağlayacak en gerçekçi imkânları bir an önce kullanması gerekir. Yoksa, tabii, o soru akıllarda kalacak: “Üyesi olan seçilmiş milletvekillerinin görevlerini yapma hakkını bile koruma imkânını sağlama olanağını bulamayan ve onların haksız yere hapiste tutulmasını da önleyemeyen bir siyasetçi çoğunluğu, ülkemizin yaklaşık 85 milyon vatandaşının haklarını korumasına ne ölçüde katkıda bulunabilecek?” *** Meclis’in bu yasama yılının başlamasıyla ilgili önemli haberler, ben bu yazıyı tamamlarken devam ediyordu. Onlara da başka yazılarda değinmeye çalışacağım.",https://www.cumhuriyet.com.tr/yazarlar/altan-oymen/meclis-acilirken-2253546
Altan Öymen,Atatürk ve İnönü,13 Kasım 2024 Çarşamba,"10 Kasım’da, Atatürk’ün aramızdan ayrılışının 86’ıncı yıldönümünü yaşadık. Onu saygıyla, şükranla andık. Cumhurbaşkanı Erdoğan, Anıtkabir defterine, “Aziz Atatürk” diye başlayan cümleler yazdı. “Türkiye, 85 milyon tek yürek, tek bilek olarak, şanlı mazimizin daha aydınlık bir atiye uzanan kutlu yolculuğunu emin adımlarla sürdürüyor” teminatını verdi. Erdoğan, o 10 Kasım gününde başka toplantılara da katıldı. Konuşmalar yaptı. Bazı konuşmaları, iki sıfatından biri olan AKP genel başkanı olarak yaptığı anlaşılıyordu. Mesela, CHP’nin geçmişteki yönetimini “tek parti faşizmi” diye adlandırıyordu. Şöyle diyordu: “Tek parti faşizminin ülkemizin gelişmesine, kalkınmasına, yeniden inşa edilen dünya düzeninde hak ettiği yeri almasına engel olan vizyonsuzluğun bedelini ağır bir şekilde ödedik.” Bence böyle bir iddia, siyasi parti sözcüleri tarafından da söylenmemesi gereken bir sözdür. Çünkü her şeyden önce yanlıştır. Ayrıca haksızdır. Tam tersine, bugünkü Türkiye Cumhuriyeti, ülkesindeki işgal güçlerine karşı başlattığı kurtuluş savaşını sürdürürken bile, ikisi de seçimle oluşan ve tüm kararlarını oylama yoluyla belirleyen kurulların iradesiyle almış ve uygulamıştır. 1919’da Sivas’ta, yurdun çeşitli yerlerinden “seçim” yoluyla görevlendirilerek gelen delegelerden oluşan ve ilk yöneticilerini bir “Heyet-i Temsiliye” seçerek belirleyen Müdafaa-i Hukuk Cemiyeti de öyledir. 1920’de o kongrenin temelini oluşturduğu Türkiye Büyük Millet Meclisi de öyle... O seçilenler de “tek adam”ları babadan oğula geçiş yoluyla belirlenen hanedan rejiminin mensupları veya yandaşları olarak değil, “imtiyazsız, sınıfsız” halkın içinden geliyordu. Türkiye Cumhuriyeti kabul ve ilan eden Meclis’in Başkanlık Kurulu’nun arkasında da “Hâkimiyet kayıtsız şartsız milletindir” yazıyordu. Tabii, her şey dünyanın 1930’larda, 1940’lardaki, o zamanki koşulları da değerlendirilerek yorumlanmalı, 1914-1918 yılları arasındaki Birinci Dünya Savaşı’nda Avrupa ülkelerinin durumu hatırlanınca, daha iyi anlaşılır. O savaşta Osmanlı devletiyle birlikte yer alan devletlerin çoğunda kendini gösterdi o “tek adam” rejimlerinin örnekleri. Bir yanda eski krallar veya diktatörler vardı. Komşularımız Bulgaristan’dan, Yunanistan’dan, Yugoslavya’dan başlayarak çoğunda... Avusturya-Macaristan İmparatorluğu’nun dağılmasından sonra ortaya çıkan devletlerde, Macaristan’da, Romanya’da... Sayın Erdoğan’ın “tek partili faşizm” dediği yönetimlerin başında –1922’de– Mussolini’nin liderliğinde harekete geçen, “adı da faşist” olan parti vardı. Ve 1933’ten başlayarak Almanya’daki Nazi Partisi (uzun adıyla Nasyonal Sosyalist Alman İşçi Partisi). Türkiye Cumhuriyeti’nin siyasal rejimi, o örneklerden hangisine benziyor ki, onu “tek parti faşizmi” diye adlandırmak mümkün olsun? Evet, Türkiye, Cumhuriyet’in ilanından sonra, bazı iç güvenlik sorunlarının, Atatürk’e suikast girişimleri, Kubilay olayı gibi olayların sonucu olarak 1924 ve 1930 arasındaki Takrir-i Sükûn Kanunu gibi, hükümetin yetkilerinin artırıldığı bir süreç yaşamış. O sürecin bitişinden hemen sonra ise Serbest Fırka’nın kuruluşuyla, çok partililiğe ilk adımlarını atmış, ama onu da fazla yaşatamamıştır. Ve Hitler’in iktidara gelmesiyle başlayan “Büyük Savaş” hazırlıkları dolayısıyla, çok partili hayata geçişi, İkinci Dünya Savaşı’nın bitişine kadar sürmüştür. Ama o sürecin hiçbir döneminde kendisine “faşist” dedirtecek bir değişim yaşamamıştır. İkinci Dünya Savaşı’nın Avrupa bölümünün bitişinden hemen sonra ise 1949 yılının mayıs ayından itibaren o süreç fiilen başlatılmış, 1946 yılında ilk genel seçimi yapılmış. 1950’den itibaren de çok partili hayata tamamen girilmiştir. O zamandan bu yana, geçirdiğimiz dönemde, maalesef, bazı darbe olayları karşısında kalınmıştır. Bazısı bir yıl, bazısı daha da uzun süren yıllarını, demokrasisiz olarak geçirmek zorunda kalmıştır. Ancak o süreler dışında Türkiye’nin vatandaşlarının çok büyük kısmı, demokrasi yolunda ilerleyişinden vazgeçmeyi hiçbir zaman düşünmemiştir. *** Gelelim sayın Erdoğan’ın “Atatürk 10 yıl daha yaşasaydı” sözüne... Sayın Recep Tayyip Erdoğan’ın AKP Genel Başkanı olarak ifade ettiği bir görüşü daha var ki, 10 Kasım günü söyledikleri arasında, beni asıl hayretler içinde bırakan ifadeleri şöyledir: “Tek parti faşizminin ülkemizin gelişmesine, kalkınmasına, yeniden inşa edilen dünya düzeninde hak ettiği yeri almasına engel olan vizyonsuzluğun bedelini ağır bir şekilde ödedik. Şayet Gazi’nin ömrü ve sağlığı en azından bir 10 yıl daha yönetmeye el verseydi, hiç şüphesiz, İkinci Cihan Harbi sonrası, bambaşka bir Türkiye görecektik. Maalesef Gazi’nin vefatıyla bu fırsatı kaçırdık.” Atatürk’ün ömrünün çok daha fazla olmasını, elbette onun değerinin samimiyetle farkında olan vatandaşlarımızın hepsi tercih ederdi. Ama o görüşün temelinde şöyle bir varsayım var ki gerçeklerle hiçbir ilgisi yoktur. Varsayım şu: Atatürk’ten sonra onun yerine geçen Cumhurbaşkanımız İsmet İnönü ve çalışma arkadaşlarının İkinci Dünya Savaşı’yla ilgili hedefleri, başlangıçtan beri şuydu: “Savaş sırasında bizi hedef alan bir düşman devlet çıkarsa, ona karşı her türlü direnişe hazır olmak... Ama o savaşa, kazançlı çıkma hesabıyla katılmak gibi bir niyet beslememek...” O tutumun temelinde, tabii, maddi imkânlarımızın, savaşma kapasitemizin ölçülmüş olması da vardı. Ama başta Atatürk, Osmanlı Devleti’nin Birinci Dünya Savaşı’nda edindiği tecrübeden alınmış ders de vardı: Birinci Dünya Savaşı’na Türkiye’nin giriş nedeni, Osmanlı devleti sorumlularındaki “Savaşa Almanlarla birlikte girersek İngiltere’den, Mısır’ı geri almak dahil, kaybettiğimiz topraklardan bir kısmını yeniden elde edebiliriz” hesabı vardı. Ve bu hesapla, kendi inisiyatifimizle, Alman gemilerini, kendi gemilerimiz haline sokup boğazlardan geçirdik. Geçiş savaş sebebi oluşturduk. Ve Almanlarla birlikte harekete geçtik. Hedefimiz olan Mısır’daki Süveyş Kanalı’na karşı “kanal harekâtı” düzenledik. Çanakkale’yi, Atatürk yönetimindeki askerlerimizle savunurken başarılı olduk ama Süveyş Kanalı’ndan geri dönmeye mecbur olduk. Diğer cephelerde bazen başarılı olsak da çoğundan umduğumuz sonuçları alamadık. Sonrası malûm, eski kayıplarımızı yeniden kazanırız derken “Dimyata pirince giderken, evdeki bulgurdan olduk” sözündeki bir duruma düştük. Savaşta yenik düştüğümüzü kabul ettik, yurdumuzun birçok yeri işgal altına girdi. Yunan işgali de başladı. Ve çok şükür, Atatürk’ün liderliğindeki Türkiye Büyük Millet Meclisi hükümeti harekete geçti. Kurtuluş Savaşı’nı kazanıp Lozan Antlaşması’nı imzaladık. Türkiye Cumhuriyeti’ni kurduk. Dış politikanın özeti olarak da “Yurtta barış, dünyada barış” ilkesini benimsedik. Lozan’da çözüme bağlayamadığımız sorunlarımızı da barış içinde çözmeye başladık. Montrö Antlaşması’yla boğazlar sorununu, Fransa ile 1937 ve 1938’de yapılan antlaşmayla Hatay sorununu... “Yurtta barış, dünyada barış” ilkesi, daha sonra da Türkiye Cumhuriyeti’nin hep uyguladığı bir ilke haline geldi. Yunanistan dahil, bütün komşu ülkelerle ve daha uzaktakiler dahil birçok ülkeyle, dostluk, kardeşlik, saldırmazlık, işbirliği gibi sıfatlar taşıyan antlaşma ve sözleşme belgeleri imzaladık. *** İkinci Dünya Savaşı süresince bağlı kaldığımız ilke de aynı çizgideydi. Ve başarılı çizgimizle, dünya ülkelerinden pek çoğunun varmak isteyip de varamadığı sonuca ulaştık. Savaşa, son birkaç hafta için şeklen girsek de fiilen girmemeyi başardık. Bu Atatürk’ün ölümünden sonra, İnönü’nün Cumhurbaşkanlığı sırasında alınan bir sonuçtu ama Atatürk’ün liderliğinde olduğu gibi İnönü’nün liderliğinde de gerekleri yerine getirilerek uygulandı. Kısacası: İkinci Dünya Savaşı sırasında, Türkiye’nin yönetiminde bulunan lideri Atatürk de olsa, İnönü de olsa, uygulanan politika farklı olmayacaktı. Çünkü, Atatürk döneminde devletin yönetiminde yer almak durumunda olan yetkililerin, başta Cumhuriyetimizin kurucu lideri Atatürk olmak üzere, büyük kısmı, ülkenin siyasetini yönetmekte maceracılıkları olmayan, eski tecrübeleri de göz önünde tutan, gerçekçi, dikkatli ve liyakatli insanlardı.",https://www.cumhuriyet.com.tr/yazarlar/altan-oymen/ataturk-ve-inonu-2267984
Altan Öymen,Kutlu olsun,30 Ekim 2024 Çarşamba,"Dün Cumhuriyetimizin 101’inci yıldönümünü yaşadık. Hepimize kutlu olsun. Bizim Cumhuriyete geçişimizin temelinde, tabii, Kurtuluş Savaşımız var. İşgal altında bulunan topraklarımızın büyük kısmını yeniden kazanmamız ve bunu Birinci Dünya Savaşı’nın galiplerine kabul ettirmemiz var. Sadece o sonuç bile, tek  başına kutlanmaya değer. Hele, Birinci Dünya Savaşı’na katılarak yenilgiye uğrayan devletlerin savaş sonrasındaki durumları hatırlanırsa, şu görülür: O savaşı kazanan devletlerin kendilerine dikte ettikleri “barış koşulları”nı, aynen kabul etmekten başka bir şey yapamamışlardır... Avusturya-Macaristan İmparatorluğu’nun toprakları, galip devletlerin kararlarına uygun olarak, ya eskiden var olan ya da yeni kurulan devletler arasında paylaştırılmışlardır... Bizde ise galip devletlerin Sevr’e çağırdığı Osmanlı Devleti delegelerine, aynı muamele uygulanmak istenmişti. Delegeler, bunu kabul etmişti. Ancak bunu padişahın onaylaması gecikmişti. O antlaşma onaylansaydı Osmanlı Devleti’nin topraklarının ne hale geleceği belliydi. Osmanlı’ya bırakılacak olan topraklar Anadolu’nun ortasındaydı. Denize bağlantıları da hayli sınırlanmıştı. Ankara hükümeti, Osmanlı delegelerinin kabul ettiği o antlaşma metnini Osmanlı Devleti’nin onayından geçmesinden önce yok saymıştı. Zaferi kazandıktan sonra, Türkiye, eşit şartlarda katıldığı Lozan Antlaşması’nı yapmıştı. O antlaşmayla çözüme bağlanmamış olan sorunlarını da 1936’daki Montrö Antlaşması ve 1939’da Fransa’yla yaptığı Hatay Antlaşması’yla çözüme bağlamıştı. Yeni sınırları ve toprak bütünlüğü içinde Türkiye, Birinci Dünya Savaşı sonrası dünyasının en barışçı ülkelerinden biri haline gelmiştir. Yeni iç ve dış politikasının temel ilkesi de artık şudur: “Yurtta barış, dünyada barış.” Bunun dış politika açısından anlamı bellidir: “Benim bugünkü sınırlarımın dışında, başka ülkelerin topraklarında gözüm yok. Tabii, benim topraklarımda gözü olan çıkarsa, cezasını veririm. Örneği de ortadadır. Ama kendi hedefim, barış içinde kalarak yaşamaktır.” Yeni Türkiye’nin o amaca yönelik tutarlılığı, daha Kurtuluş Savaşı içindeyken başlayıp Cumhuriyetten sonra daha da yoğun olarak imzaladığı barışçı anlaşmalardan bellidir. Savaş sırasında, 1921’de Sovyet Rusya’yla yaptığı “dostluk ve kardeşlik antlaşması”, Fransa’yla imzaladığı ön barış antlaşması, bunun ilk örnekleri arasındadır. Savaştan sonrakiler ise saymakla bitmez. Değerli büyükelçilerimizden İsmail Soysal’ın o antlaşmaları, yorumlarıyla birlikte derlediği bir kitap dizisi vardır. O dizide görülür, yakın komşularımız başta olmak üzere, Çin, Japonya gibi uzak ülkelere kadar birçok ülke ile “dostluk”, “kardeşlik”, “işbirliği” gibi sıfatlar taşıyan pek çok antlaşmayı imzalayıp yürürlüğe sokmuştur Türkiye... Aralarında, önce Türkiye’yi işgale kalkıp büyük bir yenilgiye uğramış olan Yunanistan da vardır. *** Ve Türkiye Cumhuriyeti, o barış döneminde gene Kurtuluş Savaşı sırasında başlattığı bir çağdaşlaşma sürecini daha yoğun şekilde sürdürmeye devam etmiştir. O sürecin başlangıç aşaması, eğitim devrimidir. Onun ilk adımı, Sakarya Savaşı hazırlıkları devam ederken Ankara’da toplanan muallimeler ve muallimler toplantısında atılmıştır. Eğitim, Kurtuluş Savaşı’mızın en yoğun günlerinde bile Atatürk’ün ve silah arkadaşlarının önde gelen çağdaşlaşma alanlarından biriydi. O yoldaki çalışmalar, Tevhid-i Tedrisat (“öğretimin birleştirilmesi”) yasasıyla ve laiklik ilkelerinin uygulamaya geçilmesiyle gelişti... Yazı devrimiyle hızlanan okuma-yazma seferberliği, köy okullarının geliştirilmesi, Köy Enstitülerinin kurulması, ortaöğretimin yeniden düzenlenmesi, üniversite reformu, aynı yönde atılan adımlardandır... Kadın-erkek eşitliğini sağlayan Medeni Kanunu’nun 1926’daki kabulünden başlayarak atılan adımlar ise dünyanın pek çok ülkesinden daha önce atılmıştı. 1934’te Anayasa ve Seçim Kanunu’nda yapılan yasa değişikliği ile kadınlar, milletvekili seçilme hakkını da kazanmıştı. Dünya Kadınlar Birliği, 1935’teki kongresini, Türkiye’nin bu hamlelerini vurgulamak için İstanbul’da yapmış, yöneticileri, Atatürk tarafından kabul edilmişler ve ona şükranlarını ifade etmişlerdi. *** Cumhuriyet ve Atatürk konusu açılınca, aklıma gelen şeyler o kadar çok ki onları ne kadar özetlemeye çalışsam, gazetedeki bir köşe yazısına hiçbir zaman sığdıramadım. Ekonomik alandaki gelişmelere de değinmek istiyordum. Çünkü, bugünlerde alışveriş veya vitrin gezintisi sırasında hep hatırıma geliyor ki İkinci Dünya Savaşı yıllarında bile, ülkemizde bugünküne benzer durumlarla karşılaşmamıştık. Fakat şu da aklıma geliyor: Çarşıya-pazara çıkan herkes bunun farkında. Eski dönemleri hatırlamaya yaşları müsait olmayan gençler de bunu aile büyüklerinden öğrenmişlerdir. Herkesin bildiğini, sık sık hatırlatmak o kadar da gerekli değil... Özetle: Cumhuriyetimizin 101’inci yıldönümü hepimize kutlu olsun. Demokrasimize, tüm gerekleriyle birlikte yeniden kavuşacağımız günler yakın olsun...",https://www.cumhuriyet.com.tr/yazarlar/altan-oymen/kutlu-olsun-2263163
Altan Öymen,Kapalı ve açık,09 Ekim 2024 Çarşamba,"Dün bu satırları yazarken Meclis’in “kapalı toplantı”sının hazırlıkları başlamıştı. Meclis’in toplantıları genel kural olarak açıktır. Bu “açıklık” anayasanın 97’nci maddesinin birinci ve üçüncü fıkralarında şöyle ifade edilir: “Türkiye Büyük Millet Meclisi’ndeki görüşmeler açıktır ve Tutanak Dergisi’nde tam olarak yayımlanır. (...) Meclis’teki açık görüşmelerin, o oturumdaki Başkanlık Divanı’nın teklifi üzerine Meclis’çe başkaca bir karar alınmadıkça, her türlü vasıta ile yayını serbesttir.” Kapalı oturumlarla ilgili fıkrada ise şu kural belirtilir: “Türkiye Büyük Millet Meclisi, iç tüzük hükümlerine göre kapalı oturumlar yapabilir. Bu oturumdaki yayımı, Türkiye Büyük Millet Meclisi’nin kararına bağlıdır.” Bu fıkra da bu cümlesiyle kapalı görüşmelerin yayınının ne zaman, nasıl mümkün olacağının belirlenmesini Meclis’in kararına bırakıyor. Bu, diğer demokratik ülkelerin bazısında uygulanan bir usuldür. Bazısı, yayımlanma süresi için genel bir kural koymuştur. En az 10 yıl, 20 yıl sürecek bir “gizlilik” döneminin geçmesini öngörür. Mesela İkinci Dünya Savaşı sırasındaki bazı parlamento görüşmelerinin ilk yayımlanışı, o sürelerin geçmesinden çok sonra mümkün olmuştur. Bizde ise bu toplantı için 10 yıllık kapalılık süresi uygulanacaktır. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Tabii bizdeki kapalılık ve süresinin ne kadar isabetli olduğu ancak görüşmeler başladıktan sonra, o toplantıya katılan milletvekilleri tarafından görülecektir. CHP Genel Başkanı Özgür Özel’in belirttiği gibi, eğer kapalı oturumda verilecek “bilgi”ler, bugün savaş alanlarından ve diplomatik merkezlerden gelip de herkesin radyolardan, televizyonlardan, gazetelerden, internetten izleyebileceği haber ve yorumların özetlerinden ibaret değilse ve o “bilgi verme” süreci, sadece “İşte biz Meclis’e bilgi verdik” demek için düzenlenmiş ise bunun demokrasi alanındaki ihtiyaçlarımıza önemli bir katkısı olmayacağı açık. Tabii konuya, iyimser bir görüşle bakmaya çalışırsak “Gene de ülkemizde bir Türkiye Büyük Millet Meclisi’nin varlığı hatırlandı. İnşallah arkası gelir” diyebiliriz. “Arkası gelir” derken Türkiye Büyük Millet Meclisi’mizin bugünkü yönetim sistemimizin içinde de sorumluluğu altında kalan daha birçok konu var. O sorunların hızla büyüdüğü ve arttığı ortada. Ve o sorunlarla ilgili katkılarda ve eleştirilerde bulunmak, o alandaki çalışmaları denetlemek görevi de bugün pek çok anayasa değişikliği ve fiili değişiklikler yapılmış da olsa gene Meclis’imizin görevi. *** Ülkemizde, Meclis’e bilgi verme ihtiyacını her zaman duymasalar da hâlâ 20’den fazla bakan var. Dışişleri bakanının da politika alanında dün kapalı oturumda vermiş olacağı bilgiler, şimdilik kapalı oturumda kalsa bile, öteki bakanların da, “Ben de bilgi vereceksem, kapalı oturumda veririm” diyecek durumları yok. Mesela milli eğitim bakanı... Okulların tuvaletler dahil, iç temizliği bile aşılması kolay olmayan bir sorun haline geldi. Eğitimin, hele ilköğretimin, en azından devlet okullarında ücretsiz olması Cumhuriyetin ilk günlerinden beri anayasal bir kural olduğu halde, velilere yüklenen masrafların giderek -üstesinden gelemeyecekleri kadar- yükseldiği ortada. Devlet okullarının imkânları açısından eşitliğinin ortadan kalktığının, bazılarının daha imtiyazlı hale getirildiğinin örnekleri de birbirini izliyor. Başta Boğaziçi Üniversitesi olmak üzere, yükseköğretimde de öğretim elemanlarına ve öğrencilere baskı örnekleri de öyle. *** Başında “milli” sıfatı bulunan iki bakanlığımızdan biri olan Milli Savunma Bakanlığı’nın eğitim kuruluşlarından mezun olanların diploma törenlerinde, Atatürk’ün anılmasına, iktidardan tepkiler ve tahkikat açma niyetleri işitiliyor. İçişleri Bakanlığı’nın alanına giren güvenlik önlemlerinin İstanbul’un ana merkezinde bile yeterli olmadığı görülüyor. İstiklal Caddesi’nde kadınlara saldırılar, uyuşturucu satışları ve kullanım haberleri hiç eksik olmuyor. Bunların benzerleri, kadınların öldürülmesinden çocuklara saldırılara, uyuşturucu satışlarına kadar, her çeşit adi suçun örnekleri, medyanın her çeşidinde, her günün haber konuları arasında yer alıyor. *** Bir de Adalet Bakanlığı’mız var... Adalet denince akla eski deyimle hâkim teminatı, yeni deyimle yargıç güvencesi gelirdi. O konu daha geniş bir konu. Zaman zaman hep değiniyoruz. Burada sadece hapishaneler konusuna değinelim. Medyada, hapishanelerde tutuklular ile hükümlülere yer kalmadığı konusu gündemde. Bunda tabii, öldürme, yaralama, saldırı, uyuşturucu ticareti, hırsızlık, dolandırıcılık gibi suçların artması  etkili. Ama “gezi suçu”, “toplantı suçu”, “gösteri suçu” gibi bir kısmı eskiden temel hak ve özgürlükler arasında  sayılan eylemlerin “suçlu”su oldukları öne sürülerek tutuklananlar da var. O durum da tabii, cezaevlerinin dolmasının nedenlerinden biri. Bunlar da Meclis’te görüşülmesi ve kapalılığı gerektirmeden tartışılması gereken konular arasında. Ve o konular, pek çok bakanlığın Meclis tarafından açık toplantılarda görüşülmesi gereken konularından sadece birkaçı. Meclis’in dünkü “kapalı toplantısı”ndan sonra, dilerim sıra onların hepsinin “açıkça” görüşülmesine gelsin.",https://www.cumhuriyet.com.tr/yazarlar/altan-oymen/kapali-ve-acik-2255914
Altan Öymen,Kayyumlu rejim,06 Kasım 2024 Çarşamba,"“Kayyım” veya “kayyum” sözcüklerini, ben ilk, 1949 yılında, siyasal bilgiler fakültesinin birinci sınıfında işittim. Bize orada, iktisat ve diplomasiyle birlikte, hukuk dersleri de okuturlardı. Konunun ilk sorunu, sözcüğün nasıl yazılıp okunacağıydı. “Kayyım” mı diyecektik, “kayyum” mu? Öğrendiğime göre, ikisi de kullanılabilirdi. Ama eski Osmanlı dilinde, ikisinin anlamı farklıydı. Bugün, eski bilgilerimi lügatlara bakarak tazeledim. Hangisi kullanılırsa kullanılsın, ikisinin karşılığı olan anlamlar da iki çeşitti: 1- Biri şuydu: Cami ve mescitlerdeki temizlik görevlilerinin adı. 2- Öteki, vakıf sahiplerinin geçici olarak kendileri yerine vekil olarak belirledikleri kişinin sıfatı. Bu, zaman içinde gelişmiş, ekonomik ve siyasal kuruluşların da yönetimlerinin, sahiplerinin güvendikleri kişilere geçici olarak, teslim edilmelerinin yolu olmuştu. Hukuki esaslara bağlanmıştı. Kuruluş sahiplerinin mirasçıları arasında anlaşmazlık çıkması gibi sorunların mahkeme yoluyla çözülmesi için kurallar konmuştu. Kuralların esası ise şuydu: Hangi şekilde olursa olsun “kayyım veya kayyum” tayin edilen kuruluşların, daha önceki hedeflerinin gereğinin yerine getirilmesi yolundan şaşmamaları ve her alandaki karar ve uygulamalarında, o mülk veya kuruluşun çıkarlarının korunmasında çok dikkatli olmaları. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Bu, eski Osmanlı’daki durum. Cumhuriyet döneminde o alandaki yasalar karar ve uygulamalar gelişti. Ama işin esası değişmedi. Daha sonrasına bakalım: Türkiye Cumhuriyeti’nin kanunlarından sonrasına... *** “Kayyım-kayyum” konusuyla, benim doğrudan doğruya karşılaşmam, 1980 yılında oldu. 12 Eylül darbesinden hemen sonra. Genelkurmay Başkanı Orgeneral Kenan Evren ile kuvvet komutanlarının başlattığı askeri yönetim zamanında. Askeri yönetimin ilk hedeflerinden biri, tüm ülkede siyaseti yasaklamak ve Meclis’le birlikte mevcut siyasal partileri de kapatmaktı. Ben o sırada, CHP’nin genel sekreter yardımcılarından biriydim. Daha 12 Eylül sabahında, o zaman genel başkanımız Bülent Ecevit ile -o sıradaki azınlık hükümetinin başında olan- Adalet Partisi Genel Başkanı Süleyman Demirel evlerinden alınmıştı. İki partinin de genel merkez binasına ve yerel örgütlerine el konmuştu. Ecevit ve Demirel, Hamzaköy adındaki bir yöreye götürülüp -o günlerdeki deyimiyle- “koruma altına” alınmışlardı. Alparslan Türkeş’in başkanlığındaki MHP ile Necmettin Erbakan’ın başkanlığındaki Milli Selamet Partisi (MSP) de gene askeri bir mevkide, “koruma” altındaydılar. Partilerinin diğer milletvekillerinin bir kısmı da Ankara’da Dil Okulu diye anılan bir binada aynı durumdaydılar. Genel başkanlar gibi bir kısım milletvekili siyasal yasaklıydık ama, biz parti genel merkez kurullarının yöneticileri, askeri yönetimce, partilerin teslim alınması işlemlerinin tanığı olmamızı bizlerden istiyorlardı. Ayrıca biz, bazı iddialarla açılmış soruşturmalarda askeri savcılara ifade verecektik. Bu koşullar altında, Ankara’da bir arkadaşımızın evini toplantı yeri haline getirdik. “Koruma” altındaki Ecevit yerine, başkanlığımızı fiilen üstlenen genel sekreterimiz Mustafa Üstündağ’ın yönetiminde, orada toplanıp sorgulara hazırlanıyorduk. İşte o sırada o “kayyım-kayyum” konusu ortaya çıktı. Askeri yönetimin, fiilen kapattığı partilerin resmen de kapatılmasını hedeflediği belliydi. O geçiş sürecinde yapılması gereken işler için bizim varlığımıza ihtiyacı vardı. O işlerden biri de partiye bir kayyum tayin edilmesiydi. O konuda bizim görüşümüzü almak istiyorlardı Partinin varlığı açısından, faaliyetini o zamana kadar sürdürenler biz olduğumuza göre, o geçiş işlemleri sırasında, ortaya çıkabilecek soruları bize de soracaklardı. Ve sordular, görevlendirmeye karar verecekleri “kayyım-kayyum”lar kimler olmalı diye. *** Bundan sonrası bu yazıya sığmaz. Daha sonraki yazılarda o süreci de anlatmak isterim. Ama özeti şu: “Kayyım-kayyum” konusundaki fikirlerini bazı arkadaşlarımıza, gayri resmi bir anket yapıyormuş gibi sordular. “Kimler münasiptir?” diye. Ve o “gayri resmi anket”in sonucunu uyguladılar. “Kayyım-kayyum” heyetinin başına önceki valilerden Cezmi Kartay’ı getirdiler. Ve böylece, bir darbe süreci içinde de o konuda kanunların gerektirdiği kurala uygun bir metot uygulamış oldular. Kartay, o görevde “kayyım-kayyum” olduğu kuruluşun hedeflerinin korunmasında gerçekten çok dikkatli davrandı. Ve partinin yeniden açılmasının uzun bir zaman almasına rağmen, varlığını fiilen sürdürmesinde de çok faydalı oldu. Daha sonrası, daha da ilginçtir. Onu da bir başka yazıda anlatmak isterim. Tabii bu dönemde karşılaştığımız olaylara da değinerek.",https://www.cumhuriyet.com.tr/yazarlar/altan-oymen/kayyumlu-rejim-2265558
Altan Öymen,Bir o eksikti,25 Eylül 2024 Çarşamba,"Bir o eksikti: Anayasanın ilk üç maddesinin “değiştirilemeyeceği”, hatta değiştirilmesinin “teklif” de “edilemeyeceği” kuralının kaldırılması. O “eksik” de, iktidar ittifakının ortaklarından birinin talebiyle gündeme girdi. Hür Dava Partisi (HÜDA PAR) Genel Başkanı Zekeriya Yapıcıoğlu dedi ki: “Değiştirilemez maddelerin olması hukuk tekniği açısından da siyaseten de doğru değil. Bu gelecek nesillerin iradesine ipotek koymadır.” O teklife, iktidar ittifakı ortaklarından, “taraftar”lığını ilan edenler olmadı ama o konuya, etkili bir tepki de göstermediler. Konunun kamuoyuna yansımaları da fazla geniş olmadı. Çünkü şu sırada gazetelere, televizyonlara, sosyal medyaya girmesi gereken olay çokluğu ve çeşitliliği malum. Başta açlık tehlikesi olmak üzere geçim sıkıntılarımız büyüdükçe büyüyor, sınırlarımıza yakın yerler dahil dünyanın belirli yerlerinde büyüyen savaş olayları birbirini izliyor. Bunlar bir üçüncü dünya savaşı tehlikesini bile gündeme getiriyor. Ayrıca iç güvenlik olaylarının, cinayetlerin, kaçakçılıkların, soygunların giderek daha hızlanması diye bir gerçek var. O gerçeğe karşı etkili olması gereken güvenlik güçlerinin ve adalet mekanizmasının onlar gibi olaylarla mücadele etmek yerine, iktidara yönelik eleştiriler yapanlarla veya geçmişte yapmış oldukları eleştiriler hatırlanarak “cezalandırılmak” istenenlerle uğraşmak zorunda bırakılması var. O eleştiricilerin, sadece aylar değil yıllarca hapiste tutulmasında ısrar edilmesi olayı var. Onların dışarıda kalan eşlerinin, çocuklarının durumları var... Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Bu kadar çok somut ve üzücü olayın giderek daha da yoğun olarak kol gezdiği ülkemizde, “Anayasanın üç maddesinin değiştirilmesi”ni hedefleyen politikacıların, o kapıyı da açmalarının önemi üzerinde durmak, politikacılar için de gazeteciler, televizyoncular, sosyal medyacılar için de kolay değil. *** Ama gene de, o konunun zaman zaman hatırlanmasında fayda var. Çünkü ülkemizde bazı grupların, yüzyıl öncesinden beri devam eden bir “eskiye dönüş” merakının “yeniden canlanması” var. Cumhuriyetten, demokrasiden kurtulup eski padişahlık kurallarına mümkün olduğu kadar yaklaşmanın çarelerini arıyorlar. Aslında, bugünkü Türkiye’mizde, o meraklarına uygun bir çizgi üzerinde epey mesafe alınmış olduğu belli. Bugünkü Türkiye’nin rejiminin “sıfat”ı, demokrasi de olsa o sıfattan epey uzaklaşmış olduğu bir gerçek. Kendine özgü bir adı da var: “Cumhurbaşkanlığı hükümet sistemi”. Dünyanın demokratik ülkelerinde böyle bir sistem ben hatırlamıyorum. Uygulamada, devletin yönetimindeki tüm mevkilerin üzerinde, her şeye tek başına karar verme imkânına sahip bir cumhurbaşkanı devletin başında. Ve cumhurbaşkanı bu yetkileriyle ve yetkilerinin yanında fiilen kullandığı etkileme gücüyle devletin başında bulunmaya devam ediyor. Ama görülüyor ki iktidarın destekçileri arasındaki bazı gruplar ve kişiler bu durumla da yetinmek istemiyorlar. O durumun anayasadaki ifadesini de kendi isteklerine göre değiştirmek istiyorlar. Peki ne olacak o ifade, eğer ilk üç madenin değiştirilemeyeceğini belirten anayasa değişikliği yapılabilirse... Anayasamızın 1930’lardan sonraki zaman içinde varlığını muhafaza eden o maddesi şöyle: IV- Değiştirilemeyecek hükümler Madde 4: Anayasanın 1’inci maddesindeki devletin şeklinin Cumhuriyet olduğu hakkındaki hüküm ile 2’nci maddesindeki Cumhuriyetin nitelikleri ve 3’üncü maddesi hükümleri değiştirilemez ve değiştirilmesi teklif edilemez. *** O “değiştirilemez” üç maddeye yakından bakalım: 1. Devletin Şekli. MADDE 1: Türkiye Devleti bir Cumhuriyettir. 2. Cumhuriyetin nitelikleri MADDE 2: Türkiye Cumhuriyeti, toplumun huzuru, milli dayanışma ve adalet anlayışı içinde, insan haklarına saygılı, Atatürk milliyetçiliğine bağlı, başlangıçta belirtilen temel ilkelere dayanan demokratik laik ve sosyal bir hukuku devletidir. 3. Devletin bütünlüğü, resmi dili, bayrağı, milli marşı ve başkenti MADDE 3: Türkiye Devleti, ülkesi ve milletiyle bölünmez bir bütündür. Dili Türkçedir. Bayrağı, şekli kanununda belirtilen, beyaz ay yıldızlı al bayraktır. Milli marşı “İstiklal Marşı”dır. Başkenti Ankara’dır. “Değiştirilemezlik”in kaldırılmasını isteyen parti genel başkanı bu üç maddeden hangilerinde değişiklik yapılmasını istiyor? Bu konuyu açıklığa kavuşturmalıdır. Bu konuya bir sonraki yazımda devam etmeye çalışacağım.",https://www.cumhuriyet.com.tr/yazarlar/altan-oymen/bir-o-eksikti-2251069
Altan Öymen,İstanbul Sözleşmesi,23 Ekim 2024 Çarşamba,"Kamuoyumuzun gündemi şu sırada çok sık değişiyor. Gazete yazarları da, genellikle, güncel konulardan “en güncel”i üzerine yazmak isterler. Mesela ben, geçen haftadan beri “kadına karşı şiddet”le ilgili İstanbul Sözleşmesi’nin TBMM tarafından onaylandığı Meclis toplantısını konu almak niyetindeydim. Çünkü, İstanbul Sözleşmesi, Türkiye’yle birlikte Avrupa Konseyi ülkeleri temsilcilerinin İstanbul’daki toplantısında kabul edildikten sonra, Türkiye Büyük Millet Meclisi’nde oybirliğiyle onaylanmıştı. Sonrası malum, o onay 10 yıl yürürlükte kaldıktan sonra, 2021 yılının mart ayındaki bir gece yarısında, aynı zamanda cumhurbaşkanı da olan AKP Genel Başkanı Erdoğan tarafından “tek imza” ile iptal edilmişti. O işlem, hangi somut gerekçeyle gerçekleşmiş ve hemen yürürlüğe konulmuştu, belli olmamıştı. Ama Türkiye için artık “yok”tu o antlaşmanın maddelerine uyma yükümlülüğü. Karar, tabii, başta Avrupa Konseyi üyesi olan ülkeler ile dünyanın o konuya ilgili olan tüm ülkelerinin kamuoyunda hayretle –ve hiç de olumlu olmayan yorumlarla– karşılanmıştı. Benim merakım da iptal kararı alınarak artık “yok” sayılan o antlaşma Meclis’te onaylanırken yapılan görüşmelerin içeriğiydi. Tüm partilerin grup başkanvekili veya sözcüsü olan milletvekilleri, konuşmalarında o kararı desteklemişlerdi. Ben de, konuyla ilgili son haberler üzerine, geçen hafta o geceye ait tutanakları yeniden gözden geçirmiştim. Size de bu haftaki yazımda hatırlatmak istiyorum. Ama son günlerin haber yayınlarında, hem o “yeni doğan çocuklar”la ilgili korkunç haberler gelmeye başladı hem de son siyasal tartışmalarla ilgili önemli demeçler... Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Son dönemlerin çok başarılı araştırmacı genç gazeteci meslektaşlarımın ortaya çıkardığı bebek ölümleri hakkındaki, şimdiye kadar benzerlerine hiç rastlamadığımız tüyler ürpertici ayrıntıların, tabii, ön planda kalmaları, hiç unutulmamaları, en acil tedbirlerin konusu olmaları gerekiyor. Ama şu gerçek de var: O konu da, kadınlara karşı şiddetin önlenmesi konusuyla çok yakından ilgili. Çünkü o çocuklarla birlikte, annelere de uygulanan şiddet saldırılarının da en şiddetlileri arasında... Bu açıdan Meclis’teki İstanbul Sözleşmesi üzerine yapılan görüşmeler yeniden güncelleşmiş sayılır. O yüzden o sözleşmenin geçmesine de yeniden değinilebilirim. Aşağıdaki konuşmalar Türkiye Büyük Millet Meclisi Tutanak Dergisi’nin 24 Kasım 2011 tarihindeki gece yarısında da süren toplantısının tutanaklarından alıntılanmıştır: Konuyu bir öneriyle kürsüye getirenlerden biri, o zamanki Barış ve Demokrasi Partisi grubunun başkan vekillerinden Pervin Buldan’dır. Öteki Batman Milletvekili Ayla Akat Ata. O zamanki istatistikleri dile getiriyor. Buldan, adalet bakanından aldığı bilgilere dayanarak şunları söylüyor: “Değerli milletvekilleri, kadınlar evde, okulda, iş yerinde, sokakta, gözaltında şiddete maruz kalıyorlar. Ama bu şiddetin gerek farkındalığının yaratılması gerek kovuşturulması gerek soruşturulması, gerek faillerin cezalandırılması noktasında çok iyi bir karne sahibi değiliz. Bir kız çocuk olarak, bir kız kardeş olarak, bir abla olarak, bir anne, bir eş olarak, hatta bir nine olarak sahip olduğumuz sıfatlarla bizler toplumun yarısıyız ama maruz kalmış olduğumuz şiddet toplumun bilgisinden ve görgüsünden uzak tutulmaya çalışılıyor.” Şunlar da Batman Malatya Milletvekili Öznur Çalık’ın sözleri: “Yarın 25 Kasım, Kadına Yönelik Şiddete Karşı Uluslararası Dayanışma Günü. Bu vesileyle tüm kadınlarımızın yanında olduğumuzu bir kez daha tekrarlamak istiyorum ve tüm kadınlarımıza sesleniyorum: Şiddetsiz bir dünyada yaşayabileceğimiz günler var gelecekte. Bunun için içimizde taşıdığımız ümide sıkı sıkı hep beraber sarılalım.” Çalık, konuşmasını bitirirken hükümet yetkililerine teşekkürlerini de sunuyor: “Bununla ilgili olarak da özellikle 1985 yılında imzaladığımız Kadına Karşı Her Türlü Ayrımcılığın Önlenmesi Sözleşmesi gibi Avrupa Konseyinin İstanbul Sözleşmesi de Türkiye için çok önemlidir. Emeği geçen başta başbakanımız, içişleri bakanımıza çok teşekkür ediyorum ve tüm insanlığa şiddete hayır diyorum.” Adalet ve Kalkınma Partisi Grubu adına konuşan Nurettin Çanikli’nin sözleri de şöyle: “Ben öncelikle şu saatte ortaya çıkan bu güzel ve uzlaşma tablosundan dolayı son derece memnun olduğumu ifade etmek istiyorum ve bu vesileyle bütün arkadaşlara, bütün gruplara, emeği geçen herkese şükranlarımı arz ediyorum” Tabii bir de Gülsün Bilgehan var. O sırada CHP’nin Ankara milletvekili olarak Avrupa Konseyi’nde Türkiye delegesi ve aynı zamanda, kadına şiddetle ilgili çalışmaların içinde en aktif görevlerde bulunuyor. Bilgehan da CHP grubu sözcüsü olarak konuşuyor. Diyor ki: “Şimdi hep birlikte bu sözleşmeyi imzalayacağız, onaylayacağız. Ben çok büyük bir memnuniyetle Cumhuriyet Halk Partisi Grubu’nun bu sözleşmenin kabulü yönünde oy kullanacağını belirtiyorum ve hepinize iyi akşamlar diliyorum.” TBMM’nin gece yarısına kadar süren beş oturumlu bu toplantısında grup sözcülerinin dışında, daha birçok milletvekili de konuşuyor. Onların konuşmaları da, Meclis’in ne kadar büyük bir çoğunluğunun sözleşmeyi desteklediğini gösteriyor. Oylamaya geçildikten sonra da, toplantıyı yöneten başkanın ilan ettiği sonuç şu oluyor: Kabul oyları: 246, Çekimser: 1. Özetle: Kadına şiddetin önlenmesiyle ilgili İstanbul Sözleşmesi’ne TBMM’deki hiçbir partiden ve hiçbir milletvekilinden bir itiraz sesi yükselmiş değil. Bir çekimser dışında hepsi sözleşmenin onaylanmasından yana... Peki, o sözleşmeyle ilgili kabul kararının yıllar sonra, bir gün sadece cumhurbaşkanının kararıyla iptal edilmiş olmasının gerekçesi ne? Bunun nedenlerini anlatan ayrıntılı bir gerekçe hâlâ açıklanmış değil.",https://www.cumhuriyet.com.tr/yazarlar/altan-oymen/istanbul-sozlesmesi-2260704
Altan Öymen,Eylül ve CHP (3),18 Eylül 2024 Çarşamba,"İçinde yaşadığımız eylül ayının bazı günleri, geçmiş zamandaki olumsuz olayların yıldönümünü oluşturuyor. İkinci Dünya Savaşı’nın başlangıcı olan 1 Eylül 1939 günü gibi. Bu yazılarda o “1 Eylül”den bahsettik. Milyonlarca insanın ölümüne, yaralanmasına, şehirlerin ve üretim merkezlerinin yıkılıp yakılmasına neden olan o günü gene de hatırlıyoruz. Ama ibretle. O savaşa benzer savaşlar bir daha gerçekleşmesin ve hep “barış” içinde yaşayalım diye. Hatta adını “Dünya Barış Günü” koyduk ki hedefimizin “barış” olduğunu unutmayalım diye. *** Tabii, ne kadar istenmese de savaşmak, bazen zorunlu hale geliyor. Bizim, bağımsızlığımızı yeniden kazanmak ve ülkemizin, halkımızın barış içinde yaşamasını sağlamak için başlatmamız gereken Kurtuluş Savaşı gibi. O savaşın Mustafa Kemal Paşa’nın başkanlığındaki merkezi bir gücün yönetiminde örgütlenmesi de Sivas’ta Anadolu ve Rumeli Müdafaa-i Hukuk Cemiyeti’nin kurulduğu gündür. Gene bir eylül günüdür. 4 Eylül 1919 günü. O gün, aynı zamanda, Cumhuriyet Halk Partisi’nin kuruluş ve “Kuvayı Milliye”nin başlangıç günü sayılır. 1919’un o günlerini, gene Mustafa Kemal liderliğinde, 1920’de Türkiye Büyük Millet Meclisi’nin ve gene onun başkanlığındaki Türkiye Büyük Millet Meclisi ordularının harekete geçmesi izlemiştir. İnönü Muharebeleri’nden başlayarak Sakarya Muharebesi’ne, Büyük Taarruz’a kadar birbirini izleyen zaferlerin sonucunda ve Kurtuluş Savaşı’mızın kesin olarak kazanılmasından sonra da Müdafaa-i Hukuk Cemiyeti’nin gene bir eylül gününde, 9 Eylül 1923’te Halk Fırkası adını alarak siyasal parti haline gelmesi izlemiştir. Onun arkasından da 29 Ekim 1923 günü, Halk Fırkası öncülüğünde “Cumhuriyetin ilanı” gerçekleşmiş ve Halk Fırkası önce, “Cumhuriyet Halk Fırkası”, sonra da “fırka” yerine “parti” sıfatını seçerek Cumhuriyet Halk Partisi adını almıştır. *** 1919’da başlayıp Cumhuriyetin ilanına kadar devam eden bu sürecin sonrasında, yeni Cumhuriyetin çağdaşlık yolundaki hamleleri birbirini izlemiştir. Bu süreç içinde iç ve dış politikasında “Yurtta barış, dünyada barış” ilkesine bağlı kalan Cumhuriyet, Lozan Antlaşması’nda sonuca bağlanamayan boğazlar sorununu 1936’daki Montrö Antlaşması’yla çözüp boğazlardaki egemenliğimizi pekiştirmiş, daha sonra da Fransa’yla yaptığı antlaşma sonucunda, Hatay’ı da yeniden ülkemize katmıştır. 1939’da başlayan İkinci Dünya Savaşı’nda birçok ülkenin ister istemez içine sürüklendiği ve büyük kayıplara uğradığı o savaşa fiilen girmemeyi başaran nadir ülkelerden biri olmuştur. Savaşın bitiminden hemen sonra da çok partili hayatı başlatarak demokratikleşme sürecine girmiştir. 1945’ten itibaren kurulan yeni partilerle birlikte o süreci geliştirmiştir. CHP, 1950 seçimlerini kaybetmiş, siyasi görevine muhalefet partisi olarak devam etmiştir. Fakat 1980 yılında ve gene bir eylül gününde, 12 Eylül 1980’deki askeri darbe sonucunda, o vakte kadar var olan tüm siyasal partilerle birlikte yıllar sürecek bir siyasal yasağa uğramıştır. O yasak 1992’ye kadar sürmüştür. *** 1980’den 1992’ye kadar devam eden o sürecin özeti ilginçtir. 12 Eylül 1980’de iktidara el koyan askeri yönetim, başlangıçtan itibaren tüm siyasal faaliyetleri yasaklamış, eski partilerden birkaçının liderleriyle yönetimde yer alan üyelerinden bir kısmını gözaltına -o zaman kullandığı deyimle- “koruma altına” almıştır. Ve yıllar sonra yeniden seçime giderken eski partilerin bir daha aynı isim ve kadrolarla kurulamayacağını kural haline getirmiştir. Daha sonra, o dönemin ilk seçimini uygularken de sadece üç partiye izin vermiştir. Siyasal yelpazenin sağında kalmasını düşündüğü General Turgut Sunalp’ın başkanlığındaki Milliyetçi  Demokrasi Partisi (MDP) ile “orta sol”u temsil edebileceğini varsaydığı Necdet Calp’ın başkanlığındaki Halkçı Parti’ye (HP) ve dört partiyi birden temsil edeceğini ilan eden Turgut Özal’ın başkanlığındaki Anavatan Partisi’ne. Kısaltılmış haliyle ANAP’a. Öteki eski partilerin siyaset yasağı devam edecekti. 1983 genel seçimlerine o şekilde girildi. Öteki partiler ve liderlerinin yasakları devam etti. Yeni partilerin kurulması imkânı genişletildi. Ama eski partilerin yeniden kurulması yasağı kaldırılmadı. Bunun kaldırılması ancak 1990’lardaki Demirel-Erdal İnönü koalisyonu zamanında mümkün oldu. O dönemin özetini ve CHP’nin açılması çalışmalarını, partinin kapatılmadan önceki genel sekreter yardımcısı Erol Tuncer, Cumhuriyet’in geçen hafta 11 Eylül 2024 günkü sayısındaki yazısında anlattı. Ve şunu hatırlattı. 1992’de CHP’nin yeniden açılmasının günü de gene bir eylül günüdür. 9 Eylül 1992 günü. O güne gelişin ve o günün hikâyesi de ilginçtir. İlgilenenler o yazıya internetten ulaşabilirler. Ben de o konuya bir başka yazımda değineceğim. Özetle, eylüldeki önemli yıldönümlerinin çoğu, CHP’nin de tarihiyle ilgilidir. Anadolu ve Rumeli Müdafaa-i Hukuk Cemiyeti’nin kuruluş tarihine göre fiili yaşı 105’e ulaşan partimizin, bu vesileyle de başarılarının devamını dilerim.",https://www.cumhuriyet.com.tr/yazarlar/altan-oymen/eylul-ve-chp-3-2248625
Altan Öymen,Demokrasiden ‘kurtuluş’ yolu(!),14 Ağustos 2024 Çarşamba,"Gazetelere, radyo ve televizyonlara, internet yayınlarına uygulanan soruşturma, kovuşturma, ilan kesme, yayın yasağı, ekran karartma gibi çeşitli baskı metotlarından sonra sıra artık, “sokak röportaj”larına katılıp o önlemleri eleştiren yurttaşlara yönelik tutuklamalara geldi. İzmir’de, iktidarla ilgili eleştirilerini dile getiren “Dilruba” adlı Karşıyakalı bir kadın yurttaş, sabah vakti evinden alınıp nöbetçi mahkemeye sevk edilerek tutuklandı. Karara itiraz edildi ama sonucu, ben bu satırları yazmaya kadar belli olmamıştı. Dünkü Cumhuriyet’in haberinin metninde hatırlatılıyor: RTÜK başkanı, bu olaydan hemen önce, o gelişmenin yolda olduğunu bildirir gibi bir demeç vermişti. Özetle demişti ki: “Medyanın ve sosyal medya platformlarının içeriklerini daha dikkatle izleyeceğiz. Sokak röportajları ile yurttaşların görüşleri denetim altına alınabilecek.” RTÜK malum: Kurulduğu vakitlerdeki temel görevi, radyo ve televizyon yayınlarının, iletişimle ilgili temel hak ve özgürlüklere uygun olmasının sağlanmasına katkıda bulunmaktı. O yayınların gerek yayıncılarına, gerek katılımcılarına karşı baskıcı önlemler alınmasına değil. Bu son gelişme, ülkemizdeki basınyayın özgürlüğünün -Oktay Ekşi’nin kullandığı daha kapsamlı deyimle- “iletişim hak ve özgürlüğü”nün başına gelenlerin ne kadar arttığını ve daha da artmaya devam edebileceğini gösteren örneklerden biri... *** “Örneklerden biri” diyorum. Aslında “temel hak ve özgürlükler” alanındaki örnekler saymakla bitmez... Sadece iletişim alanında değil, toplantı ve gösteri hak ve özgürlükleri alanından, seyahat hak ve özgürlüğü alanına kadar... Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol O alanlardan her birinde, tutukluluk koşulları da oluşmadan gözaltına alınıp tutuklanan, aylar ve yıllarca tutuklu hali sürdürülüp “yargısız infaz”a uğratılan insanlar var... Osman Kavala’dan Selahattin Demirtaş’a, “Gezi olayı” sanıklarına kadar... *** Dünkü Cumhuriyet’te Alman Parlamentosu’nda milletvekilliği ve Avrupa Konseyi’nde delegelik yapmış olan Türk profesör Hakkı Keskin’in yazısında hatırlatılıyordu: Mesela, Kavala hakkındaki dava ile ilgili Avrupa İnsan Hakları Mahkemesi’nin kararları... Bizim de kendi anayasamıza göre uymayı kabul ettiğimiz İnsan Hakları Mahkemesi’nin o görüşüne göre, Kavala’nın işlemiş olduğu iddia edilen suçların hiçbirinin makul bir gerekçesi bulunmadığı belirtiliyordu. Prof. Dr. Keskin, Can Atalay’ın durumuna da değiniyordu. Onun durumunun da, gene Türkiye’nin -bağlı olduğu uluslararası antlaşmalar dolayısıyla- üstlendiği yükümlülüklerle bağdaşmadığını belirtiyordu. Ve genel olarak şunları yazıyordu: “Türkiye’nin AİHM kararını uygulaması, Türkiye’nin taraf olduğu Avrupa İnsan Hakları Sözleşmesi’nden doğan bir yükümlülüğü olduğu kadar, hukuk devleti olmanın da gereğidir. Türkiye Barolar Birliği 12.07.2022 tarihli açıklamasında, ‘Türkiye’nin AİHM yeni kararını uygulamamakta ısrar etmesi, Bakanlar Komitesi’nin Türkiye’nin Avrupa Konseyi’nden ihracına kadar uzanan yaptırımlar uygulamasına yol açacaktır’ demiştir. Böyle bir durumun, Türkiye için çok yönlü ve ağır sonuçlar doğuracağının bilinmesi ve hükümetin bu yanlıştan ivedi olarak dönülmesi için gerekeni yapması kaçınılmazdır.” *** Zaman zaman örneklerine rastlanıyor, profesör Hakkı Keskin’in yaptığına benzer açıklamalara “Biz başka ülkelerin istediğini yapmak zorunda mıyız?” diye “itiraz”lar ortaya çıkıyor. Ama o itirazcılar, şu gerçeği hatırlamalıdırlar: Türkiye, Avrupa Konseyi’nin ilk üyelerinden biridir. Daha sonra da İnsan Hakları Mahkemesi’nin kararlarına uymayı, uymazsa uygulanacak müeyyidelere razı olmayı kendi imzasıyla kabul etmiştir. Bu gerçek ortadayken, bazı politikacıların, “Biz Avrupa’yı falan dinlemeyiz. Biz bildiğimizi okuruz” havasına girmeleri, aslında daha önceki iktidarların başlattığı ve devam ettirmeye çalıştığı demokratikleşme sürecini terk edip daha da otoriterleştirme yoluna girme isteğinin ve bölgemizdeki “demokrasisiz” ülkelere benzeme merakının göstergesidir. Dileriz, o eğilimin yandaşlarının sayısı, kısa zamanda azalır... Ve milletimiz, 1923’te temelini attığı ve 1940’lardan sonra da -önüne çıkan engelleri aşarak sürdürdüğü- “demokratikleşme” yolundaki ilerlemesine yeniden başlar.",https://www.cumhuriyet.com.tr/yazarlar/altan-oymen/demokrasiden-kurtulus-yolu-2237509
Altan Öymen,Bazı davalar,10 Temmuz 2024 Çarşamba,"Mahkemelerimizde iki dava var. (Aslında ülkemizde mahkemede sürdürülmekte olan dava sayısı pek çok. Büyük bir kısmının sonuca bağlanması çok uzun sürebiliyor. Ama o iki dava yan yana konulduğunda ilginç bir durum ortaya çıkıyor.) Biri, Doçent Dr. Sinan Ateş’in öldürülmesi davası... Ülkü Ocakları’nın başkanlığını yaptıktan sonra şehir ortasında güpegündüz öldürülen Ateş’in davasının ikinci bölümü, geçen hafta görüldü. Sanıklar, ilk bölümdeki savunmalarını değiştirdi. “Biz onu öldürmek istemedik. Borcu varmış. Ona ihtar cezası vermek için ayaklarına ateş ettik. Sonra öldüğünü öğrendik” gibi yeni bir savunma ifadesi verdiler. Dava 19 Temmuz gününe ertelendi. *** Öteki dava, yaklaşık yedi yıl süren Osman Kavala davası... Kavala’nın tutukluluğu hep devam etti. Aradan geçen zaman içinde iddianameleri değişti. Sonra karara bağlandı. Kavala, Türkiye Cumhuriyeti hükümetini “cebir ve şiddet kullanarak ortadan kaldırmaya teşebbüs etme” iddiasıyla müebbet hapis cezasına mahkûm edildi. O davaya karşı Avrupa İnsan Hakları Mahkemesi’ne yapılan itirazla ilgili gelişmelerin sonucu bekleniyor. Ayrıca “kanun lehine bozma” talebi de adalet bakanının masasında. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Peki, nedir o “cebir ve şiddet kullanarak hükümeti ortadan kaldırmaya” teşebbüs cezasının delilleri?... Planları mı ele geçmiş?... O meçhul “örgüt”ün mensuplarının itirafları mı var? Veya başka beyanlar mı? Kavala’nın o “delil”leri karartması mı söz konusu ki tutukluluğun sürdürülmemesine engel sayılıyor. Bu sütunda da belirtmeye çalıştım: Kavala -tanıyanlarının bildiği gibi- en değerli aydın insanlarımızdan biridir. Ne hükümet devirmek gibi bir amaçla ilgisi vardır, ilgisi bir yana, ne de herhangi bir şiddet eylemine katılma araçları vardır. Kovuşturmasının daha önceki aşamalarında da suç unsuru aranan, Gezi Parkı olayını destekleme gösterilerini izlemesinin veya onlara katılmasının suç sayılması da olacak şey değildi. Bu, her vatandaşın doğuşundan itibaren sahibi olduğu temel hak ve özgürlüklerden biridir. Bazı siyasilerimiz o gerçeğin hâlâ farkında olmasa bile tüm hukukçularımız bunu iyi biliyor olmalıdır. *** Özetle: Bir mahkememizdeki bir cinayet olayıyla ilgili davanın ilk aşamasında, cinayeti işledikleri ve katkıda bulundukları iddia edilen sanıklar, bu yeni aşamada, daha önceki ifadeleri değiştirmişlerdir. İşlenen cinayetin bir “alacak-verecek” sonucu olduğunu, amacının sadece ayaklarına kurşun sıkıp onu borcunu ödemeye yöneltecek bir ihtar hareketi olduğunu anlatmışlardır. Olayda onu öldürmek gibi bir amacın bulunmadığını, attıkları kurşunun ölüme neden olabileceğini tahmin bile etmediklerini ifade etmişlerdir. Mahkeme salonundaki sorgularında davaya yansıyıp televizyonlara, gazetelere geçen ifadelere göre, öyle bir tablo ortaya çıkmıştır ki sanki kabahat ölendedir, sadece yaralanması gerekirken onunla yetinmemiş, ölmeyi tercih etmiştir... Osman Kavala’daki suçlama değişiklikleri de zaman içindeki savcı iddianameleriyle oluşturuluyor. Osman Kavala, bir iddianameye göre “Gezi sanığı” durumuna geçiriliyor, bir başkasında hükümet darbesi sanığı... Tutuklu halde kalması hangi suç iddiasıyla mümkün olacaksa, ona göre... *** Şu konuya zaman zaman değinmiştim, bugün de bir özet yapayım: Gazetelerin, televizyonların ve diğer medya kuruluşlarının mahkemelerdeki önemli duruşmalarla ilgili yayınlarına daha fazla yer ayırmalarında fayda var. Çünkü özellikle bu dönemde, hukuk ve adalet sistemimizdeki sorunlar giderek artmıştır. Tabii, şu gerçek var: Zamanımızda, duruşmaların izlenmesi giderek daha da zorlaşıyor. Basının mahkeme salonları içinde çalışması kolay değil. Görüntülü çekim yapmak yasak. (O, başka bazı ülkelerde de var ama bazı ülkelerde ressam gazetecilerin katkısıyla oluşturulan çizgiler yoluyla, bir ölçüde de olsa canlandırılıyor. Ve daha önemlisi: Verilen ifadelerin metinlerin önemli bölümleri “Dedi ki” denilip, kelime kelime yayınlanabiliyor. Mahkeme heyetinin avukatlarının, sanıkların, tanıkların katıldığı sorulu-cevaplı diyaloglar aktarılabiliyor. Gerçi bunların bir süre sonra tutanakları yayınlanıp okunur hale gelebiliyor ama, toplum kesimlerinde, o yayınları günü gününe izlemek isteyenler de artıyor. Ayrıca kimdir o sanıklar, tanıklar, hakimler, savcılar... Özellikle çok imzalı kararlara oy veya karşı oy verenlerin isimleri merak ediliyor. Oysa duruşmaların izlenebilmesi ve onlara katılan kişilerin görüşlerinin bilinmesi, mahkemelerin duruşmalarının kamuya açık olması kuralının bir gereği... Meclis’teki komisyon veya Genel Kurul çalışmalarındaki gibi... Demokratik bir devlet olmanın koşullarından biri. Zamanla, mahkemelerdeki bazı hallerde o kuralın tam tersine uygulamalar çıktı. Bazı tanıkların dinlenmesi, “gizli tanık” usulüne göre yapılabiliyor. Adaletin işleyişinde gizlilik-açıklık konusuna değinmemin bir nedeni de şu: Bugün ülkemizde “hukuk ve adalet” konusunda olup bitenleri görüp öğrenmeye, yarın gelecek kuşakların da ihtiyacı olacak... Ve bu, her alanda olduğu gibi “hukuk ve adalet” alanındaki olumlu gelişmelerin de olumsuzlukların da nasıl ve hangi nedenlerle ortaya çıktığının değerlendirilmesine katkıda bulunacak... Zaman içinde olumlu gelişmelerin artmasının, olumsuzlukların azaltılabilmesinin çarelerinin aranması için...",https://www.cumhuriyet.com.tr/yazarlar/altan-oymen/bazi-davalar-2225671
Altan Öymen,"Savaş, barış, adalet",03 Temmuz 2024 Çarşamba,"Bir o eksikti: “Üçüncü dünya savaşı” ihtimali. İkinci Dünya Savaşı’ndan sonraki “Soğuk Savaş” döneminde o ihtimalden çok sık bahsedilmişti. Fakat -Birinci Dünya Savaşı dahil- o büyüklükteki genel savaşların dünyayı ne kadar büyük felaketlere sürüklediği, görüldüğü, bilindiği ve dünya kamuoyuna sık sık hatırlatıldığı için, öyle bir durumla 85 yıldır bir daha karşılaşılmamıştı. O yoldaki ihtimaller, dünyanın pek çok devletinin ve uluslararası kuruluşların gayretleriyle, şimdiye kadar önlenebilmiştir. Bazen barış politikalarıyla, bazen karşılıklı silahlanma yarışlarının caydırıcı etkisiyle, bazen de uluslararası askeri müdahalelerin desteğiyle... Daha önce de belirttim: Dünyanın, özellikle İkinci Dünya Savaşı sırasında ve sonrasında yaşadığı deneyimlerden alınan dersler, bence, bundan sonraki büyük savaş girişimlerini de önlemeye yeterli olmalıdır. Ama o ihtimal, şu sıralarda bizim dışişleri bakanımız tarafından ifade edildi, “üçüncü dünya savaşı” için “Hemen çıkabilir” dendi. Bunun arkasından da aynı konuda diğer yetkili mercilerin bildirileri geldi. Milli Savunma Bakanlığı, “Her türlü savaşa hazırız” dedi. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Cumhurbaşkanı ve AKP Genel Başkanı Tayyip Erdoğan da Türkiye’nin İsrail saldırılarına karşı Lübnan’ın yanında olduğunu açıkladı. O açıklama basınımızda bazı sorulara yol açtı. “İsrail’e karşı savaşta Lübnan’ın yanında olurken Hizbullah’ın da yanında mı olacağız?” diye soruldu. Cumhuriyet yazarı Miyase İlknur, cumartesi günkü yazısında savaş tartışmalarını özetledikten sonra, “Savaşın olumlu yönleri de var. Türk halkı için değil belki ama AKP için bulunmaz bir fırsat olabilir” diyor ve yazısını şöyle bitiriyor: “Savaş çıkarsa bırakın erken seçimi, seçimin zamanında olması bile şüpheli. Savaş çıktığı için Mehmet Şimşek’in hazırladığı pakete koyamadığı bin bir türlü ek vergiyi sal gitsin. Nasılsa ‘Savaş çıktı ne yapalım?’ denir, halkı haraca bağlarsın. OHAL kanunları yürürlüğe girer, muhalif basın susturulur, belediyelere kayyum atanır, her türlü miting yasaklanır. Erdoğan’ın yeniden seçilmesi için sağ partiler, gereken yasal değişiklikleri de yaparlar. Bundan iyisi Şam’da kayısı.” *** İlknur’un yazısını okuduktan sonra, televizyondan, Suriye’deki olaylarla ilgili haberleri izledim. Suriye topraklarında Türkiye’ye yönelik olayları... Televizyonlara verilen resmi bilgiler şöyleydi: Kaynaklar, Milli İstihbarat ve Emniyet güçleri tarafından, hem Türkiye içinde hem de Suriye’nin kuzeyinde olayların yakından takip edildiğini belirterek gerekli müdahalenin yapıldığını bildirdi. Dün televizyonlara yansıyan önemli haberler; yorumlar, sadece üçüncü dünya savaşı ihtimali, çatışma, gözaltına alma, polis müdahalesi gibi güvenlik ve adaletle ilgili güncel haberler değildi. Yakın geçmişle ilgili olaylarla, gelişmeleri de vardı. Gündemdeki haberlerden biri, 1993’teki Madımak olayının 31’inci yıldönümüydü. 37 insanımızın alevler altında tutularak öldürüldüğü olayın... 2015’te 100’den fazla insanımızın bomba patlatılarak öldürüldüğü “Ankara Garı katliamı” davasının duruşma günü... Ayrıca 2022’de öldürülen eski Ülkü Ocakları Başkanı Sinan Ateş’in katledilmesiyle ilgili davanın devam ettiği gün... Bütün bu olayların her biri, benim gençliğimdeki deyimle birer “cinai olay”dı. Madımak olayı ve Ankara Gar olayı ise aynı zamanda, çok kişinin öldürüldüğü birer “katliam”dı. Hepsinin ortak özelliği de sanıkları hakkındaki soruşturmaların, kovuşturmaların çok uzun sürmesi ve bazıları hakkındaki eleştirilerin, tartışmaların hâlâ devam etmesiydi. *** Dün bu yazıyı yazarken önümde Mustafa Balbay’ın 2 Temmuz tarihli yazısı da var. O da Ergenekon davasının sanıklarından. Yazısında Ergenekon duruşmalarından bazı sahnelere yer veriyor. O duruşmalar sırasında tutukluydu. 2009’dan 2013’e kadar, 4 yıl 9 ay tutuklu kaldı. Yazısında, o tutuklu günlerinden sahnelere değiniyor. O arada, mahkemenin sanıkların -Balbay da dahil- tutukluluklarının kaldırılmasına ret kararının gerekçesi olarak “sanıkların kaçma” ihtimalinin gösterildiğini belirtiyor. Ama sonraki aşamaya gelip şunu da hatırlatıyor: Yargı sürecinin sonunda Ergenekon davalarının beraatle sonuçlandığını. Ama daha sonra o kararları öneren savcılar ile veren hâkimlerin bir kısmı hakkında da şu bilgiyi veriyor: Onların bir kısmı hakkında da sonradan dava açılacakmış. Ama davaya katılamayacaklarmış. O yüzden Yargıtay, haklarındaki davayı ayırmış. “Neden?” diye sorup cevabını veriyor Balbay. “Neden mi? Onlar şimdi kaçak.” Evet o dönemin bazı savcı ve hâkimleri, malum, FETÖ davasıyla ilgili olarak kaçak durumdalar da o yüzden. Sonuç olarak: Halkımızın barış ve güvenlik içinde olduğu gibi, adalet içinde yaşamasının güvencesine sahip olması, her zaman kolay olmuyor.",https://www.cumhuriyet.com.tr/yazarlar/altan-oymen/savas-baris-adalet-2223224
Altan Öymen,‘Aşırı sağ’ tehlikesi,12 Haziran 2024 Çarşamba,"Dün, bu satırları yazarken televizyonlarımızda iki konu vardı. Biri, iki büyük partimizin genel başkanları arasındaki diyaloğun ikinci aşaması... İkincisi ise Avrupa Parlamentosu seçimlerinin sonuçları... Erdoğan-Özel görüşmesi, saat 16.00’da başlayacak. Sonucun açıklanması ve ilgililerce yorumlanması da biraz zaman alır. Benim yazıyı bitirip baskıya yetiştirme zamanım ise doğal olarak sınırlı. O açıdan Avrupa seçimleri konusundan söz edeceğim. O seçimler, Avrupa Birliği ülkelerinde, geçen perşembe günü başlamıştı. İlk olarak Hollandalılar oylarını kullanmıştı. Daha sonraki günlerde de AB’nin diğer ülkelerinde devam etti ve bitirildi. Cumhuriyet’te o süreçle ilgili yazısında Nilgün Cerrahoğlu’nun yazı başlığı şöyleydi: “Avrupa’nın kader seçimi...” Başlık isabetliydi. O seçimin sonuçları, Avrupa’daki “aşırı sağ” tehlikesiyle ilgiliydi. O tehlikenin kuvvetlenip arttığını mı gösterecekti, azaldığını mı?... Pazar gününe gelinip sayım işleri tamamlandıktan sonra o sorunun cevabı belli oldu: O tehlike artmıştı. Özellikle de demokrasinin beşiği sanılan Fransa’da... Le Pen’in başkanlığındaki aşırı sağcı parti “Ulusal Birlik Partisi” birinci parti olmuştu. Bugünkü Fransa Cumhurbaşkanı Macron’un “Rönesans Partisi” ikinci... Sosyalist Partisi ise üçüncü... Sürükleyici Bir Sürüş Deneyimi DS 4 ile güç ve estetik bir arada, performansın sınırlarını keşfedin! DS Automobiles Şimdi Keşfet O sonuçlar karşısında da Macron, Fransa’nın kendi, ulusal meclisini yeni bir seçime gitmek üzere feshedeceğini açıklamıştı. Almanya dahil, öteki AB ülkelerinin çoğundaki sonuçlar da aynı şekilde aşırı sağın önemli ölçüde güçlendiğini gösteriyordu. Bu durum, tabii, sadece Avrupa’da değil, dünyanın -rejimleri demokratik olan- pek çok ülkesinde kaygılar yaratmıştı. O arada 20. yüzyılın ilk çeyreğindeki Avrupa’da başlayıp 1940’ların ortasına kadar kalıcı olan aşırı sağcı rejimleri hatırlatmıştı. *** Evdeki kitaplarım arasında o dönemin olaylarıyla ilgili gazete yayınlarını kronolojik olarak yansıtan Almanaklar vardır. Bu yazıyı yazarken onları karıştırıp baktım. Önce bundan 100 yıl öncesine baktım. 1924 yılına. O yılın Avrupa’sının bazı ülkelerinde aşırı sağ kendini göstermeye başlamış. 1922’den itibaren, zaten Mussolini var İtalya’da. Krallık da var ama “tek adam” olarak her şeye fiilen hâkim olan kişi Faşist Partisi’nin “Duçe”si Mussolini... 1918’de Birinci Dünya Savaşı’nın bitmesinden sonra Avusturya-Macaristan İmparatorluğu’nun parçalanmasıyla kurulan devletlerin bazılarında cumhuriyet yönetimleri kurulmuş ama o ülkeler de ya Avusturya’daki gibi otoriter cumhuriyet ya da Macaristan’daki Amiral Horthy’nin naipliği gibi rejimler altında kalmıştı. Zaten eski hanedan rejimlerinden kalan alışkanlıklar içinde gerçekten demokratik rejimlere olan rağbet fazla veya devamlı değildi. Hele dünyanın büyük kısmının etkisi altında kaldığı 1929-30 yıllarındaki genel ekonomik buhranın etkisiyle yaşanan yoğun işsizlik yıllarında, demokrasinin bir işe yaramadığı ve ekonomik sorunları ancak otoriter liderlerin çözebileceği propagandasının etkisi artıyordu. *** Bir de daha sonra neler olduğunu görmek için 1930’lu yıllara bakalım. 1933’teki demokratik seçimlerde, Almanya’da Hitler mutlak çoğunluğu aldı. Başbakan oldu. Meclis’ten kanun çıkarma imkanını hükümet olarak da kullanabilme yetkisini aldı. Cumhurbaşkanı Hindenburg’un ölümünden sonra ise onun yetkilerini de bizzat üstlendi. Rejimi, tam bir “tek adam” rejimi haline getirdi. Sonrası malum, sadece Almanya’yı değil, Avrupa’yı da Asya’yı da Amerika’yı da kapsayan İkinci Dünya Savaşı’nı çıkardı Hitler. Milyonlarca insanı ölüme götüren, bir o kadarını sakat bırakan ve pek çok yerleşim ve üretim merkezini yok eden savaşı. Peki, bugünkü durumun arkası nasıl gelir? “Aşırı sağcı”lığın, 1920’lerdeki, 1930’lardaki o felaketli duruma benzeyen gelişmelere yol açabilir mi? Bence, o kadar kötümser olmaya gerek yok. Çünkü, 20. yüzyıldaki o tehlikeye uğradığımız ve onun sonuçlarını yaşadığımız dönemlerin anıları, anlatımları, yazıları, fotoğrafları, henüz ortadan kalkmadı. Bunların sadece bir kısmı hatırlansa bile bu, o tehlikeden korunmak için gereken her önlemin alınması gerektiğini görmeleri için, tüm ilgilileri, siyasetçileri, seçmenleri uyarmaya yeter. Malum, bizim İstiklal Marşı şairimiz Mehmet Akif’in ünlü mısraları da vardır, bizim iktidardaki politikacılarımız sık sık tekrar eder. Şöyledir: “Tarihi tekerrür diye tarif ediyorlar, Hiç ibret alınsaydı tekerrür mü ederdi.” Evet, dünyanın yakın tarihinden ibret almayı, artık dünyadaki herkesin hatırlamasının zamanıdır. “Aşırı iyimserlik” de denilebilir, ama ben bir “aşırı sağcılık” fırtınasının dünyaya yeniden hâkim olmasının, o sayede önlenebileceğine inanıyorum. 1945’ten bu yana önlenebildiği gibi...",https://www.cumhuriyet.com.tr/yazarlar/altan-oymen/asiri-sag-tehlikesi-2216448
Altan Öymen,1 Mayıs,01 Mayıs 2024 Çarşamba,"Bugün 1 Mayıs... O gün için kullanılan müziğin sesleriyle: “İşçinin emekçinin bayramı.” O bayramın oluşması ve gelişmesinin tarihçesi malum: Dünyada, işçilerin haklarıyla ilgili hareketlenmeler, önce 1856’da Avustralya’da başlamış, 1886’da Amerika’da kendini göstermiş. Ve Paris’teki İkinci Enternasyonal toplantısında, 1 Mayıs, “Birlik, Dayanışma ve Mücadele Günü” olarak ilan edilmiş. Türkiye’de ise işçi bayramı olduğu bir ara kabul edilmiş. Fakat Takrir-i Sükûn döneminde o karar iptal edilmiştir. 1935’te yeniden bayram olmuştur 1 Mayıs. Fakat adı ve içeriği, “işçi bayramı” veya “dayanışma günü” değildir. “Bahar Bayramı”dır. Ve ücretsiz de olsa tatil günü olarak kabul edilmiştir. Nedeni malum: Rusya’daki 1917 Devrimi’nden sonra artık 1 Mayıs günü, “işçi günü” sıfatıyla beraber Sovyetler Birliği’nin büyük resmi törenlerle kutlanan en önemli günlerinden biri haline gelmiştir. Türkiye’nin ise Sovyetlerle ilişkilerinin iyi olduğu zamanlarda bile, yurtiçinde ve dışında kendisinin komünistliğe yaklaştığı izlenimini verebilecek tutumlardan uzak durmayı tercih etmektedir. Citroen Berlingo Citroen Berlingo Nisan Ayına Özel 280.000 TL, 12 ay, %0 faiz ya da nakit alım indirimi fırsatıyla! Citroën Şimdi Satın Al 1 Mayıs’ın bu “Bahar Bayramı” sıfatı, Türkiye’nin demokratikleşme sürecinde değişti. 1961 Anayasası’ndan sonraki özgürleşme döneminde, o 1 Mayıs da gündeme girdi. O vakte kadar yelpazenin solundaki her eğilime şüpheyle bakan yaklaşımlar, Türkiye İşçi Partisi, DİSK (Devrimci İşçi Sendikaları Konfederasyonu), Sosyalist Kültür Derneği gibi örgütlerin kurulmasından ve CHP’nin “ortanın solu”nda bir parti olduğunu ilan edip o çizgideki uygulamalarını yoğun bir şekilde sürdürmesinden sonra 1 Mayıs’ın dünyanın pek çok demokratik ülkesindeki gibi “İşçi Bayramı olarak kutlanması” talepleri ortaya çıktı. Ve 1976 yılında hem de Süleyman Demirel’in başbakanı olduğu, Alparslan Türkeş ve Necmettin Erbakan’ın da başbakan yardımcıları olarak katıldığı “Milliyetçi Cephe” gibi sağ çizgideki bir hükümet zamanında DİSK’in 1 Mayıs’ı Taksim’de “işçilerin birlik ve dayanışma günü” olarak kutlama girişimine bir itiraz gelmedi. 1976’nın 1 Mayıs’ında Taksim’de -Kemal Türkler’in başkanlığındakiDİSK tarafından düzenlenen o mitinge, o zamana kadar görülmemiş bir topluluk katılmıştı. Gazeteler bunu “yüz binlerce kişi” diye tanımlıyorlardı. Mitingde bir konuşma yapan Kemal Türkler, o topluluğa şu çağrıda bulundu: “Türk ilerici ulusal güç ve örgütlerini, MC iktidarına son vermek için demokratik yoldan mücadeleye çağırıyorum.” Hükümet tarafından bu gibi cümlelere de ciddi bir tepki gelmedi. *** 1 Mayıs’ın “işçilerin, emekçilerin bayramı” olarak kutlanması böyle başladı. Benim de gazeteci olarak izlediğim o günü, bugünden bakarak hatırlarken aklıma gelen özelliği ise şu oldu: Olay, tabii, büyük bir olaydı. O miting, elbette çok önemliydi. Atılan sloganlar, yapılan konuşmalar, hükümetin politikalarına tamamen karşıydı. Ama katılımcıların o zamana kadar görülmemiş ölçüde büyük bir topluluk oluşturması, hükümet partilerini fazla tedirgin etmemişti. Güvelik güçleri de o alandaki görevlerini yaparken, şiddete başvurmak, katılımcıları tehdit etmek, birilerini gözaltına almak gibi “önlem”lere başvurmamışlardı. Yani herkes, demokratik tecrübeleri bizden çok fazla ülkelerin vatandaşları gibi böyle gösterilerin doğal olduğunu, toplantı ve gösteri yapmanın her insanın daha doğuştan kazandığı hak ve özgürlükler arasında bulunduğunu ve buna kimsenin müdahale etmemesi gerektiğini iyi biliyordu. Ve iktidarın tutumu yadırganıyordu. Böylece o toplantı, hiçbir ciddi soruna yol açmadan tamamlandı. *** Evet, 1 Mayıs toplantıları, 1 Mayıs 1976 günü böyle başladı. Peki bir yıl sonra ne oldu? 1977 yılının 1 Mayıs’ında?... 1946’da başlayan, 1950’deki iktidar değişikliğiyle devam eden ve o arada büyük olayların ve güçlüklerin içinden geçerek 1970’lere kadar gelen demokratikleşme sürecinin o 1977 yılına ulaşması aşamasında ne oldu? Türkiye, artık demokrasiye kendisinden çok daha önce başlayıp birçok tecrübeden geçmiş olan öteki ülkelerdeki demokrasi düzeyine büyük ölçüde yaklaşmıştı. Bu duruma, her çizgideki siyasi partiler ve basın yayın kurumları da alışmıştı. Kısacası, demokrasi açısından epey mesafe almıştık. Eksiklerimiz, sorunlarımız vardı. Ama zaman içinde onların da aşılacağına inanıyorduk. Yani, o 1 Mayıs tecrübesini yaşarken, haklı bir iyimserlik havası içindeydik. 1 Mayıs kutlamaları, 1976 yılında böyle başladı. Bir yıl sonra neler oldu? 1977’nin 1 Mayıs’ında? Ben o gün de Taksim Meydanı’ndaydım. O günkü 1 Mayıs’a bir başka yazımda değinmeye çalışacağım.",https://www.cumhuriyet.com.tr/yazarlar/altan-oymen/1-mayis-2201764
Altan Öymen,Savaş ve Meclis,31 Temmuz 2024 Çarşamba,"AKP Genel Başkanı Recep Tayyip Erdoğan’ın zaman zaman tekrarladığı bir şarkı sözü var: “Bir gece ansızın gelebiliriz.” Bunu, dış politika ilişkilerinde gerginliklerin oluştuğu ülkelerin yöneticilerine “gözdağı” vermek için kullanırdı. Uzun bir süre boyunca adının harflerini değiştirerek “Eset” diye andığı Suriye başkanına uyarı olarak söylemişti... O arada Suriye’ye girip “Emevi Camisi’nde namaz kılmak” gibi ihtimaller dile getirilmişti. Türkiye-Suriye ilişkileri, bu ve benzeri ifadelerin de katkısıyla giderek daha da gerginleşmişti. İki ülke arasında savaş çıkması olasılığından söz edildiği zamanlar da yaşanmıştı. Şimdi çok şükür Suriye ile aramızda o dönemler geride kalmış ve barış arayışları gündeme geliyormuş gibi bir durum var. Ama birden bire daha başka bir savaş ihtimali ortaya çıktı. Erdoğan, o “şarkı sözü”nü tekrarlamadı. Ama İsrail’in Gazze’deki tutumuna karşı “Biz nasıl Karabağ’a girdiysek, nasıl Libya’ya girdiysek, bunun benzerini aynen onlara da yaparız” dedi. Gerçi Karabağ’da ve Libya’daki durum hayli farklıydı. O konuda değişik yorumlar vardı. Ama bu defa AKP genel başkanının sözleri, iktidar ortağı MHP’nin genel başkanı Devlet Bahçeli tarafından pekiştirildi. Doğrudan doğruya şunları söyledi Bahçeli: “Elbette her türlü senaryo gündemde olmalı, siyasi, stratejik ve askeri tüm hazırlıklar tahkim edilerek Türkiye’nin hafife alınacak bir ülke olmadığı isabetle teyit edilmelidir.” Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Böylece bazı ülkelerin kamuoylarında da zaman zaman dile getirilmeye başlayan “3. dünya savaşı tehlikesi var mı” sorusuna “Evet” cevabı verenlerin tezine yeni bir gerekçe daha eklendi. *** Tabii, savaş ihtimali, sadece “dünya savaşları” için değil, yerel savaşlar için de dünyanın birçok ülkesinin göz önünde tutması gereken bir tehlike... Bunun hazırlıklarını hiçbir ülke ihmal edemez. Ama o görevi yerine getirmek için bunu davul zurnayla ilan etmek gerekmez. Tam tersine bu, uluslararası sorunlara, barışçı imkânları kullanarak çare aramak yerine, güç kullanmayı seçmek, konuyla ilgili diğer ülkeleri de aynı yola teşvik etmek olur. *** Ayrıca tabii, bir şey daha var: Demokratik bir ülkede “savaş” konusunda karar vermek, sadece bir veya iki kişinin değil, parlamentoların işidir. Bizde de bu, anayasal olarak öyledir. “Tek adam sistemi”ni pekiştirmek için pek çok maddesi değişmiş olmakla birlikte, bizim anayasamızın bugünkü metninde de durum öyledir. Anayasanın 92. maddesinin ilk paragrafı şöyledir: “Madde 92: Milletlerarası hukukun meşru saydığı hallerde savaş hali ilanına ve Türkiye’nin taraf olduğu milletlerarası andlaşmaların veya milletlerarası nezaket kurallarının gerektirdiği haller dışında, Türk Silahlı Kuvvetleri’nin yabancı ülkelere gönderilmesine veya yabancı silahlı kuvvetlerin Türkiye’de bulunmasına izin verme yetkisi Türkiye Büyük Millet Meclisi’nindir.” Gerçi maddenin 2. fıkrasında şöyle bir “istisna” hali var. Onu da hatırlayalım: “Türkiye Büyük Millet Meclisi tatilde veya ara vermede iken ülkenin ani bir silahlı saldırıya uğraması halinde ve bu sebeple silahlı kuvvet kullanılmasına derhal karar verilmesinin kaçınılmaz olması halinde, cumhurbaşkanı da Türk Silahlı Kuvvetleri’nin derhal kullanılmasına karar verebilir.” Tabii, o “istisna hali”, konunun, esas olarak Türkiye Büyük Millet Meclisi’nin konusu olduğu gerçeğini değiştirmiyor. Ülkesinin öyle “ani bir saldırı”ya uğraması halinde de o kararı verecek olan cumhurbaşkanının uygulanmadan hemen sonra Meclis’in toplanmasını ve durumu onun da görüşmesini sağlaması gerekir. *** Gelelim bugünkü duruma... Meclisimiz, dün tatile girdi. Sayın Erdoğan’ın da Sayın Bahçeli’nin de Türk Silahlı Kuvvetleri’nin çok önemli bir durum karşısında bulunduğunu belirten açıklamalarından önce, konunun Meclis’te görüşülmesini sağlamaları daha münasip olmaz mıydı? Gerçi Meclis gündemine öncelikle görüşülüp kabul edilmesi istenilen bazı tasarılar konulmuştu. Ama buna ya bir de bir “savaş ihtimali” konusu eklenemez veya tatilin başlangıç gününü erteleyip, çalışma günlerinin birkaç gün daha uzatılması mümkün olamaz mıydı? Laf değil, ortada bir “silahlı kuvvetlerin” anayasa hükümlerine göre kullanılması hali var... İktidar ortağı parti, savaş ihtimaline karşı, her türlü hazırlığın yapılmasını istiyor. Meclis’in, o durumla ilgili konularda en azından biraz bilgi edinmesi gerekmez mi? Eğer konunun açık oturumda görüşülmesi sakıncalı görülüyorsa, o görüşmeler için bir veya birkaç “kapalı oturum” yapılması da mümkün olurdu. “Tatil” tabii, herkesin hakkı. Tabii, milletvekillerinin de... Üstelik tartışmalı konuların, geceleri görüşülmesini, oturumların ve bazı geceler sabaha kadar sürdürülmesini gerektiren bir uygulama yerleşmiş bulunuyor. O yüzden de şu son günlerde hayli yorgun düştüler milletvekillerimiz. Gerçi iktidar partisi ve destekçilerinden büyük kısmı, toplantıların çoğunu Meclis’in Genel Kurul salonunun dışında dinlenerek geçirmeyi tercih ediyorlar. Yorgunlukları, Genel Kurul’daki arkadaşları kadar fazla değil. Tabii bu, onları tatilden mahrum bırakmak için neden olamaz. Ama gene de üç-dört gün veya bir hafta kadar Ankara’da kalarak anayasal görevlerinin gereğini yapabilirlerdi. Bu mümkün olmadı. Şimdi, ani bir savaş tehlikesi konusunda 92. maddenin ikinci fıkrasındaki durum ortaya çıkarsa, ilk karar yetkisi, tek başına sayın cumhurbaşkanında olacak.",https://www.cumhuriyet.com.tr/yazarlar/altan-oymen/savas-ve-meclis-2232981
Altan Öymen,Bayramda kaçırılan fırsat,26 Haziran 2024 Çarşamba,"Bayram günlerinin geleneğinde, dostluk vardır, barış vardır, küskünlüklerin giderilmesi, haksızlıkların telafi edilmesi, kavgaların unutulması vardır. O hedefler, komşular arasında olduğu gibi, siyaset hayatındaki ilişkiler için de geçerlidir. Bu geçtiğimiz bayram günlerinde, benim asıl beklentim o alandaydı. Son yerel seçimden sonra, seçimde en fazla oyu alan CHP ile ikinci sıradaki AKP arasındaki ilk iki görüşmeden sonra, bayram günlerinde de bazı olumlu adımlar atılabilirdi. Malum, o süreci tanımlamak için CHP Genel Başkanı Özgür Özel, “normalleşme” deyimini kullanıyor, Cumhurbaşkanı ve AKP Genel Başkanı Tayyip Erdoğan ise “yumuşama” deyimini. AKP’nin sözcülerinin ve destekçilerinin bu bayram günlerindeki tutumları, ne o “normalleşme” veya “yumuşama” sözcüklerine uygun düştü ne de bayramın geleneklerine ve gereklerine. Bu sütunda hep belirtmeye çalıştım: Bugün ülke genelinde iktidarda bulunan parti ile yerel yönetimlerin çoğunun yönetiminde yer alan parti arasındaki anlaşmazlık konularının en önemlilerinden biri, adalet alanında. O alanda bugün ülkemizde, demokratik devletlerin hiçbirinde benzeri görülmemiş haksızlık, hukuksuzluk, adaletsizlik, usulsüzlük örnekleri var. Bunların bir kısmı, dava süreçlerinin çeşitli aşamalarında ya Anayasa Mahkemesi’nce veya -yetkilerini anayasamızla kabul ettiğimiz- uluslararası yargı mercilerince saptanmış ve gereğinin yapılması istenilmiş bulunuyor. Bir kısmında daha karar aşamasına gelinmemiş. Ama “tutukluluk” birçok halde bir tedbir olarak değil, fiilen “ceza” haline getirilip infazına başlanmış bir yaptırım olarak kullanılıyor. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Bu durumun düzeltilmesi, adı “normalleşme” de olsa “yumuşama” da olsa, başarıya ulaşması temenni edilen o sürecin başlıca şartlarından biri. Eğer katılımcıları, o temennilerinde samimiyetlerini muhafaza ediyorlarsa... Geçtiğimiz bayram günleri, katılımcılara o açıdan önemli bir fırsat sayılırdı. Bu sütunda, daha önce de belirttim. Cezaevlerinde geçirdikleri sürenin yedi yılı aştığı veya ayrı ayrı cezaların toplamının 50-60 yıla ulaştığı sanıklar var. Şu sırada milletvekili olarak Ankara’da TBMM binasındaki odasında oturması gereken ama milletvekilliğine engel oluşturulmuş olan yasama organı üyesi var. Adalet alanındaki sorunları tek tek sıralamak köşe yazılarına sığmaz. Ama bunların hepsinin sanık listeleri ve haklarındaki muameleler, iddialar, soruşturmalar, ülkemizin adalet mekanizmalarının arşivlerindedir. Onlardan en tartışmalı olanlar bellidir. Hükümetin bir de adalet bakanı var. Böyle bir dönemde, şimdiye kadarki haksızlıkların, hukuksuzlukların giderilmesi için yapılan bir çalışmayı başlatmış olmak ve onun somut adımlarının bir kısmını bu bayram sırasında atmak mümkündü. Fena mı olurdu o tutukluların bir kısmını bayram arifesinde veya bayramın hemen arkasından gelen tatil günlerinde, eşlerine, çocuklarına, yakınlarına kavuşturmak? Bu, tabii mümkündü. Ayrıca bunu çabuklaştırmanın yolları, mevcut kurumlardaydı. Anayasa Mahkemesi kararlarında, kanun lehine bozma mekanizmasında... Hatta o hedefe varılması gerçekten isteniyorsa Meclis’in çoğunluğunca artık kabul edilecek yeni bir kanun taslağı hazırlayıp, yürürlüğe girmesini, Meclis’ten geçirerek sağlamaya çalışabilirdi. Türkiye Cumhuriyeti’nin tarihine bakalım: Meclis’in İstiklal Savaşı döneminden ve Cumhuriyetin ilk yıllarından sonra açılmış, bazı soruşturmaların sonuçlarından bir kısmının sonradan kaldırılması veya değiştirilmesi uygun görüldüğünde bunun kanun yoluyla değiştirilmesine gidilmiştir. 1946’da başlayan demokratikleşme sürecinde ise 1950’den başlayarak 1973’te ve daha sonraları bazı cezaların kaldırılması gene kanun yoluyla mümkün olmuştur. Bugün de ülkemizin sorunlarının giderek arttığı ve çeşitlendiği bu dönemde başlayan bu “normalleşme” denemesinin olumlu sonuçlar vermesinin koşullarından biri, adalet alanında var olan sorunların çözülmesinde inandırıcı ve ilerisi için “güven artırıcı” somut adımlar atılmasıdır. Geçtiğimiz bayram günlerinde ve sonrasında, o fırsat kullanılmadı. Dilerim, kısa zamanda telafi edilir. Tabii, eğer ülkemizin “demokratik, laik ve sosyal bir hukuk devleti” olarak “normal”leşmesi, bugünkü devlet yönetimi mensuplarınca gerçekten isteniyorsa...",https://www.cumhuriyet.com.tr/yazarlar/altan-oymen/bayramda-kacirilan-firsat-2220705
Altan Öymen,Bayram yazısı,19 Haziran 2024 Çarşamba,"Bu yazı, “bayram günlüğü” gibi bir şey olacak. Bir gün öncesinden başlayarak gördüklerimi, düşüncelerimi anlatmaya çalışacağım. Cumartesi günü arife günüydü. CHP genel başkanının artık gelenekselleşmiş olan “önceki genel başkanlarla buluşma”sı o gün gerçekleşti. Genel başkanımız Özgür Özel’in davetine, Hikmet Çetin, Murat Karayalçın ve ben katıldık. Önceki genel başkanımız Kemal Kılıçdaroğlu bir cenazesi dolayısıyla gelememişti. Gündemde, bayramlaşmayla birlikte tabii siyaset de vardı. O alanda, görüş alışverişi yaptık. O buluşmanın hemen arkasından ise hep birlikte bir evlenme davetine katıldık ki onun da ilgilileri, siyaset alanından uzak değildi. Gelin, CHP’nin en genç üyelerinden biri olarak siyasete katılmıştı. Parti meclisi üyeliğinde bulunduktan sonra İzmir’den milletvekili seçilmişti. Aynı zamanda genel yönetim kurulunda başkan yardımcısı olarak adalet işleriyle ilgili “gölge kabine” mensubuydu. İzmir milletvekili Gökçe Gökçen. Gökçen, daha önceki öğrenim hayatında sanki bugünkü görevine hazırlanması için programlanmış gibiydi. Önce Galatasaray Lisesi’ni bitirmiş, sonra Galatasaray Üniversitesi’nde hukuk okumuş, daha sonra da lisansüstü öğrenimini, “insan hakları” alanında yapmıştı. Doktora çalışmalarını da gene aynı alanda sürdürüyordu. Bu bayrama, “Özgün Göl’ün eşi” sıfatını da taşıyarak giriyordu. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Törende biz “şimdiki ve önceki genel başkanlar” heyeti hep birlikte “gelin”in nikâh tanıklarıydık. Nikâhı kıyan da gene bir kadındı: Bakırköy Belediye Başkanı Ayşegül Ovalıoğlu. Ağaçların altındaki bir açık alanda kıyılan nikâhta, davetliler arasında grup grup sohbetler başladı. Müzik de vardı, ikram da vardı. Özetle: Orada gene, siyaseti de eksik olmayan güzel bir akşam yaşadık. Genç evlilere ve yakınlarına mutluluk dileklerimi bu yazıyla da iletiyorum. *** Bayramın birinci gününü, ocak ayında kaybettiğim sevgili eşim Aysel Öymen’i ve ailemizin daha önceki kayıplarını, sevgi, saygı ve özlemle anarak geçirdim. Sonra Büyükadalı olan kızım Aslı’nın çağrısı üzerine bayram günlerini birlikte geçirmek üzere onun konuğu oldum. CHP dahil, bazı siyasal partilerde, bayramların genellikle ikinci gününde parti binalarında bayramlaşma geleneği vardır. İstanbul Büyükada’da bu bayramdaki uygulama da öyleydi. Sabah saat 11.00’de ilçe binasında toplanılacaktı. Biz de Aslı ile birlikte oraya gittik. Bu dönemin Adalar Belediye başkanı da vardı. Daha birçok partili oraya gelmişti. Hep birlikte hem bayramlaştık hem de biraz siyasetten konuştuk. Büyükada, Heybeliada, Burgaz, Kınalı ve Sedef dahil tüm adaların, tabii yerel konuları da var. Oralarda yaşayanların ülke siyasetiyle ilgili görüşleri de var. Birçoğu o toplantıda dile getirildi. İlçe başkanı Letafet Kalkan ve belediye başkanı Ali Ercan Akpolat da çeşitli konularda görüşlerini açıkladılar. Ve sorunlara getirilecek çözümlerle ilgili önerileri yorumladılar. Onlardan bazısına ben de bir başka yazıda değinmek isterim. Benim de geçmişte uzunca bir süre “ikametgâhım” (oturma yerim) orası olmuştu. Bazı konulara “dünden bugüne” doğru karşılaştırmalı olarak bakınca aklıma söyleyecek sözler geliyor. Ama Adaların varlığı ve güzelliği, genel olarak, insanı iyimserleştirebiliyor. Mevcut sorunların da çözülebilir olduğunu düşündürüyor. Benim arife günü ile birlikte bayram günlerinde gördüklerim bunlar. Cumhuriyet ailesindeki arkadaşlarımla birlikte, gazetemizin tüm okurlarının bayramını tekrar kutlar, en iyi dileklerimi sunarım.",https://www.cumhuriyet.com.tr/yazarlar/altan-oymen/bayram-yazisi-2218622
Altan Öymen,Kayyum,05 Haziran 2024 Çarşamba,"Hedef neydi? Partiler arası ilişkilerin düzelmesi... İktidar partisi, o hedefi “yumuşama” diye ifade ediyordu. Ana muhalefet partisi, “normalleşme” diye... Bence de son siyasi gelişmenin adının doğrusu, “normalleşme”ydi. Çünkü, bizim rejimimizin resmi adı, hâlâ “demokrasi”... Ama uygulamada, bizim dışımızdaki hiçbir demokratik devlette görülmemiş olaylar devam edip gidiyor bu ülkede. Mahkemelerde basın yayınla ilgili yıllarca süren ve sanıkların tutukluluklarının devam ettiği duruşmalar... Gene yıllarca süren ve siyaset insanlarımızın toplam olarak 41 yıllık ağır hapis cezası kararlarına mahkûm edildiği kararlar... Toplantı ve gösteri yürüyüşleri alanında, 11 yıldan beri sürdürülen, sanıklarının bir kısmını 18 yıllık hapis tehdidi altında tutan davalar... Televizyonlara yayın yasakları... Ve lisanslarına iptal tehditleri. Gazetelere ekonomik alanda uygulanan yaptırımlar, gazetecilere tehditler... Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Ve şu gerçekler: Anayasa Mahkemesi üyelerinin büyük bir kısmının seçimi, siyasal gücün tercihine göre belirleniyor. O da yetmezse, o mahkemeler, gene siyasal gücü destekleyen güçler tarafından, kapatılmakla tehdit ediliyor. Ve anayasaya göre uygulanması şart olan kararların uygulanması fiilen önlenebiliyor. Öteki mahkemelerin ve diğer yargı organlarının oluşumunda ve uygulamalarında siyasi güçlerin etki kullanma girişimleri, herkesin dinleyebildiği siyasi konuşmalarında bile yer alabiliyor. İdam cezası çoktandır kaldırılmış halde... Ama zaman zaman siyasetçilerin nutuklarında o cezanın yeniden canlandırılması istekleri, kendini belli ediyor. Ülkemizdeki demokrasiyle bağdaşmamış örneklerden söz ederken aklıma gelen daha pek çok örnek var. Bunlara karşı toplantı yapma, protesto yürüyüşü düzenleme teşebbüsleri ise güvenlik güçlerince izlenip, copla, biber gazıyla ve gözaltına alma tehdidiyle önlenebiliyor. Ve bütün bunların ve benzerlerinin üstüne bir de ülkemizde ekonomik durumdaki çöküntülerin sonucu olan enflasyon, yoksulluk, açlık sorunları, sağlık sorunları ülkeyi sarsmaya devam ediyor. *** İki büyük siyasal partimiz arasında başlayan ve bugünlerde ikinci bir görüşmeyle devam edeceği açıklanmış olan “diyalog” sürecinde, yeni olumlu gelişmelere ihtiyacı varken tam tersine olaylarla karşılaşılıyor. Bunlardan en umut kırıcı olanı, son seçimden sonra itiraz konusu olan belediye seçimleri arasındaki Hakkâri seçiminin iptal edilip belediyenin seçilen başkanının yerine bir kayyum tayin edilmiş olmasıdır. Geçen yazılarda belirtmiştim. Yaşlarının ilerlemesine rağmen yıllarca hapiste tutulan beş generalimiz, anayasayla cumhurbaşkanına verilen yetkinin kullanılmasıyla tahliye edilmişti. Haklarındaki işlemlerin haksız olduğu gerekçesiyle başlattıkları girişimleri de sürdürüyorlardı. O sonuç, kamuoyunda olumlu etkiler yapmış, bunun arkasından tam tersine durumlar devreye girmişti. Gene hapiste tutulan ve “Gezi Parkı” sanığı sayılan tutukluların durumlarında herhangi bir gelişme olmamıştı. O “Gezi Parkı” konusunda başka bir yazıda bir kere daha durmak istiyorum. Ama bu defa ortaya bir de yeni bir “kayyum” kararı çıktı ki neresinden bakılırsa bakılsın, herhangi bir gerçek demokraside gerçekleşmesi mümkün olan bir şey değildir. Hakkâri’deki yenilenen seçimi, son seçimde olduğu gibi DEM Parti adayı Mehmet Sıddık Akış kazanmıştı. Ama seçim sonucunun ilan edilmesinden kısa bir süre sonra görevinden ayırılmış, yerine Hakkâri Valisi Ali Çelik kayyum olarak atanmıştır. Sebep, seçim kazanan DEM Partili Başkan Mehmet Sıddık Akış’ın Hakkâri Birinci Ağır Ceza Mahkemesi’ndeki hâlâ sürmekte olan bir davanın sanığı bulunmasıdır. Peki, o davasının sürmekte olduğu öne sürülen Mehmet Sıddık Akış’ın, bu seçime girmesine engel olduğu seçimden önce bilinmiyor muydu ki kendisinin yeni seçimde aday olmasına kimse itiraz etmemişti. Veya bu bilinse bile, onun rakibi olan AKP’li aday seçimi kazanırsa, o sonuç “AKP’nin zaferi” diye anılarak kutlanacaktı da seçim sonucu o yüzden beklenmişti ve o beklenti gerçekleşmemiş ve bir B planı uygulanarak “kayyum” seçeneği devreye sokulmuştur. İhtimallerin hangisi doğru olursa olsun, kayyum tayini kararı, bir skandaldı. Görülüyor ki bugünkü iktidar, zaten öteden beri kullandığı “kayyum tayini” uygulamasından vazgeçmek niyetinde değildi. Evet normalleşme?.. O hedefe ulaşmanın ülkemiz ve tüm yurttaşlarımız için ne kadar önemli olduğunu fark edenlerimiz artık çoktur. Ama bunun bazı siyasetçilerimiz tarafından da anlaşılıp o yolda gereken adımlar atılmadıkça, o hedefe ulaşmak belli ki kolay olmayacaktır.",https://www.cumhuriyet.com.tr/yazarlar/altan-oymen/kayyum-2214002
Altan Öymen,Kavala ve Demirtaş,29 Mayıs 2024 Çarşamba,"CHP ile AKP arasındaki “normalleşme” sürecinin başlangıcından beri üç hafta geçti. İki taraf arasındaki ilk ziyaretten sonraki olumlu bir gelişme, cezaevinde bulunan beş generalin anayasanın 104. maddesine göre cezalarının kaldırılmasıydı. Generaller, cumhurbaşkanının o maddeye göre hazırlanmış kararnameyi imzalamasının sonucu olarak hapisten çıkıp ailelerine kavuşabilmişlerdi. Geçen yazıda da değinmiştim. İktidar ittifakı içinde o gelişmeye gölge düşürmeye yönelik görüşler ileri süren bazı sözcüler de vardı. Ama bir etkileri olmadı. O karar ve uygulanması, kamuoyunda olumlu izlenimler bıraktı. O olumlu izlenimlerin üstüne olumsuz bir “soğuk duş” gibi inen etken, iktidarın, siyasal hedef saymaya hâlâ devam ettiği belirli gruplardan insanlara yönelik tutumuydu. O gruplardan biri, Osman Kavala ve arkadaşlarıydı. Kavala, 1950’li yılların tanınmış iş insanlarımızdan Mehmet Kavala ile eşi Necla Kavala’nın oğludur. Öğrenimine İstanbul’da Robert Lisesi’nde başlamış, Ortadoğu Teknik Üniversitesi’nde ve Manchester Üniversitesi’nde işletme ve ekonomi öğrenimi görmüş, Türkiye’ye döndükten sonra, babasının vefatı üzerine ailenin işlerini yürütmeye başlamıştır. Gazeteci, yazar ve romancı Tarık Buğra’nın kızı, akademisyen Ayşe Buğra ile evlenmiştir. Kavala aile şirketinin işlerini yönetmenin yanında sivil toplum örgütleriyle ilgili etkinliklerini de sürdürmüştür. Üyesi veya yöneticisi olduğu örgütler arasında Tarih Vakfı, TESEV, TEMA, Diyarbakır Siyasal-Sosyal Araştırmalar Vakfı, Türkiye Sinema Vakfı, Açık Toplum Vakfı vardır. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol *** Kavala’yı ben o alandaki faaliyeti sırasında tanıdım. Bir kısmını kendi yönettiği tartışma toplantılarından bazısına davetlisi olarak katılmıştım. Toplantı sırasında ve sonrasındaki karşılaşmalarda sohbetlerimiz oldu. Çok değerli bir aydınımızdır... Eşinin rahmetli babası Tarık Buğra ile de benim meslektaş olarak birlikte çalıştığımız zamanlar olmuştur. Ayşe Buğra’nın katıldığı tartışma toplantılarında da bulundum. O da konularına çok hâkim değerli bir akademisyendir. Nedir, Osman Kavala’nın ve onun gibi Gezi olayı sanığı sayılıp başka olayların sanığı olarak hapislikleri devam etmiş olan Çiğdem Mater, Mine Özerdem, Tayfun Kahraman ve Can Atalay’ın başına gelenlerin hukuki nedeni? Ben, o konuda kanıtlanmamış iddiaların dışında, anlaşılabilir bir gerekçe göremedim. Hele, Can Atalay açısından... Üstelik Atalay’ın, seçilmiş milletvekili olduğu da bir gerçek. Onun milletvekilliğini yapması imkânı da fiilen ortadan kaldırılmış halde. Ve siyasal tarihimizde -hakkında iddia ve soruşturma bulunan- Mümtaz Faik Fenik gibi Osman Bölükbaşı gibi milletvekillerinin -hapiste iseler- hemen tahliye edilerek görevlerinin başına geçtiğinin örneklerini hatırlıyorum. Meclis’teki milletvekillerinin çoğunluğunun da hangi partiden olurlarsa olsunlar, mevkidaşlarına sahip çıktığının örneklerini... (Hatta -seçime girip kazanan milletvekilleri bir yana- haklarındaki ceza yüzünden seçime katılmaları bile önlenmiş olan politikacıların, haklarındaki cezanın kaldırılıp, ara seçim yolunun açılmasını sağlayan anayasal ve yasal değişikliklerin de örnekleri vardır.) İster iktidarda olsunlar, ister muhalefette... Meclis’teki milletvekilleri, Meclis’teki görev arkadaşlarının haklarını, hep birlikte korumayı da kendi görevleri arasında sayarlardı. Tabii, buna ülkemizin o zamanki anayasası, yasaları, içtüzükleri ve gelenekleri de şimdikinden daha müsaitti. Ama Meclis’imizin bugünkü eksiklerini tamamlaması gene milletvekillerinin görevleri arasındadır. “Nasıl olsa, bizim değil, ‘cumhurbaşkanlığı hükümet sistemi’ni işletenlerin dediği oluyor” teslimiyeti içinde kalmayıp, o eksikleri gidermenin çaresini bulabilir milletvekilleri de... İktidarın ve destekçilerinin “hedef saydığı” politikacılardan Selahattin Demirtaş’ın durumuna gelince... Onun da hapishanedeki yatış süresi, yedi yılı aşkın... 1973 doğumlu. Mesleği avukatlık. Diyarbakır’da avukatlık yaparken aynı zamanda İnsan Hakları Derneği’nin Diyarbakır Şubesi başkanıydı. Öğretmen Başak Demirtaş’la evli. İki kız çocuğu var. 2010’da BDP’nin Diyarbakır milletvekilliğine ve BDP’nin eşgenel başkanlığına seçilmiştir. 2014’te Figen Yüksekdağ ile birlikte HDP’nin eşbaşkanlığına seçildi. 2014 Ağustos’undaki Cumhurbaşkanlığı seçiminde cumhurbaşkanı adayı oldu. Yüzde 9.76 oy aldı. 2016 yılında ise HDP Eşbaşkanı Figen Yüksekdağ ve dokuz milletvekiliyle birlikte, dokunulmazlığı kaldırılarak gözaltına alınmıştır. Hakkındaki iddialar, “suç işlemek amacıyla örgüt kurmak”, “terör örgütü üyesi olmak”, “silahlı terör örgütüne üye olmak”, “örgüt adına suç işlemek” gibi çok çeşitli... Ama bunların içinde, inandırıcı olanları arayıp bulmak, gene de kolay olmaz... Ben gazetelerde görüp televizyonlardan izlediklerimin arasında şimdiye kadar “suçu işlediğine inanmayı sağlayabilir” diyebileceğim bir kanıta rastlayamadım. Evet, gerekçeleri de tartışmalı olan 7 yıl, 30 yıl, 41 yıl süreyle hapiste tutulmak istenen pek çok insan... “Demokratik, sosyal hukuk devletimiz”in şu sıralardaki manzarası böyle... Bakalım, önümüzdeki günlerde, biraz olsun, yeni bir iyimserlik havası estirecek bir rüzgâr esecek mi?...",https://www.cumhuriyet.com.tr/yazarlar/altan-oymen/kavala-ve-demirtas-2211604
Altan Öymen,Normalleşme sorunu,22 Mayıs 2024 Çarşamba,"Son yerel seçimden sonra, malum, partiler arasında bir diyalog süreci başladı. Bunun öncüsü olan parti, seçimi kazanıp birinci parti olan CHP’ydi. Genel başkan Özgür Özel, AKP Genel Başkanı Recep Tayyip Erdoğan’ı ziyaret etti. İki genel başkan görüştüler. Erdoğan, o ziyareti iade edeceğini bildirdi. Öteki bazı partilerden ve sivil toplum örgütlerinden, süreçle ilgili açıklamalar geldi. Bazıları iyimserdi. Bazıları, bunun çok güç olduğu görüşündeydiler. İktidarın ve destekçilerinin tutumlarının buna imkân vermeyeceğini öne sürüyorlardı. Kamuoyunda ise doğal olarak o alandaki gelişmeler ilgiyle izleniyordu. *** O konuda en fazla dikkat çeken gelişmeler, AKP’nin yönetiminin adalet alanındaki tutumu ve kararlarıyla ilgiliydi. Ülkemizdeki cezaevleri, özellikle insan hak ve özgürlükleri açısından çok tartışmalı iddialarla suçlanıp tutuklanan ama haklarındaki iddiaların sonuca bağlanması bazen yıllarca süren insanlarla doluydu. Davalar sonuçlandıktan sonra da kararların bir kısmı, gerek Anayasa Mahkememizin kararlarına, gerek imza attığımız sözleşmelerle bizi de bağlayan uluslararası kararlara aykırı görülüyorlardı. İşin asıl kaygı verici yanı, anayasamızın -mahkemelerin siyasetin baskısından ve etkisinden uzak kalması için- koyduğu kurallara rağmen, iktidardaki veya iktidarın destekçisi partilerin sözcülerinin, o anayasal kurulları hiçe sayarak mahkemelerin ne yapmaları gerektiğini telkin edici tavırlarını, demeçlerini sürdürmeye devam etmeleriydi. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Mevcut yasalardaki “suç örnekleri”ne ek olarak “yeni suç”lar icat edilmesi için, yasa değişiklikleri hazırlanmaktaydı. “Etkin casusluk suçu” gibi. Bu ve benzeri durumların devam ettiği bir ülkede, “demokratik bir hukuk devleti”ndeki siyasal partiler arasındaki ilişkilerin “normalleşmesi”, tabii, kolay değildir. Bugünkü iktidar sorumlularının da -tabii, normalleşme sürecinin sürdürülmesinden yana iseler- bunun gereklerinin yerine gelmesine, kendilerinin de karşı olmadıklarının işaretlerini vermelidirler. Geçen yazıda belirtmeye çalışmıştım. Diplomaside “güven artırıcı adım”lar diye adlandırılan adımları atmaktan geri kalmamalıdırlar. Geçen hafta içinde Cumhurbaşkanı Recep Tayyip Erdoğan’ın yaşlarının ilerlemesine rağmen hapiste tutulmaları devam eden generallerin cezasının kaldırılmasıyla ilgili kararnameyi imzalaması o adımlardan biri sayılabilirdi. Beş komutanın listesi şuydu: Çetin Doğan (84), Fevzi Türkeri (83), Yıldırım Türker (83), Cevat Temel Özkaynak (79), Erol Özkasnak (78). Hapisten çıkışları ve aileleriyle buluşmaları, televizyondan izlenirken sadece onlar değil, onları izleyenler de çok duygusal anlar yaşadılar. O sahnelerin siyasal nedenlerinden çok, insani yanları etkileyiciydi. Haklarındaki haksızlıklar üzerinde -hapisten çıkışlarını sağlayan kararın imzalanmasının hayli gecikmiş olması dahil- üzerinde fazla durulmadı. Ama ne kadar ilginçtir ki durumun siyasi yanını iktidar sözcüleri hatırlattı. Hapisten çıkan paşalar, haklarındaki kararın bir “cezanın kaldırılması” olduğunu ifade etmişler. İktidar adına konuşanlar, buna itiraz ettiler. Peki, ne diyeceklerdi: “Af kararı” demeleri gerekiyormuş. Oysa, o işlem, anayasaya göre de yasalara göre de işlemler sırasındaki ifadelere göre de “af” değil. Anayasanın, cumhurbaşkanının görev ve yetkilerini sıralayan 104’üncü maddesine göre şöyle: (Cumhurbaşkanı) “Sürekli hastalık ve kocama sebebiyle kişilerin cezalarını hafifletir veya kaldırır.” İktidar destekçilerinin söylemlerine göre ise bu bir “af”... Bu konuda o kadar ısrarlılar ki aralarından biri, hapisten çıkanlar arasından gazetecilerin sorularını yanıtlayan ve haklarındaki işleme “cezanın kaldırılması” diyen bir generale kızmış, “Oradaki cezaevlerinde görevli olsaydım, onu yeniden hapse koyardım” diyor. Nedir bu “af” sözünde ısrar? Evet “af”, büyüklerden küçüklere uygulanan bir “iyilik” eylemi sayılır. Hatta “af”feden “büyük” insanı daha da büyüttüğü varsayılır. Ama bizim toplumumuzda o konuda bazı sınırlar var. Yaptığın iyiliği, o iyilikten faydalananın başına kakmayacaksın. Hatta başkalarına anlatıp bununla övünmeyeceksin. O yaptığını zaten Allah takdir eder... O konuda bir de söz vardır: “İyilik et, denize at. Balık bilmezse, Halik (Allah) bilir” diye... Gelenekleri bir yana koyup hukuki duruma bakarsak dava Avrupa İnsan Hakları Mahkemesi’nin konuları arasına da girmiştir. Hapiste yatanların özel hukukuyla ilgili hakları da dava konusu olmaktadır. Ayrıca “28 Şubat davası”yla ilgili olarak, hukukçular arasındaki tartışmalar da sürmektedir. Ama tüm bunları bir yana bıraksak bile, hapisten çıkanlara uygulanan “işlem”in anayasal adı “af” değil, “cezaların kaldırılması”dır. Ve o işlem, insani yanıyla birlikte, toplumumuzun şu sıradaki siyasi ihtiyaçları açısından olumlu sayılabilir. Ancak bugünkü duruma bakın ki bugünkü iktidar, aldığı “ceza kaldırma” uygulaması kararının olumlu tarafının toplumumuz tarafından görülüp bir iyimserlik etkisi yapmasına, bir başka açıdan da fırsat vermemeyi tercih etmiştir. O “ceza kaldırma” uygulamasıyla eşzamanlı olarak, mahkemelerin yeni ceza kararları alıp uygulamasını isabetli saydığını ve kararları desteklemekte olduğunu ilan ederek, benzeri ceza işlemlerini teşvik edici bir tavır takınmıştır. O konuya da daha sonraki yazımda değinmeye çalışacağım.",https://www.cumhuriyet.com.tr/yazarlar/altan-oymen/normallesme-sorunu-2209230
Altan Öymen,"Asker mi, sivil mi?",15 Mayıs 2024 Çarşamba,"Cumhurbaşkanı ve AKP Başkanı Recep Tayyip Erdoğan, Türkiye’nin yeni bir anayasaya olan ihtiyacının gerekçesini şu cümleyle açıkladı: “Cumhuriyetimizin 100. yılının darbe ürünü bir anayasayla karşılanmış ve geçirilmiş olmasını Türkiye demokrasisine yakıştıramayız.” Bu gerekçeyle Erdoğan, “Siyasetteki yumuşamanın yeni bir anayasa süreci için önemli bir fırsat olduğu”nu ifade ediyor. “Cumhurbaşkanlığı hükümet sistemi” adını taşıyan ve benzeri hiçbir demokratik ülkede görülmemiş olan bugünkü anayasal düzenimizin değişmesini isteyen pek çok kişi var ülkemizde. Ben de onlardan biriyim. Ama bu isteğin nedeninin, bu anayasanın “darbe ürünü” olduğunu öne sürmek çok yanlış olur. Çünkü anayasamız 1980 askeri darbesinin sonucunda hazırlanıp yürürlüğe girmiş olsa da 1995 yılında sivil bir koalisyon iktidarı zamanında önemli değişiklikler geçirmiş, antidemokratik hükümlerinin hiç olmazsa bir kısmından arındırılmıştır. 2010 yılında da bazı maddeleri gene bir sivil iktidar -hem de AKP iktidarı- zamanında yeniden değiştirilmiş ve halkoylamasından geçip yürürlüğe girmiştir. Bugünkü anayasamızın hükümleri ise 2017’de gene iktidardaki AKP çoğunluğunun -MHP’nin desteğiyle- kurduğu -gene sivil AKP hükümeti tarafındanbugünkü haline getirilmiştir. Yani bugünkü anayasaya yöneltilen haklı eleştirilerin, kanun koyucu olarak muhatabı, tamamen bugünkü “sivil” iktidardır. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Tabii, ülkelerin siyasal hayatında, hatalar yaparak ülkelerinin zararına yol açanlar, sadece askeri darbeciler değildir. Sivil siyasetçiler arasında o yanlışlara kendilerini kaptıranlar oluyor. Hatta o yanlış yola bile bile girenler ve iktidara seçimle geldikten sonra devletin rejimini değiştiren darbeler yaparak iktidarlarını sürdürmeye kalkanlar da oluyor. Bunu başarıp uzun yıllar iktidarda kalanlar da. Dünyanın yakın tarihinde öylelerinin sayısı da az değil. 20. yüzyılda, seçim yoluyla iktidara gelip yıllarca kalan ve sadece kendi ülkelerini değil, tüm dünyayı da felaketlere sürükleyen diktatörleri hatırlayalım. Çoğunun mesleğinin askerlikle ilgisi yoktur. Almanya’nın Hitler’i ressamlık tahsil etmişti. Askerlikle ilgisi, Birinci Dünya Savaşı’nda askere alınmış ve onbaşılık görevinde bulunmuş olmasıydı. İtalya’nın Mussolini’si gazeteciydi. İkisinin de kıyafeti sivildi. Yönetimi ele geçirince askerlerinkine benzer üniformalar giyip görüntülerini güçlendirmeyi tercih etmişlerdi. *** Kısacası, dünyamızın çeşitli ülkelerinde darbeye de zulme de baskıya da meraklı olan “sivil”ler de az değildir. O açıdan, iktidarda bulunanların mesleklerine bakıp “sivil mi, asker mi” olduklarını saptamadan önce, yaptıklarının ve yapacaklarının ne olduğunu veya ne olacağını anlamaya çalışmak önemlidir. Şimdi de şunu anlamaya ihtiyaç vardır: Sayın cumhurbaşkanının yeni bir “anayasa” ihtiyacından bahsederken acaba o anayasa ile hedefleri nelerdir? Mesela, millet olarak bugün karşılaştığımız çok ciddi sorunlardan biri, “adalet ihtiyacı”dır. Bugün o konudaki örneklerden sadece biri üzerinde duralım. Haksız yere ve çok uzun süre hapiste tutulan vatandaşlarımızın durumu meydandadır. Anayasa Mahkememizin kararlarına ve Uluslararası İnsan Hakları İlkeleri’nin -bizim de devlet olarak altına imza koyduğumuz- gereklerine uygun olmadığı defalarca saptanmıştır. Yeni anayasa o durumun düzelmesini sağlayacak kurallar içerecek, o alanlardaki sağlıklı uygulamalara yol açacak mıdır? Bu sorunun cevabı evet ise o konuda bazı adımların hemen atılması faydalı olmaz mı? Bazıları için, cumhurbaşkanının imzası yeter. Mesela, yaşları ilerlemiş tutukluların cezalarının kaldırılması için. Bazıları için Meclis’in iradesi yeter. Milletvekili seçilip de görevine başlayamayan tutukluların durumu gibi... Uluslararası görüşmelerde, “güven artırıcı önlemler” diye adlandırılan benzeri adımlar, daha sonraki kararlar ve uygulamaların başlangıcı ve teminatı sayılır. Ve siyasette çoktandır özlenmiş olan iyi ilişkilerin gelişmesine katkılar yapar. Bunun gibi, siyaset alanında atılmasında fayda olan ve atılması o kadar zor olmayan birçok “güven artırıcı önlem” var, ülkenin çok ağır sorunlarının çözüm yollarının açılmasını kolaylaştırmak için. Dilerim, onları siyasetçilerimiz de düşünüyordur.",https://www.cumhuriyet.com.tr/yazarlar/altan-oymen/asker-mi-sivil-mi-2206731
Altan Öymen,Gazetemiz de 100 yaşında,08 Mayıs 2024 Çarşamba,"Geçen yılın 9 Eylül’ünde Cumhuriyet Halk Partisi’nin, 29 Ekim’inde de ülkemizin yeni siyasal rejimi olan Cumhuriyetimizin kuruluşunu kutlamıştık. Dün de gazetemiz Cumhuriyet’in 100. yıldönümündeydik. Başta kurucusu Yunus Nadi ve nöbeti ondan devralan oğlu Nadir Nadi olmak üzere, zaman içinde kaybettiğimiz Cumhuriyet mensuplarını saygı ve rahmetle anarım. Cumhuriyet’in dünkü başyazısında belirtildiği gibi, Cumhuriyet, 31 yıldan beri Cumhuriyet Vakfı’nın yönetimi altında... O vakfın kuruluşuna ve yönetimine büyük katkıları olan değerli yazar arkadaşım İlhan Selçuk ile çalışma arkadaşlarından zaman içinde kaybettiğimiz Cumhuriyet mensuplarını da saygı, sevgi ve şükranla anarım. Ve Cumhuriyet’in eski zamanlardan bugüne kadarki tüm çalışanları ve her kademedeki yöneticileriyle birlikte değerli okurlarının 100. yıldönümünü kutlarım. *** Devlet olarak da parti olarak da 100 yıla ulaşmak, tabii, çok güzel bir şey. Gerçi o 100 yıllık zaman içinde, insanların hayatındaki koşullar, doğal olarak değişik. Onların organlarının yıpranması, hareketlerinin yavaşlaması, hafızalarının zayıflaması gibi etkenler 100. yıla yaklaşmalarından daha önce başlıyor. “İhtiyarlaşma” dönemine daha önce giriyorlar. Devletlerin, partilerin ve hele gazetelerin tarihinde ise öyle bir şey yok. Sahiplerinin, yöneticilerinin, yazarlarının, çizerlerinin yerlerine yenileri gelir. Gazetelerin ömürleri, onların katılmasıyla, devam eder. Tabii, yeni gelenlerin dünya görüşleri, gazetelerinin gazetecilik anlayışıyla bağdaşıyorsa... O durumda, devletler gibi gazetelerin de ömrü insanların ortalama ömürlerini aşarak çok daha uzun sürebilir. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Bizim Cumhuriyet gazetemizin tarihi de öyledir. Başlangıcından bugüne kadarki yayınları, kuruluşunun temel direği olan Cumhuriyet ilkelerine ve o ilkelerin sonucu olan devrimlere inanarak çok partili demokratik hayata geçiş süreci dahil her alanda çağdaşlaşmanın gereği olan atılımların hayata geçirilmesini destekleme kararlığıyla devam etmiştir *** Tabii, Cumhuriyet gazetesinin de bu 100 yıl içinde geçirdiği zor zamanlar az değildir. Tek parti döneminde de çok partili dönemlerinde de askeri yönetim zamanlarında da demokratik olduğunu iddia eden ama o iddianın tam tersine tutumlar takınan iktidarlar zamanında da... Yazarlarının, yöneticilerinin, yazıları, görüşleri yüzünden hapishaneye sokulmaları... Bazen “haklarındaki suç iddiasının ne olduğu da” açıklanmadan... Bunlar zaman zaman yaşanmıştır. Ama, “Cumhuriyet”, bütün o baskıcı uygulamaların ve aslı-astarı olmadığı sonradan ortaya çıkan suçlamaların üstesinden gelerek bugünlere ulaşmıştır. Ve belli ki bundan sonrasında da varlığını daha da güçlendirerek sürdürecektir. Ben, anılarımda da anlatmıştım, daha beş-altı yaşından itibaren, babasının okuru olduğu gazetelere bakarak okumaya çalışan hayli “kıdemli” bir Cumhuriyet okuruyum. Babam, mesleğine öğretmen olarak başlayıp, daha sonra Milli Eğitim Bakanlığı’nda yönetim mevkilerinde bulunmuş, pedagoji alanında kitaplar yayımlamış, o arada Cumhuriyet’e de aynı konuda yazılar yazmış bir eğitimciydi. Ben de gazetecilik hayatımın 1970’lerde ve 1980’lerin önemli bir bölümünde Cumhuriyet’in okuru olmamın yanında yazarlığını da yaptım. Yani anılarım pek çok, Cumhuriyet konusu açıldığında... O anılarımın içinde, bugün hayattan ayrılmış olan arkadaşlarım da çok... Son kaybımız, değerli yazarımız, sevgili arkadaşım Ali Sirmen’le birlikte, onların hepsini sevgi ve özlemle anıyorum. Gazetemizin imtiyaz sahibi Alev Coşkun ve Genel Yayın Müdürümüz Mine Esen ile Cumhuriyet ailesine, daha önceki ve şimdiki yöneticilerine, yazarlarına, tüm çalışanlarına ve tüm okurlarına bu 100. yıldönümü vesilesiyle de saygılarımı, sevgilerimi ve en iyi dileklerimi sunarım.",https://www.cumhuriyet.com.tr/yazarlar/altan-oymen/gazetemiz-de-100-yasinda-2204177
Altan Öymen,Normalleşme,07 Ağustos 2024 Çarşamba,"O ihtiyacı ilk vurgulayan siyasetçi, CHP Genel Başkanı Özgür Özel oldu. AKP Genel Başkanı Tayyip Erdoğan ise onun yerine “yumuşama” sözünü tercih etti. Ve parti liderleri arasında o iki başlık altında bir “diyalog” süreci yaşandı. Ve başlangıçtaki iki yüz yüze görüşme ile Kıbrıs’taki bir “aynı masada yemek” buluşması dışında, kamuoyundaki beklentileri karşılayacak bir gelişme yaşanmadı. Tam tersine, iktidar partisinin demokratik ilkelerle bağdaşmayan kararlar ve uygulamalarına yenileri eklendi. O “yeni”lerden biri, “Instagram”a konan yasak. O yasağın kaldırılması için ilgililerin görüşmeleri sürerken Erdoğan sosyal medya kuruluşlarının yayınları için “dijital faşizm” açıklaması yaptı. İktidarın medyadaki klasik basın-yayın organlarına uyguladığı cezalandırmalar malum: Yayınlarını beğenmediği televizyonlara, ağır para cezalarına ek olarak “ekran karartma” cezaları uygulatıyor. O cezaların artması halinde, ekranın tamamen kapatılması cezası uygulanabileceği tehdidini hatırlatıyor. Ayrıca beğenmediği yayınların ekrana çıkarılmamasını beklediğini ima ediyor. Yayınlarını beğenmediği gazetelerin de resmi ilanlarının kesilmesini sağlıyor. Yazarları hakkında soruşturma açılması yolunda telkinlerde bulunuyor. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Bütün bu karartmalar, kapatmalar, ilan kesme cezaları, para cezaları, tehdit altında tutma uygulamalarının demokrasinin kuralları arasında yeri yok. Tam tersine, basın özgürlüğü, bugünkü genişlemiş haliyle medya özgürlüğü, sadece medya mensuplarının değil, halkın olayları, düşünceleri öğrenme hakkı ve özgürlüğü olarak da, demokrasinin “olmazsa olmaz”larından biri. O imkânın var olmadığı yerde, nasıl seçecek ülkelerdeki milyonlarca seçmen kendilerini. Onların kim olduklarını, hangi düşünceleri temsil ettiklerini... Bir başka vesileyle değinmiştim: Eski Yunan’daki şehir devletlerinde o iş kolaydı. Her “şehirdevlet”te yaşayan ve vatandaş sayılıp oy hakkına sahip olan birkaç yüz insan stadyum benzeri bir yerde toplanıp, adayları görüp, dinleyerek, isterlerse sorguya da çekerek, onlar hakkındaki görüşlerini oluşturabilirler ve ona göre oy kullanabilirlerdi. Bugün, bu çağın ülkelerinde oy kullanacak insanların, yüz yüze görüp dinleme, konuşma seçimlerdeki adaylar hakkında bilgi edinmesi için gazete, televizyon, dijital yayın yoluyla “medya”yı izlemelerinden başka yol var mı? O yolun kapıları da kapatılırsa veya kapalı tutulması ihtimali var oldukça o ülke “demokratik ülke” sayılabilir mi?... *** Tabii, demokratik haklar ve özgürlükler, sadece basın özgürlüğünden, medya özgürlüğünden ibaret değil. Toplantı ve gösterilere katılma hak ve özgürlüğü var. Anayasamızın 34’üncü maddesi diyor ki: “Herkes, önceden izin almadan, silahsız ve saldırısız toplantı ve gösteri yürüyüşü yapma hakkına sahiptir.” Gerçi buna eklenen bir fıkrayla bu özgürlüğün kamu düzeni, milli güvenlik gibi gerekçelerle kanun çıkarılarak sınırlanabileceği belirtilmiştir. Ama anayasanın bir de 12’nci maddesi var ki kanun yoluyla “temel hak ve hürriyetler”in özüne dokunulamayacağını belirtir. Bunun gibi, “Özlerine kanun yoluyla da dokunulamayacağının belirtildiği temel hak ve özgürlükler” epey fazladır. Ama bugünün bir gerçeği şudur: Demokrasinin “olmazsa olmaz”ı sayılan ve anayasamıza göre, kanun yoluyla da “özlerine dokunulamayacağı” belirtilen “hak ve özgürlükler”in kaçının, “özlerine dokunulmaması” bir yana, yok sayıldığının örnekleri birbirini izlemeye devam ediyor. “Toplantı ve gösteri özgürlü”ğü, üniversitelerin kapıları kapatılarak, şehirlerin meydanları abluka altına alınarak, yollara barikatlar kurularak engelleniyor. *** Ben bu yazıyı yazarken masamın üstünde eski ve yeni anayasalar var. Türkiye’nin parlamenter demokratik bir rejim altında bulunduğu zamanların anayasaları da demokratik ülkelerde benzerine pek rastlanmayan sistemi oluşturmuş olan bugünkü anayasamız da... Meclis’in -başta denetleme alanındakiler olmak üzere- birçok yetkisini kaldırmış olan bir anayasa. Ama Meclis’in henüz kaldırılmamış yetkilerinin içinde de yapabileceği bir şeyler var. Meclis’in hiç olmazsa, o yetkilere yeniden sahip çıkmaya çalışması gerekiyor. Üstelik ekonomik ve sosyal alandan, eğitim alanına kadar başka birçok alandaki sorunlar, gün geçtikçe büyüyor. Özellikle de dış politika alanındaki sorunlar... Şimdi tatilde olan milletvekillerinin önümüzdeki günlerdeki olağanüstü toplantı günlerinin hemen arkasındaki bir tarihte yeni bir olağanüstü toplantı çağrısı yapmak için harekete geçmesinde büyük fayda var. Geçen yazılarda da belirtmeye çalıştım... En azından şu sıradaki savaş tehlikeleri karşısında bir durum değerlendirmesi yapılabilir o toplantıda. Ve bu, Meclis’in normalleşmesi yolunda atılacak bir adım olabilir.",https://www.cumhuriyet.com.tr/yazarlar/altan-oymen/normallesme-2235293
Altan Öymen,Kıbrıs ve barış,24 Temmuz 2024 Çarşamba,"Geçen hafta 20 Temmuz günü, Lefkoşa’da, Kıbrıs Barış Harekâtı’nın 50’nci yıldönümü törenleri vardı. CHP Genel Başkanı Özgür Özel, beraberindeki heyetle oradaydı. Heyetinde bugünkü parti yöneticileriyle birlikte, o harekâtla ilgili görevlerde bulunmuş olan eski yöneticiler de vardı. Ben de onlar arasındaydım. 20 Temmuz’daki kutlama törenine cumhurbaşkanı ve AKP Genel Başkanı Recep Tayyip Erdoğan’la birlikte Türkiye’deki öteki siyasal partilerin yöneticileri de davetliydi. Özel’in başkanlığındaki biz CHP heyeti, Lefkoşa’ya iki gün öncesinden gittik. Amacımız, “50’nci yıl” törenlerine katılmanın yanında, bugünkü yöneticiler, siyasetçiler ve sivil toplum temsilcileriyle görüşmelere biraz daha vakit ayırmaktı. Bu, beni özel olarak da ilgilendirdi. Çünkü 50 yıl öncesinde Kıbrıs’a “savaş muhabirliği” yapmak dahil, çeşitli vesilelerle birçok kez gidip gelmiştim. O zamanlardan anılarım canlanacaktı. Tabii, Kıbrıs’ta “o zamanlar” denince, akla önce Kıbrıs’ın iki rahmetli liderleri gelir. Dr. Fazıl Küçük ile Rauf Denktaş. Hazırlanan programa göre, önce onların anıt mezarlarını ziyaret edip saygı duruşunda bulunduk. Genel başkanımız Özel anıtlarına CHP’nin çelengini koyup anı defterini imzaladı. Daha sonra da cumhurbaşkanına, siyasal partilerin ve örgütlerin başkanlarına, toplum kuruluşlarına ziyaretlerde bulunduk.  Benim, bir mazeretim dolayısıyla katılamadığım iki ziyaret dahil, hepsinin çok yararlı olduğunu biliyorum. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol 20 Temmuz gününe gelince... O törene Türkiye’den gelen Recep Tayyip Erdoğan ile MHP Genel Başkanı Devlet Bahçeli de katılmıştı. Geçit töreninin yapıldığı meydan tribününde ve daha sonra Kıbrıs cumhurbaşkanının verdiği yemekte, CHP Genel Başkanı Özgür Özel ile aynı yerdeydiler. Kıbrıs Barış Harekâtı’nın 50’nci yıldönümü töreni o yemekten sonra bitti. Biz, Türkiye’den o törenlere katılanlar da Türkiye’ye döndük. *** Dün, dönüşümüzden bir gün sonra Devlet Bahçeli’nin televizyonlardan yaptığı bir konuşmayı dinledim. Kıbrıs’taki törene katıldığını, bundan çok memnun olduğunu söylüyor. Ve “20 Temmuz 1974 Barış Harekâtı’nın ne kadar önemli olduğunu” belirtiyordu. Şöyle diyordu: “Türk milleti tek yürek halinde Kıbrıs davasına inanmakta ve arkasında durmaktadır. Yıldönümünde, soydaşlarımızla birlikte olmaktan şahsım adına büyük bir sevinç duydum. Kıbrıs, sadece üzerinde hayat sürülen bir ada değil, Türk milletinin tarih ve şehitlik, kardeşlik anıtıdır. Tüm dikkatlerin odağı, Kıbrıs’tır. Öteden beri, açık veya gizli hesaplaşmaların ağırlık merkezi Kıbrıs’tır.” Ve Bahçeli, eğer Türkiye, 20 Temmuz 1974’te, uluslararası antlaşmalardaki haklarına dayanarak o müdahaleyi yapmasaydı, başına çok büyük dertler açılacağını anlatıyordu. Diyordu ki: “Girit’te ne yapıldıysa Kıbrıs’ta da aynısı planlanmıştır. Şayet Türkiye’nin 50 yıl önceki müdahalesi olmasaydı, Gazze’de yaşanan dramların aynısı yaşanacaktı.” Bunlar gibi cümlelerle Bahçeli, Türkiye’nin 20 Temmuz müdahalesinin hem Kıbrıs hem Akdeniz için ne kadar gerekli olduğunu vurguluyordu. *** Bahçeli’nin, Türkiye’deki dünkü konuşması uzundu. Konuları arasında iç politika sorunları da vardı. Sıra onlara gelince, üslubu değişti. Klasik hedeflerine karşı, klasik hücumlarına başladı. Onlardan da birkaç alıntı yapayım: Evet CHP... Yani, sayın Bahçeli’nin bu yıl 50’nci yıldönümünü kutladığı Barış Harekâtı’nı gerçekleştiren hükümetin başbakanı Bülent Ecevit’in o zamanki partisi. O hükümetin başbakan yardımcısı da Milli Selamet Partisi Genel Başkanı Necmettin Erbakan. İkisi de çoktandır rahmetli. Sayın Bahçeli, bütün konuşmasında ne onların adını andı ne partilerinin. Ama aklına, CHP’yi anma gelince sadece hakaretamiz sıfatlar kullanmak geliyor. *** Bahçeli’nin aynı konuşmasında sözünü ettiği, bir de “154 kişilik liste” var ki o da çok ilginç bir konu. Değerli meslektaşım Barış Terkoğlu, pazartesi günkü yazısında “154’ler” listesini de yayımlayarak anlattı. Bir başka yazıda ona da değinmek isterim. Özetle: Kıbrıs’ta yıldönümü kutladığımız olayın adı, “Barış Harekâtı”ydı. Törene katılan siyasal partilerimiz arasında da tam bir “barış havası” vardı. Türkiye’ye dönünce o hava birden değiştiriliverdi.",https://www.cumhuriyet.com.tr/yazarlar/altan-oymen/kibris-ve-baris-2230458
Altan Öymen,Adaylar ve sonrası,14 Şubat 2024 Çarşamba,"Aday saptamalarının da son aşamalarından sonra artık, seçimlerin “partiler arası” yarışma süreci başlayacak. Biraz daha önce başlasaydı o süreç, elbette daha faydalı olurdu. Ama tüm partilerin yerel seçimler öncesinde de tüm adayların tümünü “merkez”den tayin etme merakı, pek çok tecrübe geçildiği halde, hâlâ azalmadı. Son milletvekili ve cumhurbaşkanı seçimlerine iktidarın da muhalefetin de “ortaklık halinde girmesi” bir zorunluluktu. Ortakların “ortak aday” gösterme pazarlıklarını önseçimli yapmak, daha güçtü. Ama bu önümüzdeki seçimde, seçimin adı da ortada: “Yerel” seçim... Seçmenler, adayları, pek çok il ve ilçede hemşerileri, hatta bazılarında mahalleleri, komşuları arasından seçecek. Siyasi partilerin, o adayların kimler olacağını ve kimlerin olamayacağını belirleyecek mekanizmaların bir merkezde oluşturulması gerekir miydi? Öyle bir merkeze -her ihtimale karşıonaylanması yetkisi verilebilirdi. Ama esas, önseçim uygulamasının amacına uygun olmasını sağlayacak itirazları karara bağlayacak bir mekanizma kurmaktan ibaret kalırdı. Eski zamanlarda olduğu gibi... “Eski zamanlar” derken... Ben, malum, gazeteci olarak da siyasette bulunduğum sürelerde de o süreçleri yakından izlemiş olanlardan biriyim. Seçimlerde adayların en azından büyük bir kısmının örgüt (o zamanki adıyla teşkilat) tarafından seçilmesi uygulaması, demokrasiye geçiş süreciyle başlamış, o yetki, adayların önce yüzde 70’inin, sonra yüzde 80’inin o yolla seçilmesi sağlanmış, daha sonra da genel merkeze verilen önce yüzde 10, sonra yüzde 5 “merkez kontenjanı” dışında, tüm adaylar için kullanılmaya başlamıştır. Bir zaman gelmiş, önseçim kanun yoluyla da tüm partiler için geçerli hale sokulmuştur. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Sonra, önce kanunun “tefsir”i (yorumlaması), sonra da kanun değişikliği yapılarak o iş, başka birçok devlet faaliyeti gibi bugünkü “tek merkezli” uygulamalardan biri haline getirilmiştir. Günün birinde, elbette ülkemizde de “yeniden demokratikleşme” sürecinin başlamasıyla, gündeme gelecektir. Ama o vakte kadar siyasal partilerin, demokrasilerde partilerin aday belirlemesinin demokrasinin bir gereği olduğu hatırlanacaktır. Zaman içindeki tecrübelerden faydalanılarak gerçekleştirilecek düzenlemelerle yeniden kural haline gelecektir. Bu yazıyı, birçok defa tekrarladığım o dileği bir defa daha ifade ederek bitireyim. Ülkemizde şu sırada genel politika alanında olduğu gibi yerel politikada da gözden hiç uzak tutulmaması gereken ana hedef, son dönemde darmadağınık hale gelmiş ve büyük kısmı yok sayılmış olan demokratik kuralların ve uygulamaların yeniden ve daha da çağdaşlaştırılarak kazanılmasıdır. Önümüzdeki yerel seçimde ise ülkemizin her yerinde demokrasiye inanmış olan kişilerin kazanmasıdır. Demokratik Cumhuriyetimizin, daha önceden ülkemizde de yerleşmiş olan yasalarına, usullerine, kurallarına, kurumlarına yeniden kavuşmamızın sağlanmasıdır. Dünyanın gerçekten demokratik ülkelerinde hep var olduğu gibi... Ülkemizde her alanda önümüze çıkmış olan ve çıkmaya devam eden tüm olumsuzlukların temelinde o durumumuz vardır: - İnsanlarımızın çok büyük bir kısmının yoksulluk sınırı ve açlık sınırı altında yaşamaya mecbur bırakacak kadar bozulmuş olan ekonomik sorunlarımız. - Büyük bir kısmı kadınları hedef alan cinayetler başta olmak üzere uyuşturucu satıcılığı, dolandırıcılık dahil kriminal olayların merkezlerinden biri haline gelişimiz. - Basın özgürlüğü başta olmak üzere toplantı ve gösteri özgürlüğü dahil insanların doğumlarıyla birlikte kazandığı temel hak ve özgürlüklerinin çoğunun fiilen ortadan kalkmış olması. Hapishanelerin çoğunun, “fikir suçu” diye adlandırılan suçları işledikleri ileri sürülen “şüpheli”lerle doldurulmuş olması. - Halkın seçtiği milletvekillerinin görevlerine başlamasının, Anayasa Mahkemesi’nin iptal kararlarına rağmen önlenmesi... Ve daha, bu sütunun sınırlarına sığmayacak kadar çok ama herkesin her gün karış karşıya kaldığı başka birçok haksızlık, adaletsizlik örneklerinin birbirini izlemesi... Bunların ana kaynağı, bugünkü yönetim sisteminin yapısındaki yanlışlardır. Önümüzdeki yerel seçimlerin ve ondan sonraki gelişmelerin de “hayırlı sonuçlar” vermesinin, demokratik ülkelerdeki düzeye “yeniden” ulaşmasıyla mümkün olacaktır.",https://www.cumhuriyet.com.tr/yazarlar/altan-oymen/adaylar-ve-sonrasi-2175067
Altan Öymen,Ödüller ve Tuncer,06 Mart 2024 Çarşamba,"Başka siyasal partilerde de var mıdır, bilmiyorum. Ben örneklerini, uzun zamandır üyesi olduğum CHP’nin örgüt birimlerinde gördüm. O örgütlerden biri, İstanbul’daki Beylikdüzü ilçesinin CHP örgütü... Ekrem İmamoğlu’nun “büyükşehir”den önce belediye başkanlığını yaptığı ilçenin örgütü. Ödülünün adı “Vefa Ödülü”. Önce, onun zamanında oluşturulmuş, o zamandan beri her yıl, o konuda bir jüri kuruluyor. O yılın ödül adaylarını belirliyor. Seçimini yapıyor. Ve ödüller, özenle düzenlenen bir program çerçevesinde sahiplerini buluyor. Ödüle aday gösterilmek için CHP’ye üye olma şartı yok. Konuyla ilgili yönetmeliğe göre, “CHP’nin temsil ettiği dünya görüşüne ve değerler sistemine katkıda bulunmaları” önemli. Hatta, eğer o katkı uluslararası alanda da etkili oluyorsa, ödüle aday gösterilenin hangi ülkenin vatandaşı olduğuna da bakılmıyor. Mesela, Türkiye’nin Avrupa Birliği’ne katılma müzakerelerinde onu destekleyen Sosyalist Enternasyonal’in o zamanki başkanı Yorgo Papandreu gibi başka bir ülkenin vatandaşına da verilebiliyor o ödül. *** Beylikdüzü’nün CHP ilçe başkanlığının bu yılki ödül töreninde ben de bulundum. Bu yıl, ödüllendirilen yedi aday vardı. Her yılki gibi, hem devletin veya partinin merkezi yönetim mevkilerinde bulunmuş olan kıdemlileri hem de yerel örgütlerde görev almış olan insanları... Bazılarını son bir yıl içinde kaybetmiştik. Muhtarlıktan, milletvekilliğine, ilçe başkanlığından parti yöneticiliğine kadar birçok görevde bulunduktan sonra aramızdan ayrılan -benim de uzun yıllar birlikte çalıştığım değerli arkadaşımrahmetli Ayhan Altuğ’un ödülü ailesine sunuldu. Mesleği astsubaylık olan, emekli olduktan sonraki ömrünü ise CHP’nin Beylikdüzü’ndeki örgüt üyesi olarak çalışmakla sürdüren Tekin Turan da rahmetli olmuştu. Onun ödülü de ailesince alındı. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Adı şu sıralarda doğal olarak çok anılan Eskişehir’in unutulmaz büyükşehir belediye başkanı Yılmaz Büyükerşen, her zamanki gibi güzel bir konuşma yaptıktan sonra ödülünü aldı. Sonra bir öğretmen, Pınar Ertuğrul... Sonra CHP İstanbul İl Başkanlığı’nın eski yöneticilerinden rahmetli Yeter Büyükdurmuş. Ödülü oğlu Levent Büyükdurmuş’a sunuldu. Sonra, gene bir kıdemli, emektar ama gene eskisi gibi genç bir partili dostum, Yüksel Çengel... O da bu yılın ödül alanları arasındaydı... Ödülleri sunanlar arasında CHP’nin eski ve yeni yöneticileriyle birlikte İstanbul Büyükşehir Belediye Başkanı Ekrem İmamoğlu da vardı. CHP Genel Başkanı Özgür Özel de, Erol Tuncer’in ödülünü sundu. Erol Tuncer, malum, CHP’nin 1980’den sonraki 12 yıllık yasaklı döneminde partinin -kendileri de yasaklı olan- ama partilerinin varlığını mümkün olduğu kadar sürdürmeye çalışan “son genel yönetim kurulu” üyelerinin başındaydı. 12 Eylül’e kadarki partilerin tümünün “siyasi yasaklı” olduğu o dönemde, CHP’nin yerine -askeri yönetimin tercihiyle- Halkçı Parti adıyla bir parti oluşturulmuştu. Ecevit’in desteklediği DSP ise ayrıca kurulmuştu. Bir de gene CHP yerine kurulan ve CHP’lilerin büyük kısmı tarafından da desteklenen SODEP vardı. Ama ilk seçimlere girmesi engellenmişti. *** Böyle bir ortamda, o durumu değiştirmeyi başaran tek siyasi parti, CHP olmuştur. Ödülü bugünkü CHP Genel Başkanı Özgür Özel tarafından sunulan Erol Tuncer’in o gelişmedeki rolü çok önemlidir. Tuncer’in o görevi kabul ettiği sırada partinin durumunun özeti şuydu: Bülent Ecevit’in, partiden ayrılmasından sonra CHP’nin son genel sekreteri Mustafa Üstündağ bir trafik kazası sonucu vefat etmişti. Yönetim hiyerarşisinde daha sonra gelen genel sekreter yardımcılarından en kıdemlisi de Erol Tuncer’di. Genel yönetim kurulunun diğer üyeleriyle birlikte, yasaklı partinin kendisi de yasaklı olarak en üst kurulunun yöneticiliğini üstlenecek olan kişi kendisiydi. Erol Tuncer o görevi kabul etti. Benim de mensubu olduğum genel yönetim kurulunu yıllar boyunca fiilen yönetti. Sonuçta 1990’li yıllardaki Süleyman Demirel ve Erdal İnönü’nün kurduğu koalisyon zamanında çıkarılan yasayla, “kapalı partiler”le ilgili yasak kaldırıldı. Ve CHP, yasakları kalkan eski partiler arasında, kuruluşundan bu yana, aynı ilkeler, hedefler, program, aynı ad ve amblemle yeniden faal hale gelen tek parti oldu. Erol Tuncer’in faaliyet alanında ayrıca TESAV Vakfı başkanı olarak yaptığı çalışmalar da var. Onlar da çok değerlidir. Kendisini o çalışmaları için de kutlarım. CHP’nin yeniden açılış sırasındaki çalışmaları için ise CHP’nin varlığının önemine inanmış bir parti üyesi olarak teşekkürlerimi de sunarım.",https://www.cumhuriyet.com.tr/yazarlar/altan-oymen/oduller-ve-tuncer-2182540
Altan Öymen,Seçimler ve anketler,17 Nisan 2024 Çarşamba,"31 Mart seçimleri, malum, AKP’nin “en fazla oy alan parti”, yani “birinci parti” olma durumunu sona erdirdi. O durumdaki parti, artık CHP’dir. Türkiye’deki seçimlerin her birinin sonuçlarını, yorumlarıyla birlikte kitap dizisi halinde yayımlayan TESAV Vakfı Başkanı Erol Tuncer, cumartesi günkü Cumhuriyet’teki yazısında, 31 Mart’taki sonucun “sıralama cetveli”ni özetledi. Ben de bu yazıda o özetin özetini hatırlatayım. Sıralama şöyleydi: 1- CHP: Büyükşehir belediyesi sayısını 11’den 14’e, il merkezi belediyesini 11’den 21’e, ilçe belediyesini 180’den 337’ye, belde belediyesini 50’den 61’e çıkarmıştır. Ülke çapındaki toplam belediye sayısı da 250’den 433’e çıkmıştır 2- AKP: Belediye başkanı sayıları, büyükşehirlerde 15’ten 12’ye, il merkezi belediyelerinde 24’ten 12’ye, ilçe merkezi belediyelerinde 514’ten 356’ya, beldelerde 203’ten 169’a düşmüştür. Ülke çapındaki belediye sayısı da 756’dan 540’a düşmüştür. 3- YENİ REFAH: Üçüncü sıradaki parti “Yeniden Refah”tır. İlk defa girdiği seçimde bir büyükşehir (Şanlıurfa) belediyesi, bir il merkezi belediyesini (Yozgat), 39 ilçe, 24 belde belediyesini kazanmıştır. Ülke çapında belediye sayısı 65 olmuştur. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol 4- HDP-DEM: Geçen yerel seçimdeki gibi, üç büyükşehir belediyesini kazanmış, geçen seçimdeki 5 il merkezi belediye başkanlığını 7’ye, toplam belediye sayısını 61’den 85’e çıkarmıştır. 5- MHP: Geçen seçimde bir (Manisa) büyükşehir belediye başkanlığı kazanmışken bu seçimde büyükşehir belediye başkanlığı kazanamamıştır. 10 il merkezi belediye başkanlığı 10’dan 8’e, ilçe belediye başkanlığı 134’den 122’ye düşmüştür. Belde belediye başkanlığı sayısı ise 48’e çıkmıştır. Ülke çapındaki belediye sayısı ise 234’ten 228’e düşmüştür. 6- İYİ PARTİ: Geçen seçimde 18 ilçe ve beldede belediye başkanlığı kazanmıştı. Bu seçimde bir il merkezinde (Nevşehir’de) 24 ilçede ve 7 beldede kazanmıştır. 7- BBP: Bir il merkezi (Sivas) ile 14 ilçe ve 5 belediye başkanlığı kazanmıştır. Partilerin oy oranlarına gelince. Sırasıyla şöyledir: CHP: Yüzde 37.77, AKP: 35.47, Yeniden Refah: 6.19, HDP/ DEM Parti: 5.70, MHP: 4.99, İYİ Parti: 3.77, BBP: 0.44 *** Tabii, “seçim sonuçları” denilirken seçmenlerin seçime katılım oranlarını da göz önünde tutmak gerekir. Katılım oranı, geçen seçime göre nasıldı? Artmış mıdır, azalmış mıdır? Azalmıştır. Bu defaki 31 Mart yerel seçimlerin gazetelere yansıyan resmi oranlara göre, o oran bu yerel seçimde yüzde 78.5 olmuştur. Ama 2019’daki yerel seçimlerde 84’ün biraz üstündeydi. Geçen yılki cumhurbaşkanı ve milletvekilliği seçimlerinde de gene yüzde 84’ü aşmıştır. Yani, son 31 Mart seçimlerindeki katılım da eski seçimlere göre, en az 6 puanlık bir eksiliş vardır. Bu niçin böyledir?.. Şu sırada yapılan yorumlar çeşitlidir. Bir kısmının yorumu şöyledir: Daha önce AKP’nin ve/veya AKP’yle işbirliği yapan partilerin eski yandaşlarından bir kısmı artık o tutumlarından vazgeçmiş olmalılar ki sandığa gitmiyorlar. Veya, seçmen listelerine, sandığa gelip AKP veya yandaşlarına oy verecekleri düşüncesiyle kaydettirilmiş olanlarla, mesela ilgili bir kısım göçmenlerle ilgili hesaplar yanlış çıkıyor. AKP veya yandaşlarına oy vermemeye niyetli olanlar da az değil göçmenler arasında da... Bir de muhalefete oy vermek isteyip de çeşitli baskı girişimleriyle karşı karşıya kalmaktan kaygı duyan vatandaşlar da var. Kendileriyle veya yakınlarıyla ilgili güçlüklerle uğraşmak zorunda kalabileceklerine inanıyorlar. Çekimser kalmak istiyorlar... Bunlar gibi daha birçok nedenden söz ediliyor. Fakat bunlar ve benzeri konularda etraflı bir araştırma yapılmış mıdır, ben bilmiyorum. “Kamuoyu araştırmaları” yapmakta olan çok sayıda kurumlar var artık ülkemizde... Bence o kuruluşların, bir de bu “oy kullanımının azalması”nın nedenlerini, gerektiği gibi araştıracak çalışmalar yanmasında büyük fayda var. Tabii, seçimlerle ilgili sağlıklı anketlerin yapılması, daha başka sebeplerin de etkisi altında giderek daha da güçleşiyor. Ama o güçlüklerin aşılması için, o güçlüklerin kaynağının gerçekçi bir şeklide saptanması gerekir.",https://www.cumhuriyet.com.tr/yazarlar/altan-oymen/secimler-ve-anketler-2197005
Altan Öymen,23 Nisan ve bir temenni,24 Nisan 2024 Çarşamba,"Dün 23 Nisan’dı. Türkiye Büyük Millet Meclisi’nin kuruluşunun 104. yıldönümüydü. Aynı zamanda da “Çocuk Bayramı”ydı. Başta çocuklar olmak üzere hepimize kutlu olsun. Türkiye Büyük Millet Meclisi’nin “Egemenlik milletindir” ilkesine göre kuruluşu, bir yandan da büyük bir kısmı işgal altına girmiş bulunan ülkemizi işgalden kurtaracak olan Kurtuluş Savaşı’mızın düzenli orduya kavuşmasının da başlangıcıdır. İstanbul’daki “Meclisi Mebusan”ın kapatılmasından sonra seçim yoluyla oluşturulup Ankara’daki çalışmalarına başlayan Türkiye Büyük Millet Meclisi, hem halkımızın temsilciliğini hem ülkenin işgal dışında kalmış yerlerinin fiili yönetimini üstlenmiştir hem de “Türkiye Büyük Millet Meclisi Orduları” adı altında örgütlenen silahlı kuvvetlerimizin yönetimini... Meclis, kendi başkanlığına seçtiği Mustafa Kemal Paşa’yı, o orduların başkomutanlığına da seçmiştir. Ve bu özellikleriyle Türkiye Büyük Millet Meclisi’nin milletvekillerinin bir kısmının, Meclis’teki görevlerini yürütürken bir yandan da “seçim çevreleri”ne gider gibi “savaş meydanları”na gidip savaşlara katıldıkları zamanlar yaşanmıştır, düşmanın Ankara yakınlarına kadar yaklaşıp top seslerini Ankaralılara duyurabildiği zamanlar... Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Ve sonuç: İnönü Savaşları, Sakarya Savaşı, Başkomutanlık Meydan Muharebesi, İzmir’in geri alınması... Ve zafer... Sonra da savaştaki hasım devletlerle yürütülen diplomatik müzakereler... O müzakerelerin bir kısmı savaş sırasında başlamış, hatta bazıları sonuca bağlanmıştı. Lenin zamanındaki Sovyet yönetimiyle görüşülüp antlaşmalar imzalanmıştı. Güney illerimizin bir kısmına tamamen yerleşmeye çalışırken, barış görüşmelerine razı olup Ankara Antlaşması’nı imzalayan Fransızlarla da barış yoluna ulaşılmıştı. Zaferden sonraki Mudanya Mütarekesi ve onun arkasından da Lozan görüşmeleriyle Türkiye’nin yeni sınırları belirlenecekti. Sonra boğazlardaki kesin egemenliğimizi sağlayan -1936’daki- Montrö Sözleşmesi imzalanacaktı. Hatay’ın Türkiye’ye katılması yolunda Fransa’yla sürdürülen görüşmeler de -1938-1939’da- sona erdirilip kesin sonuca ulaşılacaktı. “Yurtta barış dünyada barış”... Türkiye, bu dört sözcüklü “dış politika” ilkesinin gerçekçi ve akılcı uygulamalarıyla, başta komşuları olmak üzere dünyanın birçok ülkesini etkilemiş ve 1940’ların sonlarındaki İkinci Dünya Savaşı dönemine, barış içinde kalmayı hedef edinmiş bir ülke olarak girmiştir. Tabii, “Hazır ol cenge, eğer ister isen sulhü salah” ilkesine uygun bir “savaşa hazır” olmanın caydırıcılığını kullanmayı da hiç ihmal etmeden... Ve o dönemin o büyük savaşına katılmama başarısını gösteren nadir ülkelerden biri olabilmiştir. Ayrıca dönem içinde çağdaşlaşma atılımlarını hep sürdürmüştür. Laiklik, kadın hakları, eğitim devrimleri... Hepsi amacına ulaşmış veya yaklaşmıştır. Gerçekçi ve dikkatli ekonomik politikalarla, 1920’lerin sonlarında başlayan dünya ekonomik buhranını en az zararla atlatmayı başarmıştır. Ve İkinci Dünya Savaşı’nın bitiminden hemen sonraki demokratikleşme sürecini de başlatabilmiştir. Elbette daha sonraki zamanlarda Türkiye’nin çeşitli alanlarda güçlükler yaşadığı; demokrasisinin sarsıntılara uğradığı, hatta resmen rafa kaldırıldığı dönemler de olmuştur. Bugün de başta demokrasi ve ekonomi alanında olmak üzere sorunları, hep değindiğimiz gibi az değildir. Ama milletimizin bu 104 yıllık süre içinde edindiği deneyimler de az değildir. O deneyimler arasında, Meclis’imizin “fesh” edilerek kapalı tutulduğu yıllar da vardır. Bazı “sıkıyönetim”lerin o Meclis’i dışarıdan idare etmeye teşebbüs ettiği yıllar da vardır. Çok şükür, o yıllar artık geride kaldı. Ama bugün, anayasa ve yasa değişiklikleriyle, hatta bazen sadece yorumlar yoluyla yürütülmekte olan uygulamaların, Meclis’imizin yetkilerini, demokrasi içindeki eski zamanlara göre çok daha daraltmış olduğunu, örnekleriyle görüyoruz. Meclis’imizin 104. yıldönümünü kutlarken bu gerçeğin unutulmamasını ve tüm ilgililere unutturulmamasını temenni ederim.",https://www.cumhuriyet.com.tr/yazarlar/altan-oymen/23-nisan-ve-bir-temenni-2199361
Altan Öymen,Hâkim teminatı Adli teminat Yargıç güvencesi…,17 Ocak 2024 Çarşamba,"Yukarıdaki üç başlığın üçünün de hatırlatmak istediği şey aynı: Cumhuriyetimizin demokratikleşmesi sürecinin başlangıcında ortaya çıkan çok önemli bir sorunu çözmenin anahtarı oldu o sözcükler. Sorun şuydu: - Türkiye, 1930’da Atatürk’ün de teşvikiyle kurulan Serbest Fırka’nın, çıkan olaylar sonucunda kapatılmasından sonra, İkinci Dünya Savaşı’nın da devreye girmesiyle, 1945’e kadar tek partili bir cumhuriyet olarak kalmıştı. Gerçi 1945’te İkinci Dünya Savaşı’nın Avrupa bölümündeki savaşlar bittikten hemen sonra “çok partili demokratik hayata” geçmeye başlamıştı. Ama o yoldaki gelişmeler hızlandırılamamıştı. Tam tersine, 1946 yılında gerçekleştirilen ilk çok partili genel seçimle ilgili olarak tartışmalar bitmek bilmiyordu. - İktidardaki İsmet İnönü’nün başkanlığındaki CHP ile muhalefetteki -Celal Bayar’ın başkanlığındaki- Demokrat Parti arasındaki gerginlikler kısa zamanda yoğunlaşmıştı. Muhalefetteki Demokrat Partililer, 1946’daki o, “ilk çok partili seçim”de, propaganda sürecinden başlayarak “oy verme” ve oyların sayılması sürecinde, iktidardaki parti lehine haksızlıklar ve usulsüzlükler yapıldığını öne sürüyordu. - Gerçi çok partili hayata geçildikten sonra seçim yasalarında büyük değişiklikler yapılmıştı. İki dereceli seçimden “tek dereceli”ye geçilmiş, seçim güvenliğinin sağlanması için pek çok tedbir alınmıştı. Ama Demokrat Parti muhalefetinin görüşüne göre bunlar, “seçim güvenliği”nin yeteri kadar sağlanmasına yetmiyordu. Çünkü o konudaki yetkiler, iktidardaki parti yönetiminin atadığı memurlara verilmişti. Valilere, kaymakamlara, iktidar partisinin tek başına girip kazandığı seçimlerle işbaşına gelen belediye başkanlarına... Onların da kendilerini o mevkiye getiren iktidarın seçilmesini istemeleri mümkündü. Seçim sırasında çıkan bazı olaylar da zaten bunu gösteriyordu. Bu durum değişmedikçe, seçim güvenliği inandırıcı bir şekilde sağlanmadıkça Demokrat Parti bundan sonraki seçimlere girmek istemiyordu. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Sonuç da öyle olmuştu. Daha sonra yapılan ara seçim, yerel seçim gibi seçimlere girmemişti Demokrat Parti (DP). Ayrıca seçim güvenliği olmadığı sürece bir sonraki genel seçime de girmeyecek, o zaman ünlenen deyimle “sineimillet”e dönecekti. Yani hiçbir seçime girmeyecekti. İktidar partisi CHP ise geriye kalan küçük partilerle karşı karşıya kalacaktı. Yeni seçimde “Nasıl olsa kazanacak” tahmini içinde “tek kale futbol” oynamak gibi bir durumda olacaktı. Yani Türkiye’nin çok partili demokratik hayata gereği gibi geçmesi, gene “bir başka bahar”a kalacaktı. Öyle bir sonuç, başta İnönü olmak üzere yönetimdeki CHP’lilerin hiç istemedikleri bir durumdu. Demokratikleşme sürecinden ayrılmayı düşünmedikleri için, önce kendi aralarında, sonra da Demokrat Partililerle uzlaşma görüşmelerine başladılar. Ve sonuç şu oldu: İktidardaki CHP grubuyla muhalefetteki DP grubunun temsilcileri, yeni bir seçim kanunu hazırlamak için bir masanın etrafına oturdular. DP’nin talebi, başlangıçtaki gibiydi: Seçimlerin eşitlik ilkesine uygun olarak güvenlik içinde geçmesinin sağlanmasıydı. Bu ancak seçimle ilgili tüm konuların, hâkimlerin yetki ve görev alanı içinde olmasıyla sağlanabilirdi. Seçim mevzuatı buna göre düzenlenmeliydi. CHP, buna artık, ilke olarak itiraz etmiyordu. O düzenin nasıl kurulacağı kanunla belirtilecekti. Kanunun hazırlanması iki aşamalı olacaktı. Birinci aşamada hâkimlerden, hukukçu öğretim üyesi ve uzmanlardan oluşan bir “Bilim Kurulu” kurulacaktı. O kurulun başında Yargıtay başkanı (o zamanki Başkan Halil Özyörük) bulunacaktı. Bilim Kurulu, başka demokratik ülkelerdeki seçimlerle ilgili mevzuatı inceledikten sonra karşılaştırmalı çalışmalar yaparak Türkiye için bir taslak hazırlayacaktı. O taslak Bilim Kurulu’nca görüşüldükten sonra Meclis’teki CHP ve DP’nin temsilcilerinden oluşan bir komisyonda son şeklini alıp Meclis’e sunulacaktı. Orada da görüşülüp kabul edilirse Türkiye, iki büyük partinin birlikte hazırladığı bir seçim kanununa sahip olacaktı. Ve bu plan yürürlüğe girdi. 1950’nin başlarında, Türkiye’nin iki büyük partisinin oybirliğiyle kabul edildi. Ve daha sonraki seçimlerin büyük kısmında aynen uygulandı. Çok da başarılı oldu. Sonrasından gelecek yazımda söz edeceğim.",https://www.cumhuriyet.com.tr/yazarlar/altan-oymen/hakim-teminati-adli-teminat-yargic-guvencesi-2163854
Altan Öymen,Kabahat kimde?,03 Ocak 2024 Çarşamba,"Yeni yılın ilk iki gününde, gazetelerin manşetlerine en fazla yansıyan olay, Suudi Arabistan’daki futbol maçı. Durum sosyal medyada da öyle. Herkes soruyor, “Kabahat kimde?” diye... Bugünkü durumda, malum, spor dallarında profesyonel kurallar devrede. Hele futbol oyunlarının organizasyonunda maçların seyredilmesine, organizasyonundan reklamının yapılmasına kadar birçok alanda gelir gider hesapları var. O hesaplar, bizim FenerbahçeGalatasaray takımlarının yönetimlerinde, Türkiye Futbol Federasyonu’nda ve hükümette de yapılıyor. Tabii, Cumhurbaşkanlığı’nca da... Arkasından pazarlığa çıkılmış. Talepler arasında Suudi Arabistan var... Suudilerle anlaşılmış... Karara göre, Süper Kupa final maçı, başkent Riyad’da yapılacak. Fakat sıra, anlaşmanın ayrıntılarına gelince şu fark edilmiş: Suudi Arabistan yönetiminde Türkiye’deki bazı konulara karşı bir alerji var. Bu alerjinin en yoğun olduğu alan da Atatürk ve Cumhuriyetle ilgili konular... Maç etkinliği sırasında bizim takımlarımızın ve Riyad’a gidecek vatandaşlarımızın o konulardan uzak durmasını istiyorlar... *** Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Aslında o durum Türkiye’de bilinmiyor değil. En başta Dışişleri Bakanlığı mensuplarımızın her kuşağında, o durumun çeşitli örnekleriyle karşılaşmış olanlar var. Suudi Arabistan’dan Türkiye’ye ne zaman bir ziyaret programı yapılacak olsa, şu soru ortaya çıkar: Suudiler, ziyaretin programında Atatürk’ün anılarıyla ilgili herhangi bir etkinlik bulunmasını istemezler. Oysa öteki ülkelerden yapılan her önemli ziyaret programına, Atatürk’ün Anıtkabir’ine çelenk konulması vardır. Bunun zaten, Türkiye’nin teklifiyle hatırlatılmasına gerek yok. Ziyaretçi heyetin programcıları kendileri isterler. Çünkü, adettendir. Birçok ülkenin yabancı ziyaretçilere göstermek istedikleri milli yerleri vardır. Fransızların Paris’teki Zafer Anıtı gibi, Rusların Kremlin’i, Yunanların Akropol’ü gibi... Ziyaret programları hazırlanırken onların da programa konulmasını ya onlar ister ya da karşı taraf bunu önceden bildiği için, önceliği, kendisi önerir. Suudi Arabistan’dan Türkiye’ye resmi ziyaret programının hazırlanmasında ise iki taraf da durumu önceden bildiği için o konuda pek tartışmaz. Çalışma ve görüşme saatleri o şekilde hazırlanır ki Anıtkabir dahil, programa başka etkinlikleri koyacak zaman kalmaz. *** Evet, bu gerçek çoktandır bilinir, başta dışişleri mensupları olmak üzere devletimizin ilgili bölümlerinin mensupları arasında... Ama bu “Riyad’daki maç” konusu ortaya çıktığında, o konuyu görüşenler arasında bunun farkında olup tartışma açan kimse çıkmamış. Veya farkında olsa bile sözünü dinletecek kimse bulamamış. Yoksa, işin bugünlere varmasında çok daha önce o Riyad programından vazgeçilirdi. Zaten gelişmeler sırasında görüldü. O Süper Kupa maçının Türkiye’nin herhangi bir stadyumunda yapılması mümkündü. Tabii, elde edilecek gelir, Suudilerden elde edilecek gelirlerden fazla olmazdı. Ama gerek halkın gerek kurumların katkısıyla, üstelik çok daha fazla ve çok daha heyecanlı bir seyirci topluluğu önünde oynanması mümkündü. Hatta, maç seyretmek için Riyad’a gidecek futbol meraklıları, Riyad yerine -maç hangi ilimizin standında yapılacaksa- oraya giderlerdi. *** Bu yapılamadı. Niçin yapılamadığı tartışılıyor. Gazetelerin, televizyonların yayımladığı bilgilere göre, yapılan yorumlarda kimi kabahati federasyonda buluyor kimi bazı kulüp yöneticilerinde veya Suudilerle görüşmeleri yürütenlerde. Tabii, hükümetteki o durumla ilgili siyasetçiler de var... Ama onların hepsinin üstünde cumhurbaşkanı da var. O da hem eski bir futbolcu olarak futboldan anlıyor hem de milletimizin tümünü temsil ediyor. “O, Suudi Arabistan önerisini nasıl oldu da kabul etti” diye soruluyor. O soruya karşı, onun işlerinin çokluğu, çeşitliliği dolayısıyla her konuyla uğraşmasının mümkün olmadığı hatırlatılıyor. Buna karşı “Pek çok sayıda danışmanı var. Onlar onu uyarmıyor mu” diye soruluyor. Ve “kabahatin kimde olduğu” sorgulanması, diğer sorularla devam ediyor: -Danışmanların ona ulaşması kolay değil ki... Orada bir reform gerekiyor. -Bakanlar Kurulu var, Spor Bakanlığı var. -Hükümet toplantıları da her zaman mümkün değil. -Dışişleri var, mali konular var. Nasıl yetişebilecek hepsine cumhurbaşkanı? Bütün bunlarda gerçek payı var, tabii... Ama bence, şu soru da sorulmalı ve cevabı mutlaka, hem de kısa zamanda, aranmalıdır... Bu konuda herkesin hataları olabilir... Ama başka birçok konuda olduğu gibi, bu konuda da içinde bulunduğumuz “yönetim sistemi”nin hiç kabahati yok mu? Evvelden, bütün bu ve benzeri soruların çarelerinin arandığı bir Meclis’imiz vardı... Yetkileri arasında “genel görüşme”den, Meclis soruşturmasına, gensoruya, sorumlu hükümetlere ve bakanlara yöneltilebileceği sözlü sorulara kadar birçok yetkisi vardı. Yetkiler, gerekli göründüğünde hükümet mensuplarının bile görevlerine güven oylamasıyla son verme yetkisi vardı. Bütün bunların sebebi, “eski” o sistemin yerine “bugünkü yönetim sistemi”ne geçilmesi değil mi? Bence asıl konu odur. Sorulacak soru da basit: “Bu sistem hep devam mı edecek? Değişmesinin vakti, çoktandır gelmedi mi?...”",https://www.cumhuriyet.com.tr/yazarlar/altan-oymen/kabahat-kimde-2158659
Altan Öymen,Ali Sirmen’i uğurlarken,20 Mart 2024 Çarşamba,"Bu yazımın konusu, dünkü cenaze töreni... Değerli gazeteci-yazarımız Ali Sirmen’i toprağa verdik. Kadim dostum Ali Sirmen’i saygı ve sevgiyle anmayı, o törenle ilgili izlenimlerimi anlatarak masa başında da sürdürmek istiyorum. Tören dün sabah saat 11.30’da Cumhuriyet gazetesinin Şişli’deki merkez binasının bahçesinde başladı. Ben oraya amcamın oğlu Onur Öymen’le birlikte gittim. Onur Öymen, Ali Sirmen’in ilkokul sıralarından başlayıp, ortaokul ve lise yıllarında devam eden sınıf arkadaşı... İkisinin de annelerinin mesleği öğretmenlik... Cumhuriyetin ilk döneminde yetişen tüm öğretmenler gibi tüm çocukların çağdaş bir eğitim görme olanağını bulmasını istiyorlar. Mümkünse dil öğrenmelerini... Yüksek eğitimlerini başarıyla tamamlayıp, meslek sahibi olmalarını. Hep birlikte, etraflarına danışıp o imkânı da sağlamaya çalışıyorlar. Onları Galatasaray Lisesi’nin ilk bölümüne vermeyi hedefliyorlar. Ve bunu başarıyorlar. Galatasaray, Osmanlı Devleti’nin son zamanlarında olduğu gibi Cumhuriyetin ilk yıllarında da o çağdaş ve başarılı öğrenim imkânını sağlamaya en müsait eğitim kurumlarından biri. Çocuklar oraya giriyorlar. Ve toplam 12 yıllık bir öğrenim döneminden sonra da üniversite öğrenimine başlıyorlar. Onur siyasal bilgiler okuyup diplomat adayı, Ali Sirmen hukuk fakültesine girip hukukçu oluyor. Ama bir süre Fransa’da kaldıktan sonra gazeteciliği seçiyor. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Benim onu tanımam gazeteciliği sırasındadır. 1960’lı yıllarda aynı gazetelerde çalışmaya başladık. O, Akşam’da, Cumhuriyet’te, Milliyet’te köşe yazıyordu. Ama zaman zaman, ihtiyaca göre de iç politika veya politika olaylarını izliyordu. Dış ve iç politika bir yana, spordan magazine, yemek konularından, tıp sorunlarına kadar çeşitli konularla da ilgileniyor, toplantılara katılıyor, yazılar yazıyordu. Bazen, hepsini birden de yapıyordu. Onun o zaman gazetedeki durumunu izlerken, onu her işin üstesinden gelen bir “joker” gibi görüyordum. Sonradan yollarımız, Milliyet gazetesinde, Cumhuriyet gazetesinde, bazen birlikte çalıştığımız, bazen dünyadaki diğer olayları izlediğimiz ülkelerde habercilik rekabeti içinde bulunduğumuz zamanlar oldu. Ama tabii, o rekabet durumlarında da aramız hiç bozulmadı. Tam tersine, yakın dostluğumuz hep devam etti. Hele bir gün gelip de birlikte hapiste kalmamız sırasında daha da pekişti. Dün Cumhuriyet’te başlayan törende bütün bunlar ve benzeri durumlar gözlerimin önünden geçiyor. Hele, o olayları hatırlatan kişilerle karşılaşınca durum benim için daha da duygusallaşıyor. Mesela “hapis”ten söz ettim. Benim hapiste kalışlarım, hepsi bir arada, üç ayı geçmez. Ali’ninki üç yılı da geçti. Dört yıl civarına ulaştı. Şimdi ise 7-8 yıl hapiste tutulanlar var. Hem de kesinleşmemiş hatta iptal edilmiş kararlara rağmen durumları hâlâ değişmemiş insanlar var. Onların yanında da 3-4 yıl hapis cezalarının önemi azalıyor. Ali Sirmen’i Cumhuriyet gazetesi önündeki törende anarken, yüzlerce insanın arasında izlerken, insanın aklından bunlar da geçiyor. Ama bir bakıyorsunuz, o yüzlerce insanın arasında törene gelmiş olan bazı dostları görüyorsunuz ki size, 1970’li yıllardan bu yana kadar karşılaştığımız olaylar dizisini hatırlatıyor. Şu görülüyor: Daha sonraki yıllarda ülkemizde her türlü muhalefete karşı uygulanan baskılar, daha da şiddetlenmiş, daha da gaddarlaşmış ve onların sorumluları, sonraki yıllarda ne cezalandırılmış, ne de haklarındaki soruşturmaların sonuçlandırılmasına yeteri kadar çalışılmış. Ali Sirmen’in yakın dostlarından biri rahmetli Uğur Mumcu’ydu. Cumhuriyet binasının bahçesindeki törenin konuşmasını Cumhuriyet Vakfı Başkanı yazar ve politika insanı Alev Coşkun yaptı. Konuşmayı izleyen yüzlerce kişi arasında, rahmetli Uğur Mumcu’nun eşi, TBMM’nin önceki başkan vekillerinden Güldal Mumcu da vardı. Cumhuriyet’in Genel Yayın Müdürü Mine Esen, İstanbul Barosu’nun önceki başkanı Turgut Kazan, gazeteciler arasında Şükran Soner, Oktay Ekşi, Nilgün Cerrahoğlu, Zeynep Oral, Işık Kansu, Ataol Behramoğlu, Mustafa Balbay, Mine Kırıkkanat, Barış Terkoğlu, Zülal Kalkandelen ve Hüseyin Yıldız vardı. Birçok eski dostu ise gördümse de konuşamadım. Zincirlikuyu Camisi’ndeki cenaze törenine katılanlar arasında, önceki Genelkurmay başkanlarından Orgeneral İlker Başbuğ, emekli Tümgeneral Ahmet Yavuz, gazeteci dostlarımdan Hulusi Turgut ve Yalçın Bayer’i de görebildim. Bunlar, Ali Sirmen’in cenaze töreninde gördüklerimin ve düşündüklerimin bir kısmının özeti. Özetin özeti de şu: Ali Sirmen değerli eşi Mine Sirmen ile birlikte her zaman hatırlanacak. Yazılarının değeri, zaman içinde daha da iyi anlaşılacak.",https://www.cumhuriyet.com.tr/yazarlar/altan-oymen/ali-sirmeni-ugurlarken-2187591
Altan Öymen,‘Halk ittifakı’,13 Aralık 2023 Çarşamba,"İ yi Parti, seçim öncesinde CHP’nin son önerisini de reddetti. “Benimle herhangi bir şekilde işbirliği yapmak ister misin” sorusuna, “Hayır” dedi. Bu, tabii, partinin genel yönetim kurulunun kararıydı. Karara, “Hayırlı olsun” demekten başka yapacak bir şey yok. Ama bunun bir resmi gerekçesi var ki, o gerekçe üzerinde, herkesin biraz durması gerekiyor. O gerekçeyi, partinin sözcüsü belirtti. Dedi ki, kararı açıklarken: “Genel yönetim kurulumuz, 2024 seçimlerine hür ve müstakil olarak girme kararını almıştır.” Gerekçe bu. Amaç, “seçime hür ve müstakil olarak girmek…” Veya bugünkü dille, “özgür” ve “bağımsız” olarak girmek… Peki, seçime başka bir partiyle, işbirliği veya güçbirliği, yahut ittifak, ya da koalisyon halinde giren parti, bağımsızlığını ve özgürlüğünü kaybetmiş mi sayılıyor? İyi Parti’nin kendi geçmişini bırakalım. Sayın genel başkan, “Millet İttifakı” diye adlandırdığı işbirliği ortamının oluşturulmasındaki payını sonradan “Hayatımın büyük hatası” gibi sözlerle tanımladı. Ama o “hata”sını yaparken, partisinin “özgürlük ve bağımsızlığı yok mu olmuştu”? Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Tam tersine… O kuruluşun içinde, Birleşmiş Milletler Güvenlik Konseyi’nin tek başına veto hakkına sahip üyeleri gibi, “istemediği her önerinin kabulünü önleme” olanağını kullanamamış mıydı bu sayın genel başkan? İyi Parti’den o soruya karşı bir açıklama yoktu. Ama yazıyı, bu ve benzeri sorularla sürdürüp bitirmek istemem. O soruların yanıtı, artık ileride, ülkemizin siyaset tarihi üzerindeki akademik yayınlarda aranacak… *** Ancak demokratik siyasal hayatımızın geleceğine yönelik olarak birkaç noktaya değinmek isterim: Asıl sorun şudur: Partiler arasındaki işbirliği-güçbirliği gibi “birlikte hareket etme” gereği, demokratik rejimin, hele demokratik parlamenter rejimlerin “olmazsa olmaz”larından biridir. Özellikle de, “tek adam” rejimlerinin özleminden bir türlü kurtulamamış siyasetçileri hiç eksik olmayan ülkeler için… O durumun öteki dünya ülkelerinin birçoğundaki örnekleri de az değildir. Bugüne kadarki yazılarımda onları yeri geldikçe hatırlatmıştım. Hele İkinci Dünya Savaşı sonrasında, Avrupa’da Almanya’dan Fransa’ya, İtalya’ya, Benelüks ükelerinden, İskandinav ülkelerine kadar İkinci Dünya Savaşı sonrasındaki ülkelerin birçoğu, yeniden yapılandırılmalarını, savaş sonrasındaki “birlikte çalışma” usulleriyle gerçekleştirmişlerdir. Ama, aralarında benim bildiğim partilerden hiçbiri, “Ben o partiyle işbirliği yaptım. Öyleyse bağımsızlığımı kaybettim, özgürlüğümü kaybettim” diye, hallerinden şikâyet edip, “birlikte çalışma” usulünü “ilke olarak” reddetmemişlerdir. Ve zaman zaman karşılarına çıkan, bugün de bazı ülkelerde kendini gösteren “demokrasiyi daraltıcı” girişimleri önlemeyi başarmışlardır. Herkes görüyor ki, Türkiye’nin bugünkü siyasal, ekonomik, sosyal, kültürel, diplomatik, iç güvenlik, dış güvenlik alanlarıyla diğer önemli alanlardaki sorunlarının nedeni, “cumhurbaşkanlığı hükümet sistemi” adı konulan ve bugünün dünyasındaki demokratik ülkelerin hiçbirinde benzeri olmayan yönetim biçimidir. Bunun her alandaki örnekleri her gün, her yerde karşımıza çıkıyor. Mesela, ben bu yazıyı yazarken saat sabahın yedi buçuğu. Ortalık daha aydınlanmamış. Niçin?.. İktidarda, “yaz saati-kış saati” ayırımını, “elektrik tüketiminden kâr edeceğiz” iddiasıyla kaldırıp, çocukları okula karanlıkta göndermeyi tercih ederek Türkiye’nin mensubu olduğu Avrupa Konseyi ülkelerindeki uygulamaların yerine, bazı Ortadoğu ülkelerinin uygulamalarını tercih eden siyasetçilerimiz vardı da onun için… Tabii, saymakla bitmez, her gün karşılaştığımız demokrasi dışı, çağdaşlık dışı, mantık dışı kararların, uygulamaları… Ülkemizin, hapishanelerde -mahkeme kararı da olmaksızın- yıllarca yatırılan düşünürleri, gazetecileri, yazarları, üniversitelileri, siyasetçileri… Toplumun hangi bölümünün manzarasına bakarsınız, karşınıza çıkan olumsuz görüntülerin çoğunun benzerleri, Cumhuriyet tarihimizin hiçbir döneminde bu kadar belirgin bir şekilde görülmedi. Ülkemizin bugünlerdeki en önemli, en öncelikli ve en yaşamsal gereksinmesi, bu durumun değişmesidir. Anayasamızın gerektirdiği, demokratik, sosyal, laik bir hukuk devletinde yaşama hakkımızı yeniden elde etmemizdir… Umudumuz şudur: Önümüzdeki seçimlerde, o hedefe yönelik bir güç birliğinin gerçekleşmesi, bazı partiler arasında mümkün olmasa da, halkımızın içinde, seçmenlerimizin geniş kesimlerinde kendiliğinden mümkün olabilir. Önümüzdeki yerel seçimlerde, bugünkü iktidara demokrasinin gereklerini hatırlatabilecek bir “halk ittifakı” kendiliğinden oluşabilir. “Kendiliğinden” derken… Bunda, tabii, ancak o amaca yönelik; kadınıyla, erkeğiyle, gençleriyle, yaşlılarıyla tek tek tek insanlarımızın gayretleri belirleyici olabilir. Ama “olmaz” diye bir şey yok. Bana, bu, bu defa artık “olabilecek” gibi geliyor.",https://www.cumhuriyet.com.tr/yazarlar/altan-oymen/halk-ittifaki-2150966
Altan Öymen,"Bayram, şeker ve bayramlaşma",10 Nisan 2024 Çarşamba,"Bugün bayram. Hepimize kutlu olsun. Benim çocukluk zamanlarımda, yani 1930’larda, 40’larda biz ailece Ankara’da otururduk. Bu bayram, daha çok “Şeker Bayramı” diye anılırdı. Ben de onu, ilk, öyle işitmiştim. Ona bugünkü gibi, “Ramazan Bayramı” diyenler de vardı. Ama mahallemizdeki -benim o zamanki yaşlarımdaki- çocuklar, o üç güne daha çok “Şeker Bayramı” derlerdi. Bu, o bayramdaki ziyaretlerde, konuklara ikramların “şeker”li olması geleneğini oluşturmuştu. “Şeker” hakkındaki “tıbbi ikaz”lar o zaman pek yaygın değildi. Yani “Şeker zararlıdır. Fazla yersen sağlığına zarar verir” uyarıları... Aileler arasındaki tıbbi “tavsiye”ler, o zamanlar daha değişikti. Hele çocuklar açısından... Çocukların şeker yememesini istemek bir yana, onların şeker yemesinin önemli ihtiyaçlarından biri olduğuna inananlar çoktu. Bu “şeker” konusu açılınca, hep aklıma gelen ünlü şiiri var Nâzım Hikmet’in. Şair, İkinci Dünya Savaşı’nın son döneminde Hiroşima’ya atılan atom bombasının etkisiyle ölen bir kız çocuğunun, yıllar sonra kapı kapı dolaşarak o çeşit bombaların bir daha kullanılmaması için açılan bir imza kampanyasına katılışını varsayıyor ve onun adına şöyle yazıyor: “Kapıları çalan benim kapıları birer birer. Gözünüze görünemem göze görünmez ölüler. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Hiroşima’da öleli oluyor bir on yıl kadar. Yedi yaşında bir kızım, büyümez ölü çocuklar. Saçlarım tutuştu önce, gözlerim yandı kavruldu. Bir avuç kül oluverdim, külüm havaya savruldu. Benim sizden kendim için hiçbir şey istediğim yok. Şeker bile yiyemez ki kâğıt gibi yanan çocuk. Çalıyorum kapınızı, teyze, amca, bir imza ver. Çocuklar öldürülmesin şeker de yiyebilsinler.” *** Tabii, bu çok hüzünlü bir şiir... Onu bir bayram günü yazısına alırken önce tereddüt ettim. Ama şunu da düşündüm: Dünyanın belirli yerlerinde bayram-seyran dinlemeden kendini göstermeye devam eden savaş tehlikesi, varlığını hiç unutturmuyor. Radyo, televizyon ve gazete haberlerinde yer almaktan geri kalmıyor ve gündemden hiç çıkmıyor. Hatta belki, öylesi daha iyi... Gündemden çıkmasın ki o tehlikeyi önleme gayretleri eksik olmasın. *** Bugünkü bayramımıza gelince... Ben adı ve içeriği ne olursa olsun, bizdeki ve başka ülkelerdeki bu gibi bayramların varlığını bütün toplumlar için önemli sayıyorum. Hele iletişim teknolojisinin ilerlediği bu zamanlarda, insanların artık sadece komşuları, mahallelileriyle değil, dünyanın başka ülkelerindeki yakınlarıyla veya ilgilendikleri diğer kişilerle görüşmek için yollara düşmek diye bir zorunlulukları da yok. O görüşmeleri bilgisayar ekranlarından yapabiliyorlar. Dünyanın o olanaklara ulaşması, tabii, çok faydalı oldu. Bayramlaşmalarını, birbirlerini de görebilerek o yollardan da yapabiliyorlar. Ama birbirleriyle görüşmek isteyen insanların, her zaman olmasa da zaman zaman “yüz yüze” gelip “eski usul” görüşmeleri de iyi bir şey değil mi? Yani, “ekran”sız, “cam”sız olarak “yüz yüze” görüşmeleri? Bence o da çok iyi bir şey... Tabii, insanlar uzun zaman içinde edindikleri alışkanlıkların sonucu olarak bazı konularda biraz “muhafazakâr”laşabiliyor. Benim o görüşüm de bunun sonucu olabilir. Ama öyle de olsa o “yüz yüze” görüşmelerin toplum hayatında olumlu gelişmelere yol açması da mümkündür. Mesela siyaset hayatında... Ben bunun örneklerinden bazısının gazeteci olarak da görgü tanığı oldum, siyaset hayatımda da... Siyasetteki zamanlarımda, çeşitli partilerden arkadaşlarımızla kurduğumuz “diyalog grupları” vardı. Bayram günlerindeki partiler arası ziyaretler ihmal edilmezdi. Ve bunlar, partiler arası ilişkilerdeki sorunların önemli bir kısmının çözüme bağlanmasında çok faydalı olurlardı... Daha sonraki zamanlarda ise bazı parti yöneticilerinin birbirleriyle görüşmeleri bir yana, cenaze namazlarında bile rakiplerini görmezlikten gelmeleri gibi tavırlar “gelenekselleşme”ye başladı... Bu bayramda ne olacak?.. Partiler arası ziyaret uygulamalarının yeniden canlandırılması ve yararlı hale getirilmesi eğilimleri olumlu bir sonuca varacak mı, göreceğiz. Tabii, partilerin kendi içindeki bayram ziyaretlerinde ise herhalde, CHP’nin son belediye seçimlerinde birinci parti olmasından sonraki konular oluşturacak bayram sohbeti gündemlerini... *** Özetle: Bugün başlayan bayramımızı kutlarken başta çocuklar olmak üzere tüm insanların her türlü savaş tehlikesinden uzak kalmasını, ülkemizdeki ve dünyadaki tüm sorunların barışçı diyaloglar yoluyla çözülmesini ve milletimizin, demokratik, sosyal, laik bir hukuk devletinin vatandaşları olarak yaşamayı hak ettiği güzel günlere, en kısa zamanda kavuşmasını dilerim.",https://www.cumhuriyet.com.tr/yazarlar/altan-oymen/bayram-seker-ve-bayramlasma-2194963
Altan Öymen,Dayanışma yerine saldırma,27 Aralık 2023 Çarşamba,"Yeni bir yıla yaklaştığımız günlerde, millet olarak Güneydoğu’daki sınırlarımızın yakınında şehit olan 12 gencimizi kaybetmenin acısını yaşadık. Ailelerinin ıstırabını paylaşmaya çalıştık. Konunun elbette, Türkiye Cumhuriyeti’nin Millet Meclisi’ni ilgilendiren yanı vardı. Meclis’teki siyasal partiler de ilk günden itibaren bu felakete neden olan terör eylemlerinin faillerini kınadılar. Ama demokratik rejimlerde, bu gibi olaylar üzerinde parlamentoda görüşmelerin yapılması, milletvekillerine hükümetler tarafından bilgi sunulması da esastır. İktidardaki ve muhalefetteki siyasal partiler de o görüşmelerde görüşlerini açıklarlar, izlenecek politikaların oluşulmasına katkıda bulunurlar. Geçmişimizde o geleneğin gereğini yerine getirilmesine dikkat edilirdi, hükümetin o alanda ihmalleri görülürse ona görevi hatırlatılırdı. Bu defa hükümette öyle bir eğilim görülmedi. Tam tersine, hükümetle birlikte iktidardaki veya iktidara yakın politika içindeki partiler, o konuda bir “ortak bildiri” oluşturdular, kamuoyunu o yolda bilgilendirmekle yetinmek istediler. Başta CHP’liler olmak üzere diğer milletvekilleri ise o konuda geçmişte de birçok konuda örneği görüldüğü gibi, önce Meclis’te görüşme açılmasını istiyordu. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Bu bir genel görüşme de olabilirdi. Hatta, hükümetin gizli tutulmasını istediği konular varsa, önce kapalı bir toplantı yapılabilir, kamuoyuna yapılacak açıklamalar, o kapalı toplantıda saptanabilirdi. Ama her şeyden önce, Türkiye Büyük Millet Meclisi, konu hakkındaki etraflı bir şekilde bilgilendirilmeliydi. İktidar, o öneriyi dikkate almak yerine, kendi hazırladığı ve yandaşlarına imzalattığı bildiriyi, diğer kabul edenlerle birlikte kamuoyuna bir “ortak bildiri” olarak açıkladı. O arada, bir milli yas ilan edilmesi yolunda, gene CHP muhalefetinden gelen bir ülkemizde, başka öneriyi de reddetti. Başka ülkelerin liderlerinin vefatı karşısında yapıldığı gibi, birkaç gün için yas ilan edilmesi önerisini... CHP de iktidarın kabul etmediği o iki önerinin gereğini başına yerine getirdi. Şehit olan 12 askerimizi andığı kendi bildirisini kendi yöneticilerinin imzasıyla yayımladı. Şehitlerimizin yasını tutma yolunda da kendisinin daha önce planladığı sosyal ve kültürel etkinliklerinin tümünü iptal etti ve daha sonraki zamanlara erteledi. *** Evet, 12 şehidimizi aramızdan ayırarak milletimizi yasa boğan olay karşısında siyasal partilerimizin tutumu böyleydi. İktidar partisi ve onu destekleyen partilerin tutumu, hem ülkemizde hem de genel olarak demokratik ülkelerde önem verilen kurallara ve geleneklere aykırıydı. Aynı zamanda da bu gibi olaylar karşısında oluşan dayanışma havasına ters düşüyordu. Ama keşke o yanlış tutum o kadarla kalsaydı. Şimdi görüyoruz, iktidar cephesindeki bazı sözcülerin davranışları, o dayanışma gereklerinin tam tersine, yaşadığımız acı olayları, muhalefete karşı düşmanlık duyguları oluşturma yolundadır. Birileri, CHP genel başkanının, hem de kendi yöresinde katıldığı cenaze töreninde ona karşı harekete geçiyor veya geçiriliyor, başka bir yerde cenazeye gönderdiği çiçek parçalanıyor. Bu ve benzeri saldırılar, iktidar partisinin Meclis’teki sözcüleri tarafından savunulabiliyor. *** Ve hele, böyle bir hava içinde demokrasinin “olmazsa olmaz”larını tamamen ortadan kaldırma meraklısı birtakım siyasetçiler, yeni yasa ve anayasa değişikliği önerileri yapmaya başlıyor. Anayasa Mahkemesi üyelerinin seçim usulünün yeniden değiştirilmesi, o da yetmezse Meclis’teki “terörist” olduğu iddiasıyla itham edilen yasal bir partinin başka yollardan kapatılması, Meclis’teki başka partilerin üyelerinin dokunulmazlığının da kaldırılması, milletvekilliklerinin düşürülmesi... Ve bunlar gibi daha birçok yaptırımın anayasa ve yasa maddeleri olarak yürürlüğe girmesi... Özet olarak da Türkiye’de adalet ve demokratik siyaset kurallarından hangi güvence kuralları kaldıysa onların da yok edilmesi... Bunlar açık açık kürsülerden söyleniliyor, yazılıyor. Ve insanın aklına şu soruyu getiriyor: Adalet ve siyaset alanında henüz varlığını sürdürebilen demokratik kuruluşlar ve kurullar da anayasa ve yasa değişiklikleriyle yok edilirse, ülkemizde demokrasinin varlığından söz edebilmek için, gösterilebilecek kanıt olarak geriye ne kalacak?",https://www.cumhuriyet.com.tr/yazarlar/altan-oymen/dayanisma-yerine-saldirma-2156108
Altan Öymen,‘Yeniden demokratikleşme’,03 Nisan 2024 Çarşamba,"Hepimize kutlu olsun, ülkemizin “yeniden demokratikleşme” sürecinin önünü açabilecek bir seçim sonucuna ulaştık. O sonuçta, tabii, halkımızın ekonomik durumunu perişan eden hayat pahalılığı başta olmak üzere, ülkemizin genel ekonomik ve sosyal durumunu altüst eden beceriksiz politikalar, önyargılı kararlar, liyakatsizlikler, bağnazlıklar da var. Onların nedeni de bugünkü “cumhurbaşkanlığı hükümet sistemi” adındaki yönetim sistemi... Yetkiler, aynı zamanda iktidar partisi liderliğini de yapmakta olan cumhurbaşkanında. Onun dışındaki tüm devlet kuruluşlarının söz haklarının çok azalmış olması. Parlamentonun yetkileri, hem yeni kuralların hem de fiili durumun sonucu olarak fark edilmiyor bile. Hükümetin ise ne Meclis’teki ne de devlet kuruluşlarındaki varlığı hissediliyor. (Bakanların bir kısmının faaliyet halinde görüntülendiği sahneler, bu seçim kampanyasında görüldü. 17 bakan, AKP’nin İstanbul’daki seçim kampanyası sırasında oradaydılar ki o da görev alanlarındaki bir etkinlik değildi.) Böyle bir ortamda da tabii, demokrasinin “olmazsa olmaz”larından sayılan “görüşme, danışma, bilgi edinme, öğrenme, önerme, tartışma, kararlaştırma” gibi usulleri işlemiyor. Her şey fiilen, tek adamın sözüne kalıyor. Öyle bir uygulamanın sonucu da işte bugünkü durumumuz. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Kısacası: Pazar günkü seçimin yurttaşlarımızın çok büyük bir kısmını çok memnun eden sonucunu kutlarken o aşamanın arkasının gelmesi dileğini de unutmamakta fayda var. *** Tabii, bu iş, daha önce de belirtmeye çalıştım, herkes için o kadar kolay değil. Çünkü başta yeni kuşaklar olmak üzere, nüfusumuzun büyük bir kısmı, demokrasinin gereklerinin büyük ölçüde yerine getirildiği zamanları bizzat yaşamadı. Mesela, 1950’lerin ilk yıllarını, 1961 Anayasası’ndan sonraki yılları, 1990’ları... Çünkü AKP’nin genel başkanı Tayyip Erdoğan, 2003’ten beri aynı zamanda önce başbakan, sonra da cumhurbaşkanı olarak devletin de başında bulunuyor. Ve devlet yönetiminin tüm kadrolarını yönetip tüm kararlarını belirleyebilecek yetkiye ve olanağa sahip durumda... Tabii, o yetki ve olanakları kullanarak aldığı kararlara ve yolunu açtığı uygulamalara yönelik eleştirilerden payını alıyor. 31 Mart seçimlerinin sonuçlarından sonra, şimdiki durum da o... Seçimi kaybeden AKP’li belediye başkanlarının da eleştirilecek yanları var tabii... Ama, buna işaret eden olursa, “Onu oraya tayin eden kim” sorusu akla geliyor. Kısacası: Herhangi bir demokratik ülkede örneği görülmeyen bu bizdeki “cumhurbaşkanlığı hükümet sistemi”nin bizde de artık sona erdirilmesi gereğinin, bu seçimden sonra artık, o sistemi benimseyip savunanlar tarafından da kabul edilmesinde fayda var. Yani bana öyle geliyor ki 21 yıl içinde yaşadıklarımızın ışığında, başka ülkelerin anayasalarındaki yenilikleri göz önünde tutarak ve onlardan da faydalanarak “yeniden demokratik anayasa” hazırlığına girişmenin zamanıdır. Son 21 yıldır, demokrasinin kuralları dışındaki olayları izleyen ve demokrasinin bizde de var olduğunu hatırlamayan gençlerimize de ülkemizin demokrasi tarihini anlatan yayınlar yaparak “yeniden demokratikleşme” sürecini başlatabiliriz. Ve öyle bir süreç başlarsa, hiç şüphe edilmesin, ülkemiz, “enflasyon” gibi, “açlık sınırının altı” gibi, “iş bulma derdi” gibi, “emeklinin sorunları” gibi, “doktor açığı-sağlık personeli sıkıntısı”, “burs bulma, kreş bulma” gibi dert ve sıkıntılardan kurtulmanın yolunu da en kısa zamanda bulacaktır. Çünkü bütün o dertlerin, sıkıntıların kaynağıdır bugünkü -demokrasiden hayli uzaklaşmış olan- yönetim sistemimiz.",https://www.cumhuriyet.com.tr/yazarlar/altan-oymen/yeniden-demokratiklesme-2192820
Altan Öymen,‘Oy vermezseniz’ tehditleri,21 Şubat 2024 Çarşamba,"“Bizim partimizin adaylarını seçmezseniz size hizmet gelmez.” Bu, 1946’da başlayan “çok partili demokrasiye geçiş süreci”nin başlangıç döneminde iktidara gelen bazı politikacıların kullanmaya çalıştıkları bir “pazarlık yöntemi”nin özetidir. O yöntemin uygulamaları arasında, yapımına daha önceki -başka partiden- başkanların döneminde başlatılan yol veya hizmet yapılarının inşaatının yarım bırakılmasından, belediye yöneticilerinin dayanaksız suçlamalarla görevden alınmalarına, belediyeye gönderilmesi gereken Hazine katkılarının azaltılmasına, hatta kesilmesine kadar çeşit çeşit “gözdağı” örnekleri vardır. O örnekler, genel seçimlerde de kullanılmış, muhalefet milletvekillerinin milletvekili seçildiği illerin “il” olmaktan çıkarılıp ilçe haline getirilmelerini sağlayan yasalar çıkarılarak uygulanmıştır. Kırşehir’in, muhalefet liderlerinden Osman Bölükbaşı’nı seçtiği için cezalandırılıp ilçe haline getirilmesi gibi... Bunlar ve 1961 Anayasası’nın yürürlüğe girmesinden önceki benzerleri, çok partili demokrasiye geçme sürecindeki tecrübesizliklerin örnekleri sayılır ki bir ölçüde doğrudur. 1950’li yıllara kadar “demokrasi tecrübesizliği” sadece Türkiye’de değil, dünyanın birçok ülkesinde de hâlâ sürmekteydi. Ama daha sonraki yıllarda, Türkiye, darbeler ve darbe teşebbüsleri geçirmiş olsa da demokrasi yolundaki ilerleyişini kaybetmemiş, anayasasında ve yasalarında askeri müdahale dönemlerinde yapılan geriye dönük değişikliklerin bazısını iptal edip ilgili maddeleri yeniden değiştirmiştir. 2000’li yılların ilk 7-8 yılından sonra ise Türkiye, gerek hukuk ve demokrasi gerekse çağdaşlaşma alanında, önce bir duraklama, sonra da bir gerileme sürecine girmiştir ki bunun son günlerdeki göstergelerinden biri, işte yerel seçim öncesindeki, “Bize oy vermezsen sana hizmet gelmez” anlamına gelen propaganda konuşmalarıdır. Ben bunun, bu iktidar öncesindeki son örneklerinden birini ilk olarak rahmetli başbakan ve sonraki Cumhurbaşkanı Turgut Özal’ın İskenderun’daki bir konuşmasını hatırlıyorum. Konuşma sırasında gazeteci olarak oradaydım. Konuşmayı izleyen İskenderunluların o sırada dile getirdikleri istek, biliniyordu. İlçelerinin il olmasını istiyorlardı. Bunu sloganlar haline getirmişlerdi. Özal’a “İl, il, il” diye sesleniyorlardı. Özal’ın o isteğe dört sözcüklü cevabı, şu olmuştu: Bu yanıt, tabii, çok eleştirilmişti. Biz de konuşmadan sonra gazetecilerle sohbetinde ona, bunu sormuştuk. “Bir espri yapayım” dedim, “Ciddiye aldınız” diye yakınmıştı. Ciddi miydi, espri mi, şaka mı? Hangisi olursa olsun, ona benzer bir seçim vaadini bir daha gündeme getirdiğini hatırlamıyorum. Bir belediye seçimi öncesinde “İktidarın adayını seçmezseniz, size hizmet gelmez” tehdidinin uygulanmasının fiili sonuçlarının ilginç örnekleri tabii, asıl bugünkü iktidar tarafından verildi ve veriliyor. Başta Güneydoğu illerinde olmak üzere birçok belediyelerde, seçilmiş belediye başkanları yerine “kayyum yönetimleri” oluşturulmuştur ki bunun benzerlerinin demokratik devletlerin hangilerinde var olduğunu ben bilmiyorum. Araştırmak elbette ilginç olur, olacaktır. Bir belediye alanındaki hizmetlerin altyapısının masraflarını işletme sermayesini ve işletme giderlerini ülkenin siyasal iktidarında bulunanlar, kendi ceplerinden veya bankalardaki mevduatından ödemiş değil. Ülkemizin tüm vatandaşlarının doğrudan doğruya veya alışverişle birlikte dolaylı olarak ödediği (veya şu sıralarda ödeyemeyip borçlandığı) vergilerle ödeniyor o paralar da... Hele demokratik ülkelerdeki anayasalar ve yasalar, herhalde vatandaşlardan aldıkları kamusal hizmetler karşılığında, bir de “seçimlerde iktidara oy vermek” gibi bir ek koşul içermiyor. Tam tersine demokratik devletlerdeki tüm anayasalar ve yasalar, ilgili vatandaşların, oylarını, hiçbir baskı ve yasadışı etki karşısında kalmadan serbestçe kullanabilmelerini sağlayacak her türlü tedbirin alınmasını şart koşuyor. Biz de anayasamıza ve kurallarına göre demokratik bir devlet olduğumuzu ilan etmiş bir devletiz. Devletimizin iktidar siyasetçileri nasıl olur da “Bize oy vermezsen hizmet alamazsın” anlamında ifadeler kullanabiliyor? Daha önceki pek çok tecrübeye rağmen?... Önümüzdeki yerel seçim, “seçim sonuçları”yla birlikte, bu sorunun da cevaplanmasına imkân sağlayacak verileri ortaya çıkaracaktır.",https://www.cumhuriyet.com.tr/yazarlar/altan-oymen/oy-vermezseniz-tehditleri-2177721
Altan Öymen,Büyük depremin ilk yıldönümü,07 Şubat 2024 Çarşamba,"Bugünlerde, geçen yıl geçirdiğimiz büyük deprem faciasını hatırlıyoruz. O günlerde gazetelere, televizyonlara yansıyan fotoğrafları görüyoruz. Korkunç manzaralar tabii. Ama daha korkunç olan şu: O manzaraların bir kısmının bugün çekilen fotoğraflarının, hareketli filmlerinin ortaya koyduğu görüntüler, o günlerdekinden fazla farklı değil. Depremdeki yıkıntıların izleri eskisi gibi duruyor veya yerleri boş arsalar halinde. Yerlerine yenileri de yapılmamış. Ölenlerin sayısı hâlâ kesin olarak saptanamamış. Kalanların yeniden barınak bulup yerleşebilmeleri tamamlanamamış. Depremin ilk günlerindeki yardım gecikmelerinden doğan yaraların sarılması, zararların belirli ölçülerde de olsa telafi edilmesi yolundaki çalışmalar tamamlanamamış. Ülkemizdeki depremlerin önemli bir kısmını ben 1939 yılındaki Erzincan felaketinden beri hatırlıyorum. Erzincan bir ilkti. “Deprem” sözünün kullanılması henüz yerleşmemişti. “Deprem”in o zamanki adı “zelzele”ydi. O zamanki yaşlıların bazıları “hareket-i arz” (dünyanın, toprağın hareketlenmesi) sözünü kullanmaya devam ederlerdi. *** Erzincan depremiyle ilgili haberler ve anlatımlar, o zamanki gazetelerden ve radyonun “ajans haberleri”nden izleniyordu. Daha sonraki -1944’teki7.4 şiddetindeki ilk Bolu-Gerede depremini, o zamanlar Bolu milletvekili olan babamın, bölgedeki yardım çalışmalarına beni de götürmesiyle yakından izlemiştim. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Uzun bir zaman sonra 1999’da yaşadığımız Gölcük depreminde ise Meclis dışında kalmış olan CHP’nin genel başkanıydım. Yardım çalışmalarına biz de parti olarak ilk günden itibaren, parti örgütümüzle birlikte katılmıştık. İktidarda Ecevit’in başkanlığındaki DSP ve Anavatan Partisi ile MHP’nin katıldığı koalisyon hükümeti vardı. Gölcük, Sakarya, Bolu, Düzce ve daha birçok yeri kapsayan o depremlerde 17 bini aşkın kişi vefat etmişti. Bizim parti örgütümüzün deprem bölgesi dışındaki birimlerinden harekete geçirilen vasıtalarla deprem bölgesine ulaştırılan yardım malzemesini hep birlikte dağıtmaya çalışmıştık. O günleri hatırlarken partimizin deprem komisyonun da başında olan genel sekreter yardımcımız Yiğit Gülöksüz’ün çabaları gözümün önüne geliyor. Gülöksüz bir yandan yardım konusuyla uğraşırken bir yandan da o alandaki bilgi ve deneyimlerine dayanarak depremden hemen sonraki en öncelikli işlerden birinin, depremden yaralı da olsa, sağlam da kalsa, kurtulabilen kimselere kalıcı barınaklar ve konutlar sağlanması olduğunu, devlet yetkilileri dahil, tüm ilgililere anlatmak için, uyarılar yapıyor, broşürler yayımlıyordu. Bugünkü acıların içinden -son deprem yıldönümünde daha da belirginleşen- o ihtiyacın giderilmesi için yeni ve ciddi bir kampanyanın başlatılması gereğini tüm ilgililerin bilgisine sunarım. Yazılarıma yeniden başladığım bugün, benim ve ailemin büyük acımızı paylaşan dostlarıma, medyadaki meslektaşlarıma, siyasetteki yoldaşlarıma şükranlarımı, bir kere de bu köşeden sunmak isterim. Eşim Aysel Öymen’in cenaze törenine bizzat gelerek ve/veya çiçek ya da hayır kurumlarının bağış çelengini göndererek katılan CHP’nin sayın genel başkanı ve önceki genel başkanları ile İstanbul Büyükşehir Belediyesi başkanı, İstanbul il başkanı ve her kademedeki yoldaşlarımla birlikte, cenazemize katılan veya bize başsağlığı dileklerini çeşitli şekillerde ileten tüm arkadaşlarımın ve değerli okurlarımın başsağlığı dileklerine içten teşekkürlerimi yinelerim. İnsanın uzun yıllar boyunca hayat arkadaşı olan eşini kaybetmesi çok zor bir şey. Şair boşuna söylememiş: “Ölüm Allah’ın emri, ayrılık olmasaydı” Aysel ile arkadaşlığımızın başlangıcını, nişanlanmamızı, evlenmemizi, çocuklarımızı, onun mesleğindeki çalışmalarını, başarılarını “anılı kitap”larımda yazmıştım. Daha sonrasını da yeri geldikçe anlatırım. Bu yazıyı, ona, sevgilerimi ve ortak yaşamımızın tüm günleri için teşekkürlerimi ifade ederek bitiriyorum.",https://www.cumhuriyet.com.tr/yazarlar/altan-oymen/buyuk-depremin-ilk-yildonumu-2172454
Altan Öymen,İktidarın seçim öncesi metotları,13 Mart 2024 Çarşamba,"Seçim günü yaklaştıkça, iktidar yandaşı kaynaklar, muhalefete karşı, bir kısmı sosyal medyada yayımlanan, bir kısmı gazetelere de yansıyan iddia malzemesini gündeme sokmaya çalışıyor. Bunlardan en yenisi, bundan 5-6 yıl öncesinden. Bugünkü CHP il binasının satın alınması için parti yönetimince düzenlenen yardım kampanyası uygulamasından çekilmiş görüntüler. Kampanya görevlilerinin paraları sayarken çekilmiş video görüntüleri. Bunu yayımlamakla ne kastediliyor? O da belli değil. O kampanya, gizli kapaklı bir şey değildi. Medyada da yayımlanmıştı. CHP’liler ve siyaseti yakından izleyen herkes öğrenmişti. Herhalde, böyle birkaç kişinin bir araya gelip para saymasının bir suç sahnesi gibi algılanabileceğini düşünenler vardı. Bunun iktidar partisine yarayacağını varsayıp onu kullanmayı iş edinmişlerdi. CHP, uzun yıllar boyunca, İstanbul’da yeterli bir yönetim binasına sahip olamamış bir partiydi. 1950 yılında tüm mallarının, o zamanki yeni iktidar tarafından müsadere edilmesinden sonra, kendine yetecek bir bina bulup yerleşememişti. O sorununu çözmesi de o zamanki yönetimin gayretleriyle bir katkı kampanyası düzenleyip başarmasıyla olmuştu. Benim bu konunun asıl üzerinde durmak istediğim yanı şu: Bu iktidarın mensuplarından veya yandaşlarından oluşan bazı ekipler muhalefet partilerine ve muhalefetteki kişilere karşı “iddia malzemesi biriktirmek” gibi örgütlü bir arşiv çalışması sürdürüyorlar. O çalışma sırasında ortaya çıkan “birikim”in hemen kullanılması gerekli değil. Tam tersine, kullanılmaları için en işe yarar zamanın kollanması esas... Mesela, muhalefet mensuplarından popüler olanların durumunu sarsmak gerektiği ve bunun mümkün olduğu bir zamanın seçilmesi... Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Bugünkü “para sayma” fotoğraflarının kullanılması, öyle bir kurala uyuyor gibi. Gerçi bunun o zamanlama kuralına uysa da akla, mantığa ve özellikle de hukuk kurallarına (uyması bir yana) tamamen ters düştüğü meydanda. Çünkü ortada önlenmesi veya cezalandırılması gereken bir suç varsa, onun üstüne en kısa zamanda gidilmesi gerekir. 4-5 sene sonra onun önlenmesi bir yana, deliller varsa, onların bulunması da güç... Ama tabii, amaç suçun önlenmesi veya suçluyu saptamak ve cezalandırmak değil de muhalif kişileri iftira karşısında bırakıp lekelemeye çalışmak ise, iş değişiyor. İftira, lekeleme, vatandaş kandırma, seçmeni yanıltma ise amaç, gecikme halinde, o amaca varmak daha da kolaylaşıyor. “Hafıza-i beşer nisyan ile maluldür” (İnsan belleğinin unutmak gibi bir sakatlığı vardır) özdeyişi devreye giriyor. Yıllar öncesini hatırlayabilen insanlar azalıyor. “Gezi olaylarını” düşünelim. Başladığı yıl 2013 yılıydı. O günden bu yana, olayların ayrıntılarını bilen insanların sayısı ne kadar kalmıştır? O olaylarla ilgili cezaların önemli bir kısmının infazı başladığında o gençlerin büyük kısmı orta yaşlı olmuştu. O günün orta yaşlıları ya yaşlanmışlar ya da hayattan ayrılmışlardı. O olayların, ""ihtilal girişimi” olduğunu hâlâ iddia eden bazı politikacılara “görgü tanığı” olarak gerçekleri anlatıp yanıt verebilecek olanlar azalmıştı. *** Evet, geçmişteki olaylarla ilgili bilgileri, bulguları, iddiaları, suçlamaları gizlice toplayıp arşivleyerek saklamak ve “adaletin yerine gelmesi” için değil, belirli kişilerin aleyhine kullanmak için ortaya çıkarmak veya “ortaya çıkarırım” diye “tehdit” aracı haline getirmekle, ne adalete hizmet edilir ne demokrasiye... Cumhuriyetimizin ilanının 100’üncü, çok partili demokratik rejime geçiş sürecimizin başlamasının 79’uncu yılında o basit gerçeğin hâlâ farkına varmayanlar, artık o alışkanlıklarını terk etmelidirler.",https://www.cumhuriyet.com.tr/yazarlar/altan-oymen/iktidarin-secim-oncesi-metotlari-2185043
Altan Öymen,‘Yerel’ ve ‘genel’,27 Mart 2024 Çarşamba,"Seçime üç gün kala, sadece üç-dört gazeteye yansımış haberlerden birinin başlığı şöyle: “AKP’ye 6.5 saat, CHP’ye 67 saniye.” Üst başlık böyle. Alt başlıkta açıklanıyor: “TRT Haber, 24 saatin dörtte birini Erdoğan ve adaylarına ayırıyor. Muhalefeti ise yok sayıyor.” İşin hesabını yapan, CHP genel başkan yardımcılarından Burhanettin Bulut. TRT’nin yayınlarını izleyip süresini saptayınca, öyle bir tablo ortaya çıkıyor ki TRT’nin haber yayınlarında muhalefet partisine ayrılan zaman 1 dakika civarını aşamamışken iktidar partisine ayrılan zaman 6.5 saati aşmış. Yani 24 saatin dörtte birini kaplamış. Benim tabii aklıma, doğal olarak yazılarımın üst başlığındaki “dün” sözcüğü geliyor. Dünkü durum neydi? 1950 yılında yürürlüğe giren seçim kanunuyla başlayan, daha sonra anayasaya da geçip yakın zamana kadar hep uygulanan bir kural vardı: Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol “Devletçe kamu tüzel kişiliği olarak kurulan tek radyo ve televizyon kurumu ile kamu tüzel kişiliklerinden yardım gören haber ajanslarının özerkliği ve tarafsızlığı esastır.” Sadece devletçe kurulan TRT’nin değil, kamu tüzel kişiliklerinden yardım gören haber ajanslarının da durumu öyle. Yayınlarında tarafsız olacaklar. Anayasanın o maddelerini hatırlayınca geçen bazı seçimlerdeki bazı ajansların yayınları da akıllara geliyor. O da ayrı bir konu. Ama biz bu seçim öncesindeki duruma bakmaya devam edelim. *** Devlet televizyonları bir yana, devletin olmayan televizyonların durumuna bakıldığında da durum ortada. Büyük bir kısmı iktidar haberlerini ve onu destekleyen yorumlara öncelik vermeye büyük bir dikkat gösteriyor. Muhalefetle ilgili haberlere, yorumlara yer vermeye çalışan birkaç televizyonun başında ise RTÜK “yaptırım”ları var. “Ekran karartma” adı altındaki cezaların hedefi oldular. Oysa o RTÜK, televizyonları siyasal baskı altında tutması için değil, siyasal partiler ve akımlar arasında eşitlik kurallarını sağlaması için kurulmuştur. Görevlerinden biri, özellikle seçim zamanlarında seçimin kurallarına uyulmasını gözetmek, iktidarların yayınları kendi propagandalarına tahsis etmesine meydan vermemekti. Radyo ve televizyonların durumu böyle. Gazetelerin büyük bir kısmının da yapı değiştirmelerinden sonraki yayın politikaları ortada. Bu durumun Türkiye Büyük Millet Meclisi’nde tartışılması kolay değil. Çünkü daha önceleri var olan denetim mekanizmalarının çoğu, orada da gereği gibi işletilemiyor. Gensoru usulü zaten ortadan kalkmış. Milletvekillerinin bakanlara, yönelttiği sorulara yazılı sorularına bile cevap vermeyi gerekli görmüyorlar veya verirlerse de mesela bir dış ülkeye resmi ziyarete katılmış olan “devlet heyetinin kaç kişiden oluştuğu”nu soran milletvekiline “gereği kadar” cevabını vermekle yetinebiliyorlar. Böyle manzaraların benzerlerine demokratik ülkelerde pek rastlanmaz. 1950’de başlayan demokratikleşme sürecimizde -darbe dönemleri dışındabizde de yaşanmazdı. Hatta bugünkü iktidarın ilk yıllarında da yaşanmamıştı. Ama çoktandır, iktidarda ve iktidar destekçiliğinde bulunan partiler tarafından onlar artık normal sayılıyor. *** Normal sayılması bir yana, demokratik kuralların dışına çıkma sürecinin daha da kapsamlı ve hızlı olması isteniyor. Anayasa Mahkemesi’nin eğer istenildiği yola girmezse kapatılması, öteki yüksek mahkemelerin başına gelecek isimlerin iktidara desteklerine göre seçilmesi gibi. Ben bu satırları yazarken gündemde Anayasa Mahkemesi’nden sonraki yüksek mahkemelerin başkan seçimleri başlamıştı. İktidarın adaylardan hangisinin seçilmesini istediği belliydi. Yargıtay’daki seçim turları henüz bitmemişti. Beş adayın katıldığı ilk turların haberleri, heyecanla izleniyordu. Ama geçmişimizde bunun benzeri seçimlerin iktidarlar tarafından bu kadar dikkatle izlendiğini de hatırlamıyorum. Özetle: Dört gün sonraki yerel seçimde de -adı üstünde- “yerel” sorunların öncelik alması, elbette doğal. Ama o yerel sorunlarla birlikte, bugünkü “genel sorun”umuzun da gözden uzak kalmaması gerekiyor. Çünkü iç ve dış politika sorunlarımızdan, ekonomik durumumuza, enflasyon sorunumuza, yani vatandaşlarımızın büyük kısmının karşı karşıya kaldığı “açlık sınırı”nı aşamaması sorununa kadar pek çok sorunumuzun çözümü, o “genel sorun”un çözümüne bağlıdır. Bu yerel seçimler, o “genel sorun”ların sorumlusu olan bugünkü iktidar ile iktidar yandaşlarına, demokrasi dışına çıkmayı durdurup demokratik ilke ve kuralları yeniden kabul etmeye başlamaları için bir uyarı işlevi görebilir. Yoksa bugünkü iktidar, o yerel seçimin birkaç yerinde bile öne geçmesini, o demokrasi dışına çıkma gayretinin teşvik edilmesi gibi anlayabilir ve kullanabilir, şimdiye kadar yaptığı gibi...",https://www.cumhuriyet.com.tr/yazarlar/altan-oymen/yerel-ve-genel-2190209
Altan Öymen,Anayasa Mahkemesi var olmazsa,15 Kasım 2023 Çarşamba,"Demokratik ülkelerde anayasa mahkemesi bulunmasa ne olur? Bazı ülkelerin anayasa mahkemesinin bulunmadığı geçmişlerinde, neler olduysa onlar olabilir. Mesela, 1930’larda, Almanya’nın başına Adolf Hitler’in demokratik yollardan gelip kısa zamanda diktatörleşmesi gibi olaylar başa geliverir. Veya bazı başka Avrupa ülkelerinde Almanya örneğine benzeyen olaylar. O gelişmeler sırasında, başlangıçta demokratik politikaların içindeydiler. Ama demokrasiden şikâyetlerini dile getirmemişlerdir. Tam tersine, halkın oylarına, demokrasinin koşullarını tamamen kabul ediyormuş gibi talip olmuşlardır. Muhalefette kaldıkları süre içinde ülkedeki iktidarın demokratik hak ve özgürlüklere yeteri kadar sahip çıkmadığından şikâyetçi olmuşlardır. Ama o tutumlarında samimi olmadıkları, iktidara geldiklerinden bir süre sonra tamamen ortaya çıkmıştır. Hitler’in, devlet mekanizmasının tamamına sahip olması, başlangıçta tahmin edildiğinden de kısa sürmüştür. Başbakanlığa geldikten hemen sonra, anayasanın olağanüstü hallerde alınacak tedbirlerle ilgili maddelerine -ileri yaştaki Cumhurbaşkanı Hindenburg’u da ikna ederek- yeni bir “yetki kanunu” eklemeyi başarmıştır. Bununla, kanunları, sadece meclisin değil, “hükümetin” de çıkarabilmesi imkânını elde etmiştir. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Gerisi çok daha kolay olmuştur. Hele Cumhurbaşkanı Hindenburg’un ölümünden sonra, Hitler, onun yetkilerini de tamamen eline geçirip kendisine “Führer” (lider, yol gösterici) sıfatını verdi. “Tek devlet, tek millet, tek lider” diye bir slogan da oluşturup devlete, hükümete, meclise, mahkemelere, üniversitelere ve akla gelecek ne kadar yasal kurum varsa hepsine her istediği talimatı verebilecek duruma getirmiştir. Gazeteleri, radyo dahil her çeşit yayın organını, bazısının yönetimini değiştirerek; bazısını doğrudan doğruya partisinin emrine alarak kendisini destekler hale getirmiştir. Sonra da gerek memleketin içinde gerek uluslararası alanda neler yaptığı, kendisiyle birlikte tüm dünyada hangi felaketlere neden olduğu malum. *** Bu yazıyı yazarken Münih’te bir otel odasındayım. Bir ara televizyonu açtım, televizyondaki yayınların çoğunluğu Almanca. Ben daha çok “haber yayınları”nı izlemek istedim. Almanya’ya uzun bir süredir gelmediğim için, şimdi hangi televizyon o alanda en iyisidir, bilmiyorum. Evvelden hatırladığım bir NTV (Nachrichten TV) vardı, adı üstünde “haber televizyonu”. Onu açtım. Ve şunu gördüm: Orada da o sırada günlük haber falan yok. Uzun yıllar öncesinin dünyasından bir belgesel. Ve tesadüfe bakın ki yayımlanmakta olan belgeselin konusu da şu: “Hitler dönemi ve Hitler’in kadroları”... Yani benim yazmakta olduğum bu yazıda değindiğim durumla ilgili bir konu. Doğrusu, önce biraz hayret ettim. Çünkü Hitler’in ve “kadrosu”ndakilerin çoğunun bu dünyadan ayrılışlarından beri hayli zaman geçmiş. 1945’i esas alırsak, 80 yıla yakın bir zaman... O zamandan beri, Hitler, kadrosu, İkinci Dünya Savaşı... Ve o dönemle ilgili konulardan, yazılmamış, fotoğrafı, filmi yayımlanmamış hiçbir konu yok. Dünyanın tüm televizyonlarında yok. Ama o konuyla ilgili değinilmemiş olay yok. Ama Almanya’da hâlâ bitmemiş o dönemdeki olayları görüp hatırlama eğilimi ki, Almanya’daki haber televizyonları yayınlarında, bugünkü olayların yanında o geçmiş olayları da yayın konusu yapmayı bırakmamışlar. Nitekim, o yazıyı yazdıktan sonra televizyonu tekrar açtığımda NTV, o belgeseli yeniden yayımlıyordu. Ve bazı başka televizyonlarda da gene o dönemi hatırlatan başka yayınlar vardı.",https://www.cumhuriyet.com.tr/yazarlar/altan-oymen/anayasa-mahkemesi-var-olmazsa-2141127
Altan Öymen,“Yüzde 50+1” ve Anayasa Mahkemesi,22 Kasım 2023 Çarşamba,"“Anayasa Mahkemesi var mı olsun, yok mu olsun?” tartışması devam ederken, buna bir tartışma daha eklendi. Sorusu şuydu: “Cumhurbaşkanı seçilmek için asgari oy oranı kaç olsun” “Şimdiye kadarki ‘yüzde 50+1’ olarak mı kalsın, yoksa daha az mı olsun?” O konuda, tabii, anayasa değişikliği gerekiyor. *** ‘Cumhur İttifakı’nın iki liderinin bu iki konudaki düşünceleri farklı. Anayasa Mahkemesi’nin varlığı-yokluğu konusunda, MHP Genel Başkanı Bahçeli daha radikal... Kararlarını beğenmediği o yüksek mahkemenin kaldırılması gerektiğini açıkça söyledi. AKP Genel Başkanı Erdoğan ise o işi –henüz– o noktaya kadar götürmedi. Cumhurbaşkanı’nın seçimindeki şimdiki “yüzde 50+1” konusunda ise, o oranın düşürülmesi önerisini yapan Erdoğan’dı. Bahçeli ise dün o oranın faydalı olduğunu öne süren ve değişmemesi tezini savunan bir konuşma yaptı. Ama o görüşüne rağmen konuyu fazla büyütmemeyi tercih ettiği izlenimini veren sözler söyledi. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Bu tartışmayı izleyen yorumcular, şimdi o konuda “Acaba amaçları ne?” sorusunun cevabını arıyorlar... Ben de tabii, o cevabı merak ediyorum ama o konuda yorum yapmanın kolay olmadığını görüyorum... Özellikle AKP yöneticilerinin, yakın geçmişte söyledikleriyle şimdiki görüşleri arasındaki taban tabana zıtlıkların örnekleri, bu son konuda da ortada... Erdoğan’dı o “yüzde 50+1”in ne kadar önemli olduğunu söyleyen, o konunun ilk güncelleştiği zamanlarda... O açıdan, o yüzde 50+1 konusu, önümüzdeki zaman içinde ne hale gelecek, kestiremiyorum. Kamuoyunu bir süre oyalayıp diğer konuları –o arada, geçim sorunları, açlık ve sefalet manzaralarıyla kendini gösteren sıkıntıları– geri planda bıraktıktan sonra yerini başka bir “tartışma”ya mı bırakır? Tahmin edemiyorum. Bugün anayasa mahkemeleri üzerine, geçen yazıda başladığım anayasa mahkemelerinin “dün”ü ile ilgili yazıyı tamamlasam daha iyi... *** Anayasa mahkemelerinin kurulmasının başlıca nedeni, malum, demokrasiyi, demokrasi karşıtı politikacıların eylemlerinden korumak. Çıkaracakları kanunların, alacakları kararların, anayasal haklara, özgürlüklere ve anayasanın uygulanması usullerine aykırı olmasını önlemek... O görevin ne kadar önemli olduğunun anlaşılması ve gereğinin yerine getirilmemesinin sakıncalarının çok açık olarak görülmesi, 1920’lerde ve 1930’larda Avrupa’daki diktatörlüklerin oluşması sürecinde başlamış... Almanya’da Hitler, İtalya’da Mussolini başta olmak üzere, daha birçok ülkede demokratik yollardan iktidara gelen politikacıların kısa zamanda diktatörleşivermeleriyle, dünyanın büyük kısmında katliama, soykırıma ve nihayet dünyanın en büyük savaşına yol açmış... O yüzdendir ki, 1945’te o savaşın bitmesinden sonra, birçok devletin yönetimlerinde anayasa mahkemelerinin kurulup göreve başlamaları, yapılacak işlerin en önemli olanlarından biri haline gelmiş. Burada, bu konunun değerli uzmanlarından anayasa profesörü İbrahim Kaboğlu’nun eserindeki kronolojik listeye göre belirteyim. Savaştan önce sadece birkaç ülkeden ibaret, Anayasa Mahkemesi’nin devamlı olarak bulunduğu ülkeler. Birkaçında kurulmuş ama savaş sırasında devam edememiş. Ama savaştan sonraki liste hayli uzun. Şöyle: Avusturya (yeniden kuruluş), İtalya, Almanya, Kıbrıs, Türkiye, Malta, İsveç, Belçika, İspanya, Fransa, Portekiz ve Avrupa Konseyi üyesi diğer devletler... O arada, 1980-1990 yıllarında eski Varşova Paktı üyesi ülkelerin katılması da geliyor. Macaristan, Polonya, Romanya, Bulgaristan, Arnavutluk, Beyaz Rusya, Çek Cumhuriyeti, Hırvatistan, Litvanya, Makedonya, Moldovya, Rusya, Slovakya, Slovenya, Ukrayna... Bir kısmını saydığım bu Avrupa ülkelerinin yanında tabii, Avrupa dışındaki ülkeler de var... Ama Avrupa ülkelerinden Avrupa Konseyi üyesi olanlar, ayrıca, Avrupa İnsan Hakları Mahkemesi’nin kurallarını da kabul etmişlerdir. Kendi ülkelerinde demokratik hak ve özgürlüklerin uygulanmasıyla ilgili başvuruların o mahkemenin konuları arasına girebilmesinin usullerine uymayı taahhüt etmişlerdir. O kural, Türkiye’ce de kabul edilmiş, o konuda gerekli anayasa değişikliği yapılmıştır. *** Bütün bu manzara gösteriyor ki bugün ülkemizde, gerek bizim Anayasa Mahkemesi kararlarını, gerek Avrupa Mahkemesi’nin o alandaki incelemelerini ve kararlarını, görmezden gelmemiz veya –daha beteri– bazı politikacıların yaptığı gibi “yok sayma”mız, fiilen mümkün olsa bile, üyesi olduğumuz Avrupa Konseyi’yle ve müzakere halinde bulunduğumuz Avrupa Birliği’yle ilişkilerimiz açısından fevkalade yanlıştır. Ne yaptığımız uluslararası anlaşmalarımıza uygun düşer ne de kendi anayasamızla kabul ettiğimiz kurallara. Bunu, bugünkü iktidar koalisyonu mensubu olan partiler ile onların sözcüleri de fark edip ona göre davransa iyi olacaktır.",https://www.cumhuriyet.com.tr/yazarlar/altan-oymen/yuzde-501-ve-anayasa-mahkemesi-2143561
Altan Öymen,Meclis ve tezkere,18 Ekim 2023 Çarşamba,"Türkiye’nin dış politikası, Türkiye Büyük Millet Meclisi’nin kuruluşundan itibaren Meclis’le birlikte oluşturuluyordu. Başında Atatürk, o zamanki adıyla Mustafa Kemal Paşa vardı. Başkanlığa ve Millet Meclisi ordularının başkomutanlığına Meclis tarafından seçilmişti ve Meclis’e hesap veriyordu. O düzen, Cumhuriyetin ilanından sonra da devam etti. Cumhurbaşkanları, Meclis’in yıllık açılış günlerinde Meclis’e hitap ederken özellikle dış politika konusunda geniş bilgi vermeyi sürdürdüler. Bütçe görüşmeleri sırasında Dışişleri Bakanlığı, milletvekillerinin o alandaki tüm sorularına cevap vermek durumundaydılar. İsmet İnönü’nün cumhurbaşkanlığına rastlayan İkinci Dünya Savaşı yıllarında -bizim de savaşa girmemiz ihtimalinin arttığı en kritik günlerinde bile- o mekanizmanın işlemesi, aksamadan devam etti. O zamanki milletvekillerinin anılarında da bunun örnekleri görülür. Cumhurbaşkanı İnönü’nün, bazı oylamalardan önce Çankaya Köşkü’nden Meclis binasına beklenmedik ziyaretler yapıp bazı milletvekillerinin tereddütlerini gidermek için kulis çalışmalarına bile katıldığının örnekleri vardır. *** İkinci Dünya Savaşı’ndan hemen sonra ise malum, Türkiye’nin tek partili dönemin kapısını kapatıp çok partili demokratik sisteme geçiş süreci başladı. 1946’dan 1950’ye kadarki Cumhurbaşkanı İsmet İnönü, 1950’nin 14 Mayıs’ında partisiyle birlikte iktidarı kaybetti. Muhalefete geçti. Cumhurbaşkanlığı’na da Celal Bayar seçildi. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol İnönü ile Bayar arasındaki devir-teslim görüşmelerinde, doğal olarak dış politika konuları da ele alındı. Aslında Türkiye’nin İkinci Dünya Savaşı sonrasındaki dış politikası üzerinde büyük bir aykırılık yoktu. Savaş sonrasındaki o dönemde, dünyanın “Doğu” ve “Batı” diye iki bloklu hale gelmesi gerçeği karşısında, Türkiye’nin Batı bloku içinde kalması, Cumhuriyet Halk Partisi gibi Demokrat Parti’nin de kabul ettiği bir durumdu. Özellikle savaş sırasında ve sonrasında Rusya’nın, Türkiye’den Boğazlar ile ilgili talepleri karşısında bu bir zorunluluk sayılıyordu. Türkiye’nin NATO’ya girmesi konusunu da o çerçeve içinde görmekteydiler. Ama bu, NATO üyesi ülkelerin bazılarının itirazı yüzünden gerçekleşememişti. *** Bayar ile İnönü’nün o görüşmesinden hemen sonra şöyle bir gelişme oldu: İkinci Dünya Savaşı sonrasında çıkan Kore Savaşı’na Türkiye asker göndermeye karar verdi. Hem de Meclis kararına gerek görmeden hükümet kararıyla... CHP, buna itiraz etti. Kore, Uzak Doğu’da, savaş sonrasında Kuzey Kore, Güney Kore diye ikiye bölünen bir ülke... Kuzeyindeki Kore, komşusu “Mao’nun Çin”inin etkisinde, güneyinde de başta ABD olmak üzere Batı tarafındaki ülkelerin desteklediği Güney Kore var... Kuzey Kore, Güney Kore’yi de işgal edip sahiplenme gayretinde. O yolda harekete geçince, ABD konuyu Birleşmiş Milletler’e götürmüş. Bunun bir tecavüz savaşı olduğunu öne sürerek o savaşın, Birleşmiş Milletler tarafından önlenmesi yolunda bir karar alınmasını ve o üye ülkelerden o önleme katılım sağlanmasını istemiş... Birleşmiş Milletler’de öyle bir karar alınması için, Birleşmiş Milletler’in o sırada veto hakkı sahibi ülkelerinin o hakkı kullanmaması gerekli... Bu da Sovyetler Birliği’nin o sırada bir taktik hatası yapması sonucunda gerçekleşmiş. ABD’nin teklifi üzerinde Türk hükümeti bunu kabul etmiş... Kore’de faaliyete geçecek “Birleşmiş Milletler Kuvvetleri”ne katılmak üzere 4 bin 500 askerli bir tugay göndereceğini açıklamış... Gerekçesi belli: ABD ile yapılan müzakerelerde belli olmuş ki Türkiye, o adımı atarsa NATO’ya alınması çok kolaylaşacak... Ama CHP bunu kabul etmiyordu. Anayasanın o zamanki 26. maddesinin konuyla ilgili bölümüydü. Şöyleydi o bölüm: “Kanun koymak, (...) devletlerle sözleşme, antlaşma ve barış yapmak, harp (savaş) ilan etmek gibi görevleri, Büyük Millet Meclisi, ancak kendisi yapar.” Hükümet sözcülerinin buna karşı görüşü de şöyleydi: “Bizim yaptığımız bir harp ilanı (savaş ilanı) değil. Biz Birleşmiş Milletler antlaşmasında üstlendiğimiz bir yükümlülüğü yerine getiriyoruz.” CHP muhalefeti ise 26. maddenin ne kadar açık ve kesin olduğunun maddedeki “ancak” sözcüğünden anlaşıldığını söylüyor, o ibareyi tekrar okuyordu: “Büyük Millet Meclisi ANCAK kendisi yapar.” Bu tartışma, Kore Savaşı’nın devamı sırsında sadece CHP tarafından ileri sürülen bir görüş değildi. Meclis’in dışındaki birçok hukukçudan da buna itiraz edenler çoktu. Ayrıca “Kore’ye asker gönderme” kararına “esas” açısından itiraz edenler de vardı. Bazıları da “Barış Sevenler Derneği” adında bir dernek kurmuşlardı. Derneğin üyeleri arasında Behice Boran, Adnan Cemgil gibi sonraki TİP mensupları da vardı. Onları Demokrat Parti hükümet sözcüleri, “komünistler” diye suçladılar. Haklarında dava açıldı. 15’er ay hapse mahkûm edildiler. (Tabii, CHP’ye de “Komünistlerle işbirliği yapıyor” suçlaması yöneltmeyi ihmal etmediler. O zamanın klasik suçlama maddesi, malum “komünistlik”ti.) Bütün bu tartışmalar, 1961 Anayasası görüşmeleri sırasında, hatırlandı. Ve eski anayasanın 26. maddesindeki ifade, ilgili maddeyle, daha açık hale getirildi. 1982 Anayasası’nda da aynı metinle yer aldı. Metin şöyleydi: “Milletlerarası hukukun meşru saydığı hallerde savaş hali ilanına veya Türkiye’nin taraf olduğu milletlerarası antlaşmaların veya milletlerarası nezaket kurallarının gerektirdiği haller dışında TÜRK SİLAHLI KUVVETLERİ’NİN YABANCI ÜLKELERE GÖNDERİLMESİNE veya yabancı silahlı kuvvetlerin Türkiye’de bulunmasına izin verme yetkisi Türkiye Büyük Millet Meclisi’nindir.” *** Evet, şimdiki durum böyle. Karar yetkisi Meclis’te... Şu sırada da Meclis’e o alanda bir öneri geliyor. Ama o konuda merak edilen bir şey var: Meclis, acaba o öneriyi yeterince görüşüp sağlıklı bir karara bağlayabilecek mi? Yoksa Meclis’i yönetenler “torba yasa” usulünde kullanılan metotlarla, bir gece yarısı toplantısında hızla görüşüp oylayarak hedefe varmayı mı tercih edecek?",https://www.cumhuriyet.com.tr/yazarlar/altan-oymen/meclis-ve-tezkere-2131241
Altan Öymen,‘Hiç olmadığı kadar’,01 Kasım 2023 Çarşamba,"Sayın Cumhurbaşkanı Recep Tayyip Erdoğan, Cumhuriyetin 100’üncü yıldönümünde Anıtkabir defterine yazdığı mesajda, Atatürk’ü, silah arkadaşlarını ve şehitlerimizi rahmetle andıktan sonra, kendi yönetimi döneminden de söz etti. Şunları söyledi: “Türkiye’yi tarihinin en büyük yatırım hamleleriyle buluşturmuş bir yönetim olarak, ittifak ortaklarımız ve milletimizle birlikte, Cumhuriyetimizin ikinci asrını ‘Türkiye Yüzyılı’ olarak taçlandırmakta kararlıyız. Cumhuriyetimiz hiç olmadığı kadar güvendedir, emin ve ehil ellerdedir.” Erdoğan’ın böyle milli bayram günlerindeki konuşmalarında da kendi iktidar dönemiyle ilgili görüşlerine ağırlık vermesi, yeni bir şey değil. Buna alışıldı. Zaten “cumhurbaşkanlığı”nın yanındaki unvanı da “AKP’nin genel başkanlığı”. Çoğu defa, iki ayrı görevini birlikte yürütüyor. Ama bu defaki konuşmasında bir de karşılaştırma yaptı. Eski deyimiyle “mukayese”. Başında bulunduğu iktidar dönemini eski dönemlerle kıyaslayarak dedi ki, kendi yönetimi için: “Türkiye’yi tarihinin en büyük yatırım hamleleriyle buluşturmuş bir yönetim.” “Tarihinin en büyük yatırım hamleleri” denilince benim gözümün önüne, Atatürk, İnönü, Bayar, Demirel dönemlerinde sanayi alanındaki, tarım alanındaki, ulaşım alanındaki, yoktan var edilen fabrikalar, barajlar, silolar, demir çelik fabrikaları da geliyor. Birçoğunu gazeteci olarak ben de görmüşüm, gezmişim, üzerine yazılar yazmışım. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Bu son dönemde de “Düyunu Umumiye” zamanındaki “yap-işletdevlet” usulüyle borçlanarak yapılan paralı geçiş yolları, hizmet binaları geliyor gözlerimin önüne. (Bu satırları yazarken Halk TV’de o yapıları yapan müteahhitlere bu yıl ödenmesi gereken milyonlarca liraların hesabıyla ilgili bir haber yayımlanıyordu.) Ayrıca Anıtkabir defterine yazılan ve gazetelere, televizyonlara geçen cümledeki iddia da ilginç. “Cumhuriyetimiz, hiç olmadığı kadar, güvendedir, emin ve ehil ellerdedir...” Yani, Atatürk’ten başlayarak hiçbir iktidar döneminde bugünkü kadar “güvenli”, “emin” ve “ehil” ellerde bulunmamış Cumhuriyet… Bu, tabii, sayın cumhurbaşkanının bugün bulunduğu mevkindeki selefleriyle birlikte, önceki dönemlerdeki yetkili kadrolarında bulunanların tümünü rencide edebilecek bir karşılaştırma olarak münasip bir ifade değildir. Ama bir de “Doğru mudur, değil midir” sorusuna cevap aranırsa o konunun da tartışılması gerekir. İç politikada, dış politikada, adalet, özgürlükler, ekonomi, sosyal yaşam, eğitim, sağlık, güvenlik... Hangi alanda, evvelce “hiç olmadığı kadar” güvendeyiz, emin ve ehil ellerdeyiz?... Madem ortada böyle bir iddia var, o iddiayı haklı bulan iktidar sözcüleri, o iddianın örneklerini geçmişle bugünü karşılaştırarak Meclis’te ve kamuoyunda ortaya koysunlar. Tartışılsın. Vatandaşlar da görüp anlasınlar, Cumhuriyetin yüzyılı içinde en güvenli, en emin, en ehil ellerin yönetimi ve koruması altında yaşadıklarına. İkna olsun. Mutlu olsun. Mümkünse… Bu satırları yazdıktan sonra, bir İstanbul mahkemesinin “Hatay milletvekili Can Atalay hakkındaki son kararı belli oldu”. Bunu hangi “güvenli”, “emin” ve “ehil” ellerin sahiplerinin teşvik edip isabetli gördüklerini açıklasınlar ilgililer. Demokrasiye geçiş sürecimizin başından itibaren, milletvekili seçilen kimselerden tutuklu olanların tutukluklarının kaldırılması ve Meclis’teki çalışmalarına vakit geçmeden başlamaları, hem anayasanın ve yasaların gereğidir hem de ülkemizin siyasal geleneklerinin… 1950 meclisi açıldığında gazeteci Mümtaz Faik Fenik’ten başlayarak Kırşehir milletvekili Osman Bölükbaşı’na kadar örnekleri vardır. Türkiye’nin mahkemeleri o yollarda karar almayı en doğal görevleri saymışlardı. Daha sonraki zamanlarda aynı ilkenin gereği yapılagelmiştir. Hatta suç işledikleri iddiasıyla ceza görüp o cezasının sonucu olarak seçimlere katılma hakkından mahrum edilen politikacıların o durumdan kurtulmaları için, iktidar ve muhalefet partilerince anayasa ve yasa değişiklikleri bile yapılmıştır. O dönemleri Adalet ve Kalkınma Partisi Genel Başkanı Recep Tayyip Erdoğan da iyi hatırlar. O derece de önemli sayılmıştır siyasetçilerin siyaset hayatına katkılarının engellenmemesi, siyaset hayatımızda. Evet, o “güvenli”, “emin” ve “ehil” elli siyasetçiler, bugün neredeler? O sorunun cevabı da belli olmalıdır.",https://www.cumhuriyet.com.tr/yazarlar/altan-oymen/hic-olmadigi-kadar-2136196
Altan Öymen,Partilerin kuruluşları ve yasaklanmaları,13 Eylül 2023 Çarşamba,"9 Eylül Cumartesi günü, İzmir’in -1922’deki- “kurtuluş”unun 101’inci yıldönümü ile birlikte, CHP’nin “siyasal parti” olarak kuruluşunun 100’üncü yıldönümünü de kutladık. Tabii, Alev Coşkun’un o günkü yazısında da belirttiği gibi CHP’nin temelini oluşturan Anadolu ve Rumeli Müdafaa-i Hukuk Cemiyeti’nin kuruluşunu da hatırladık. 1919 Eylül’ündeki Sivas Kongresi’nin açılış günü de 4 Eylül’deydi. O cemiyetin başkanı -o zamanki adıyla- Mustafa Kemal Paşa’ydı. Bir kısım üyesi de CHP’nin siyasal parti olarak yöneticileri olmuştu. Zaten CHP tarihinde, Sivas Kongresi, partinin “ilk kurultay”ı sayılıyor. Buna göre CHP’nin iki kuruluş günü var denilebilir. Biri Kurtuluş Savaşı dönemindeki, aynı zamanda o savaşın yönetimini de üstlenmiş olan cemiyetin kuruluşu, öteki de savaşın kazanılması sonucunda o cemiyetin, barış dönemindeki yönetimini üstlenecek olan siyasal partiye dönüşmesinin yıldönümü. İkisinin de CHP tarihindeki yeri önemli... Tabii, aynı zamanda, ülkemizin genel tarihi içindeki yeride... Bugün burada ben, o süreçte CHP ile ilgili bir başka günün yıldönümünü hatırlatacağım: O yıldönümünün günü, dündü: 12 Eylül... Bu 12 Eylül, 1980 darbesinin 43’üncü yıldönümü. O darbeyle, darbeden önceki tüm siyasal partilerle birlikte CHP de kapatılmıştı. O kapatmanın süresi 12 yıldır. 12 Eylül 1980 günü, ülkedeki tüm siyasal faaliyet, Milli Güvenlik Kurulu adındaki bir kurulun bildirisiyle başlar. O durum, daha sonra -16 Ekim 1981’de- “Milli Güvenlik Kurulu” tarafından yasalaştırıldı. Ve o yasa, 19 Haziran 1992 gününe kadar yürürlükte kaldı. Buna göre yasaklı olan partiler arasında, o zaman Bülent Ecevit’in başkanlığındaki Cumhuriyet Halk Partisi’yle birlikte Süleyman Demirel’in başkanlığındaki Adalet Partisi, Alparslan Türkeş’in başkanlığındaki Milliyetçi Hareket Partisi, Necmettin Erbakan’ın başkanlığındaki Milli Selamet Partisi dahil, bir kısmı Meclis’te temsil edilen, bir kısmı edilmeyen 18 parti vardı. Bazıları hakkında tahkikat açıldı. Ecevit, Demirel, Erbakan dahil, bazı liderler -askeri yönetiminaskeri birliklerde veya diğer devlet kuruluşlarında “muhafaza altına” alındı. O partilerin genel merkez yöneticilerine 10’ar yıl, diğer yöneticileri ile milletvekillerinden bir kısmına beşer yıl “siyasetten men” cezası verildi. Ve zaten herkese yasak olan siyasal toplantılar üzerindeki yasağın kalkması ve yeniden seçime gidilmesi iki yıl kadar sürdü. Ama sonra yeni partiler kurulmasına, belirli koşullar altında izin verilmeye başlandı. Eskilerin parti ve kişi olarak yasakları devam ederken “eski”lerin yerine geçecek “yepyeni” partiler kuruldu. Demirel’in Adalet Partisi yerine bir orta sağ parti kurulması için emekli Orgeneral Turgut Sunalp’ın başkanlığında Milliyetçi Demokrasi Partisi kuruldu. CHP’lilere hitap edebilir hesabıyla Necdet Calp’ın başkanlığında bir Halkçı Parti kuruldu. Askeri yönetim, bir de “Ben eski partilerden dördünü birden temsil ederim” diyerek kendi girişimiyle parti kurmak isteyen Turgut Özal’a izin verdi. O da ANAP’ı kurdu. 1983’teki seçimin kazanan partisi de Özal’ın partisi oldu. Ve sivil yönetime geçildi. Fakat eski partilerin yasağının kaldırılmasını askeri yönetim de yeni anayasanın ve referandumunda Cumhurbaşkanlığı’na seçilen Kenan Evren de istemedi. O eski partiler, askeri yönetim sözcülerince şu “vecize” ile anılıyorlardı: “Eskiye rağbet olsa, bit pazarına yağmur yağardı.” Sonra gene yıllar geçti... Eski politikacıların yasaklarının kaldırılması için bir referandum yolu açıldı. İktidardaki Özal’ın partisi buna karşı çıktı ama halkın çoğunluğu ona uymadı, eski siyasetçilerin yasaklarını kaldırdı. Fakat eski partilerin eski adlarıyla kurulmaları yasağı yürürlükte kalmaya bir süre daha devam etti. O yasak ise ancak 1992’de Adalet Partisi’nin devamı gibi kurulan Doğru Yol Partisi lideri Süleyman Demirel ile CHP’nin devamı sayılan Sosyal Demokrat Halkçı Parti’nin genel başkanı Erdal İnönü’nün kurduğu koalisyon hükümetinin girişimi ve Meclis çoğunluğunun kararıyla kaldırıldı. Bugün bu sütunda bu konuyu açmamın sebebi, siyasal hayatımızda son günlerde yoğunlaşan tartışmalarda, yakın geçmişle ilgili bazı olayların hatırlanmıyor olması... Bu konuya bundan sonraki yazımda devam etmek istiyorum.",https://www.cumhuriyet.com.tr/yazarlar/altan-oymen/partilerin-kuruluslari-ve-yasaklanmalari-2118691
Altan Öymen,CHP’ye tebrikler,08 Kasım 2023 Çarşamba,"Önce Kemal Kılıçdaroğlu’na tebriklerimi sunmak isterim. CHP’nin ilk yüzyılının son 13 yılında parti liderliği görevini yerine getirmiştir. Ülkemizin, özellikle siyasal açıdan çok zor bir dönemine rastlayan o yıllardaki iktidar partisi ve ittifak haline girdiği yandaşları, Türkiye’nin Cumhuriyet ve demokrasi dönemindeki anayasalarını, yasalarını ve kurallarını hiçe sayan bir anlayış içindeydiler. Türkiye’yi demokratik yapısından giderek uzaklaştırmaktaydılar. Kılıçdaroğlu’nun liderliğindeki Cumhuriyet Halk Partisi’nin “ilk hedef”i, o gidişi durdurmaya çalışmak ve Cumhuriyetimize-demokrasimize yeniden kavuşmanın yolunu açmaktı. Kılıçdaroğlu’nun liderliğindeki Cumhuriyet Halk Partisi, o hedefe yönelik olarak gerek Meclis’in gerek halkın içindeki faaliyetini devamlı olarak sürdüren çok az sayıdaki siyasal partilerden biriydi. İktidarın, ekonomimizdeki ve sosyal hayatımızdaki çöküntülerin de temelini oluşturan o anlayışına karşı, demokrasiyi ve adaleti korumanın önemini vurgulamak için, Türkiye’de bir ilk olan “Ankara’dan İstanbul’a yürüyüş”ü başta olmak üzere birçok etkinlik o dönemde birbirini izlemiştir. O gidişten kurtulmak için, siyasal alanda ittifak yapma girişimi de bir ilkti. Hedeflenen sonuca varılamasa da o yolun denenmiş olmasının faydaları bundan sonra da kendini gösterecektir. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol CHP’nin yeni lideri Özgür Özel’i de içtenlikle kutlarım. Hem partinin grupbaşkanlığında yıllarca süren çalışmaları için hem de CHP Genel Başkanlığı’na seçildiği için… Grup başkanvekilliği kolay iş değil. Hem -adı üstünde- genel başkanı Meclis’te de Meclis dışında da temsil edeceksiniz hem de çok sayıda partili milletvekilinin, görevlerini yerine getirmesini sağlayacak şartları oluşturacak ve koruyacaksınız. Hele bu görev süresi, eğer her türlü muhalefeti ezme merakındaki bir iktidar partisinin Meclis’teki çoğunluğa sahip olduğu bir döneme denk gelmişse o daha da zordur. Özel, Meclis’teki grup başkan vekilliği görevini o koşullar altında yürütmüş, o koşullar altında çalışmanın tecrübelerini edinmiştir. Şimdi de uzun süre vekilliğini üstlenmiş olduğu selefinin de deneyimlerinden faydalanarak parti genel başkanlığındaki bayrak yarışını sürdürecektir. O da İstanbul Büyükşehir Belediye Başkanlığı ile birlikte bu kurultayın da başkanı olarak kurultayın başarılı koşullar içinde geçmesine önemli katkılarda bulunmuştur. Ayrıca bir yandan kurultayın yönetimini yürütürken bir yandan da kurultay faaliyetine ara verildiği bir zamanı kullanıp İstanbul’a giderek başkanı bulunduğu şehirdeki Uluslararası Boğaziçi Koşusu’na uğramayı da başarabilmiştir. Onu da önümüzdeki seçimler için başarı dileklerimle birlikte bu kurultaya yaptığı önemli katkılar için kutlarım. Ve tabii, kurultayın delegeleri ve üyeleriyle birlikte tüm CHP’lilere de tebriklerimi sunarım. Ülkemizin siyasal tarihine bir kere daha, demokrasi yolunda, başarılı bir örnek sergilenmesini sağlamışlardır. CHP’lilerin ve CHP’yi destekleyenlerin bundan sonraki “ilk hedef”i malum: Hepsi, bir seferberlik havası içinde, mart ayındaki yerel seçimlerin mümkün olduğu kadar çok seçim çevresinde kazanılmasına katkıda bulunmak... Bu kurultayda bence, CHP’nin o konudaki şansı, daha da artmıştır. Son bir temenni daha: Önümüzdeki yerel seçimlerinin yanında, hiç unutulmaması gereken hedef de odur: Türkiye’nin yeniden demokratikleşmesi… O hedefe ulaşmak için, anayasa değişikliği ve belirli yasa değişiklikleriyle birlikte idari değişikliklerin de gündemde tutulması… Gerektiğinde partiler ve diğer toplumsal kuruluşlarla birlikte ittifaklar da kurulabilmesi... Ama tabii, ittifaka katılması söz konusu olan partilerin ve kuruluşların belirlenmesinde gerçekçi olunması kaydıyla. Gerçi önümüzdeki seçim bir yerel seçimdir. Ama şu belli ki, hele bazı hallerde, yerel seçimler, genel seçimlerden daha az önemli değildir. Siyasal hayatımızda da örnekleri vardır, bazı yerel seçimlerin sonuçları, genel seçimlerin ve anayasa değişikliklerinin yolunu açarlar.",https://www.cumhuriyet.com.tr/yazarlar/altan-oymen/chpye-tebrikler-2138613
Altan Öymen,Eylüldeki yıldönümleri,06 Eylül 2023 Çarşamba,"İçinde bulunduğumuz eylül ayının bazı günlerinin Cumhuriyet tarihimizde önemli yeri var. 1919 yılından başlarsak “4 Eylül 1919” günü, Sivas Kongresi’nin çalışmaya başladığı gündür. Kongre, 7 Eylül’de Anadolu ve Rumeli Müdafaa-i Hukuk Cemiyeti’nin kuruluşunu kararlaştırmış, 11 Eylül’de kongreyi devamlı olarak temsil etmek üzere Mustafa Kemal Paşa’nın başkanlığında bir “Heyet-i Temsiliye” (temsil kurulu) seçmiştir. O kurul, ülkenin Türkiye’nin işgal altında bulunmayan bölgelerinde resmen, işgal altındaki bölgelerinde fiilen örgütlenmeye başladı. Aynı zamanda, o örgütlenmenin yayın organını çıkarıyordu. Sivas’ta bir İrade-i Milliye Gazetesi. Yurdun birçok yerinde de işgal kuvvetlerine karşı çıkan güçlerin direnişleri sürüyordu. Bunlar “Kuvayı Milliye” (Ulusal Güçler) adı altında Heyet-i Temsiliye ile bağlantıya geçiyordu. Birçok yerde yerel kongreler toplanıyordu. Böylece İstanbul “Meclis-i Mebusan”ının kapatılmasından sonra 23 Nisan 1920’de Ankara’da Türkiye Büyük Millet Meclisi’nin açılışına gelindi. “Milli Mücadele”, Meclis’in kurduğu düzenli ordularla devam etti. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Atatürk’ün -o zamanki adıyla Mustafa Kemal Paşa’nın- hem Meclis başkanı olduğu hem de Meclis kararıyla üstlendiği başkomutan olarak yönetip kazandığı Sakarya Savaşı’nın, 1921’in 13 Eylül’ünde kazanıldı. “Savaşın kaderini değiştiren” diye anılan o zafer üzerine Mustafa Kemal Paşa’ya gazi unvanı ve mareşallik rütbesi verilmiştir. Ve 1922’nin gene bir eylül ayında Mustafa Kemal Paşa’nın yönettiği Başkomutanlık Meydan Muharebesi’nin sonunda Türk orduları İzmir’e girdi. Bu, yeni Türkiye’nin Kurtuluş Savaşı’nı kazanması demekti. Bu durum ekim ayındaki Mudanya Mütarekesi ve daha sonraki Lozan Antlaşması’yla sonuca bağlanacak ve Türkiye Cumhuriyeti’nin tam bağımsız bir devlet olarak barış içinde yaşayacağı bir dönemin başlangıcı olacaktı. Lozan’daki barış görüşmelerinin başlamasından önce, o konferansa Ankara’daki TBMM hükümetiyle birlikte İstanbul’daki padişah yönetiminden de temsilci çağırılması üzerine Türkiye Büyük Millet Meclisi, padişahlığın sona erdiğini, saltanatın kaldırıldığını ilan eden bir karar aldı. Son Padişah Vahdettin, İngiliz hükümetine sığınma talebinde bulunarak ülkeden ayrıldı. Ankara’daki TBMM hükümeti, Lozan’a Türkiye’nin temsilcisi olarak tek başına katıldı. 1923 yılı, Türkiye Büyük Millet Meclisi’nin yeni bir seçime gittiği yıldır. Haziranda yapılan seçimden sonra Lozan’daki görüşmeler de mayısta sona erdi. Yeni Meclis, ağustos ayında toplandı. Lozan Antlaşması’nı onayladı. Yeni Meclis’te çoğunluğu yeniden kazanan Mustafa Kemal Paşa da Meclis’teki çoğunluk partisi olan Anadolu ve Rumeli Müdafaa-i Hukuk Cemiyeti milletvekilleriyle birlikte -o zamanki adıyla “Halk Fırkası”nı- kurdu, 9 Eylül gününde İçişleri Bakanlığı’na bir umumi yazı yazdı. “Anadolu Rumeli Müdafaa-i Hukuk Cemiyeti”nin devamı sayılan partinin adı, Cumhuriyetin kuruluşuyla birlikte Cumhuriyet Halk Fırkası şeklini alacaktı. Daha sonra da -“farklılık, ayrılık”- kavramlarını da çağrıştıran “fırka” sözü yerine “parti” sözcüğü tercih edilerek “Cumhuriyet Halk Partisi” olacaktı. Kısaltılmış şekliyle CHP... Benim de 70 küsur yıldır devamlı üyesi olduğum bir parti. 4 Eylül ile 9 Eylül günleri... Burada belirttim. Biri 9 Eylül 1919 Kurtuluş Savaşımızın ve millet Meclisimizin temelini oluşturan kongrenin açıldığı gün. Aynı zamanda CHP’nin ilk kurultayı olarak anıldığı gün... Öteki, İzmir’in kurtuluşu ile birlikte, Kurtuluş Savaşımızın, Atatürk’ün deyimiyle, “İlk hedefimiz Akdeniz” dediği hedefe vardığı gün... Aynı zamanda CHP’nin de “Halk Fırkası” adında resmen kurulduğu gün. Eylülün bu haftası, o yüzden, bana, hem bir milli bayram günü gibi gelir hem de üyesi olduğum partinin doğum günü gibi... Bu düşünceyle, bu haftanın o günlerinin tüm okurlarıma kutlu olmasını dilerim. *** Bu yazıyı yazarken çok önemli bir kitap dizisinden faydalandığımı belirtmek isterim. Üç kitaptan oluşan bir dizi bu. Cumhuriyet yazarı arkadaşlarımdan Emre Kongar ile Zülâl Kalkandelen’in titiz çalışmalarıyla hazırlanmış. Başlığı “Devrimin ve Karşı Devrimin Yüzyılı”... O kapsam içinde, 1919’dan başlayarak zamanımıza doğru gelen ne kadar önemli olay varsa hepsini kısaca hatırlatıyor. “Nereden nereye” diye bir söylem sorusu var ya... O sorunun yanıtını belirlemenin zeminini oluşturuyor. Tüm ilgililere öneririm",https://www.cumhuriyet.com.tr/yazarlar/altan-oymen/eyluldeki-yildonumleri-2116371
Altan Öymen,Avrupa’yı terk mi ediyoruz?,27 Eylül 2023 Çarşamba,"Türkiye’nin dış politikası ile ilgili yayınların bölüm başlıklarından biri şudur: “Avrupa ile ilişkiler...” “Avrupa”yı sadece bir kıta adı olarak alırsak bu yanlış olur. Çünkü, Türkiye, topraklarının önemli bir kısmıyla, o kıtanın dışında değil içindedir. Bunu İstanbul’la ilgili bir yazımda hatırlatmıştım. İstanbul, Edirne, Kırıkkale, Tekirdağ illeriyle, Çanakkale ilinin bir bölümünü alırsak onların yüzölçümünün toplamı Avrupa kıtasındaki ülkelerin birçoğunun yüzölçümlerinden daha fazladır. Hele nüfus açısından durum şudur: Sadece İstanbul’un 16 milyonluk nüfusu bile, Avrupa’daki birçok ülkenin kendi nüfuslarından daha fazladır. Komşumuz Yunanistan’ın ülke olarak toplam nüfusu 11 milyon, Avusturya’nınki 8.1 milyon, Belçika’nınki 10 milyon, Hollanda’nınki 15 milyon, Portekiz’in 10 milyon, Danimarka’nınki 5 milyon civarındadır. Baltık ülkelerinden Lüksemburg’a kadar az nüfuslu ülkeleri hiç saymıyorum. İstanbul dahil Trakya’daki nüfusumuzu geçen Avrupa ülkeleri, 81 milyon nüfuslu Almanya ile İngiltere (58 milyon), İtalya (57 milyon) ve İspanya’dan (46 milyon) ibarettir. Bu, Türkiye’nin coğrafi durumu açısından Avrupa’nın içinde olduğunun manzarası... Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol *** Uluslararası ilişkiler açısından ise durum şudur: İkinci Dünya Savaşı’ndan sonra, Avrupa ülkelerinin büyük bir kısmını içine almayı hedefleyen Avrupa Konseyi’nin ilk 12 ülkesinden biri Türkiye’dir. Konseye 1949’da kurucu üye olarak davet edilmiş, 1950’de de oradaki yerini almıştır. Zaman içinde de konseyin Avrupa İnsan Hakları Sözleşmesi’ni, Avrupa İnsan Hakları Mahkemesi’nin yetkilerini kabul eden ve bunun koşullarına anayasasında yer veren bir ülke olmuştur. Avrupa Konseyi’nin bu özellikleri, Türkiye’nin 1950’de başlayan demokratikleşme süreciyle tam bir uyum içinde devam etmiştir. 1957 yılında Avrupa’nın altı ülkesinin (Almanya, Fransa, İtalya, Belçika, Hollanda ve Lüksemburg) kurduğu, Ortak Pazar adıyla da anılan Avrupa Ekonomik Topluluğu ile de Türkiye, 1963 yılında “ortaklık antlaşması” imzalamıştır. O ekonomik topluluk, daha sonra, İngiltere ve İskandinav devletlerinin de katılmasıyla büyümüş ve ekonomik bir topluluk olmanın sınırlarını genişleterek aynı zamanda siyasi bir birlik haline gelmiştir. Adı da daha kapsayıcı bir deyimle “Avrupa Birliği” olmuş, ekonomik alanda “para birliği” oluşturup, “Avro”yu tedavüle sokmuştur. Avrupa Parlamentosu’nu kurmuş, siyasetin en azından bazı alanlarında üyelerinin ortak veya uzlaşmalı olarak hareket etmelerini sağlamaya başlamıştır. Avrupalılığını o vakte kadar Avrupa Konseyi içinde sürdüren, Avrupa Birliği ile de “ortak üyelik” konumunu anlaşmalar yoluyla geliştiren Türkiye’nin o birliğe de “tam üye” olması için müzakerelere başlaması ise 2005 yılında, Türkiye’nin bugünkü yönetimi sırasında mümkün olmuştur. *** Sonrası ise çok ilginç. 2005 yılında Lüksemburg’da sonuçlanan ve Türkiye’de yönetimin düzenlediği “havai fişek”li gösterilerle kutlanan o gelişmelerden sonra şu görüldü: Zaman içinde, Avrupa Birliği’ne karşı o görkemli sevinç gösterilerinin yerini “Avrupa Avrupa duy sesimizi” sloganlarıyla yapılan “hasmane” gösteriler aldı. İktidardaki bir kısım politikacılarımız da altında Türkiye’nin de imzası bulunan Avrupa İnsan Hakları Mahkemesi’nin yetkilerini yok saymaya başladı. Sanki, “Avrupa Konseyi” üyesi olarak o topluluğun içinde bulunduğumuz, Avrupa Birliği’yle de “müzakere” aşamasında olduğumuz durumdan, yani Avrupalı olmaktan vazgeçmeye karar vermişiz gibi. Sık sık örnekleri ortaya çıkıyor: İktidardaki yetkililer, Avrupa Birliği denilince, hele AİHM’nin adı anılınca, bizimle hiç ilgili olmayan bir düşmanlar topluluğu karşısındaymış gibi konuşuyorlar. Bu konuda yazılıp söylenenleri izlerken aklıma Necip Fazıl Kısakürek’in kurulmasını önerdiği “Başyücelik Devleti”nin “İslam Inkılabı” adı altında yayımladığı dış politika ilkeleri geliyor. Şöyle anlatmıştı dış politikasının çerçevesini Büyük Doğu dergisinde yayımladığı “Asyacılık” başlığı altındaki yazısında rahmetli Kısakürek: “(Türkiye’nin asıl alanı Büyük Asya’dır) Büyük Asya’ya Afrika dahildir. Avustralya, dış ve düşman sahaya tabi, küçük, şahsiyetsiz ve uydurma bir sahadır. Geriye kalan Avrupa ve Amerika ise zıt ve düşman sahanın tam kendisidir.” Evet, Necip Fazıl Kısakürek, Türkiye’de siyasetin demokratikleşmesi döneminde böyle şeyler yazmıştı. Şairdi. Hayal gücü zengindi. Ama ben üstadı biraz tanımıştım, varsayalım ki bir gün geldi öyle bir devlet kuruldu ve Kısakürek o devlete tam yetkili bir “başyüce” oldu... O yazdıklarını uygulamaya kalkmayacak kadar realistti, gerçekçiydi. Onun hayat hikâyesiyle ilgili kendi yazdığı yazıları, kitapları izleyenler de bunun farkındadır. Dilerim, rahmetli Kısakürek’in bugünkü hayranları da bunun farkında olsunlar. Başka birçok alanda yaptıkları gibi, ülkemizin dış politika alanındaki kazanımlarını da heba etmeyi sürdürmesinler.",https://www.cumhuriyet.com.tr/yazarlar/altan-oymen/avrupayi-terk-mi-ediyoruz-2123744
Altan Öymen,Barış ve halk,25 Ekim 2023 Çarşamba,"Dünya yeniden büyük bir savaşın acıları içinde... Ve bu defaki, Türkiye’nin sınır komşularında. Şimdiye kadar bombalarla, kurşunlarla ölen ve büyük bir kısmı çocuk olan binlerce insan hayatını kaybetti. Geçen haftaki yazımı yazarken, Meclis’e gelen malum tezkerenin görüşülmesi henüz başlamamıştı. O görüşme, yazı bittikten hemen sonra başladı ve bitti. Ertesi günkü gazetelere yansıması sınırlı kaldı. Sonucu ise tabii, belli: Türkiye, gerekli görürse, komşu ülkelere kendi askerlerini gönderebilecek, başka ülkelerin askerlerinin de Türkiye’ye gelmesine izin verebilecek. Dilerim öyle durumlar ortaya çıkmaz. Ve Türkiye’nin – Cumhuriyetin ilanından başlayarak izlediği, ilke edindiği– “Yurtta barış, dünyada barış” çizgisini tamamen terk etmesi ihtimali ortaya çıkmaz. Savaş bölgelerinden ve başka ülkelerden gelen haberler, ABD ile bazı Batı ülkelerinin hükümetlerinin İsrail’e, doğrudan veya dolaylı destek verdiğini gösteriyor. Ama şöyle bir gerçek de giderek daha belirgin bir şekilde ortaya çıkıyor: Hükümetleri hangi tutumu izlerse izlesin, birçok ülkede halkın içinden İsrail’i de kınayan hareketler, gösteriler de eksik olmuyor. Bu açıdan, şu sırada, yanı başımızda sürmekte olan ve bazen bitirilmesi umutlarını ortaya çıkarıp, bazen daha da şiddetlenmesi tehlikesini gündeme getiren savaşla ilgili gelişmeleri değerlendirirken hiçbir ülkenin vatandaşlarının tümünü birden suçlamamak gerekir. “Şu ülkenin halkı zaten hep İsrail’i tutar”, “O ülkenin halkı, Yahudi düşmanıdır, Hamas’tan yana olacakır” diye durum değerlendirmesi yapmak, sadece haksızlık değil, aynı zamanda yanlış bir yargı olur... Çünkü görülüyor işte... Dünyadaki halkların büyük bir kısmı artık savaş istemiyor. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol O ihtimal bir yana, son haftalar içinde olan biten faciaları izlemek durumunda kalmak bile savaş karşıtı olmaya yeter... Hele, Gazze’deki hastanede ölenlerin ve onların yakınlarının durumunu izlemek, gazetelerden, televizyonlardan veya diğer medyadan... O sahneleri izlerken insan Nâzım Hikmet’in o şiirini hatırlıyor. İkinci Dünya Savaşı’nın Uzakdoğu’da sona ermesinden önce Japonya’da Hiroşima’ya atılan ilk atom bombasından yıllar sonra, o bombanın sonuçlarını hatırlatan barış yanlısı bir imza kampanyası... Burada ben de hatırlatayım o şiiri: “Kız Çocuğu”...: “Kapıları çalan benim, kapıları... Gözlerinize görünemem, Göze görünmez ölüler.. Hiroşima’da öleli, oluyor bir on yıl kadar... Yedi yaşında bir kızım, büyümez ölü çocuklar... Saçlarım tutuştu önce, Gözlerim yandı, kavruldum, Bir avuç kül oluverdim, Külüm havaya savruldu. Benim sizden, kendim için hiçbir istediğim yok, Şeker bile yiyemez ki, kâğıt gibi yanan çocuk. Çalıyorum kapınızı, Teyze, amca, bir imza ver, Çocuklar öldürülmesin, Şeker de yiyebilsinler.” Şu belli ki, o görüntüler, bugün, sadece Türkiye’deki insanların değil, dünyanın bütün demokratik ülkelerindeki insanların çoğu üzerinde benzeri etkiler yaptı. Kiminin gözleri yaşardı, kimi o görüntülere karşı tepki göstermekte daha aktif davrandı. Dünyanın her tarafında, savaşın sadece bir tarafına değil, iki tarafına da itiraz var. Bu durum bence olumlu bir gelişmenin işareti... Savaştan yana olanlar, devlet yöneticileri arasında azalsa da halklar içinde barıştan yana olanlar artıyor. Daha da artmalı ve hepsi bir araya gelmeli... Ve onlar gibi düşünen toplulukların liderleri, onları bir araya gelmeye davet etmeli, teşvik etmeli ki barış, siyaset içindeki birtakım “savaşçılık” meraklılarının elinden kurtarılabilsin. Tabii, ülkemizde “barış yanlısı” olmak o kadar kolay değildi bir zamanlar... Geçen yazımda 1950’lerde Behice Boran ve arkadaşları tarafından kurulan Barışseverler Derneği mensuplarının uğradığı hapis cezalarına değinmiştim. Ondan sonrası da var: 1980’lerde “Barış Derneği kurdular” diye tutuklanıp üçer yıldan fazla hapiste tutulan 47 aydın var. Aralarında gazetemizin yazarı, değerli arkadaşım Ali Sirmen de vardı. Hepsini de saygı ve sevgiyle anarım. Kısacası, zor işti barış yanlısı olmak ülkemizde... Ama sanıyorum, artık o zorlukların aşılmaya başladığı zaman bizim için de geldi... Hepimiz ve etrafımızda olup biteni değerlendirip, Cumhuriyetimizin 100’üncü yıldönümünde “Yurtta barış dünyada barış” ilkesini hatırlayarak, onun gereğini yerine getirmeliyiz.",https://www.cumhuriyet.com.tr/yazarlar/altan-oymen/baris-ve-halk-2133715
Altan Öymen,‘Millet İttifakı’,30 Ağustos 2023 Çarşamba,"Tehlikeler giderek artıyor. 14 ve 28 Mayıs seçimlerine iki ayrı “ittifak” halinde girenlerden birinin yetkilisi, kadın-erkek ayırımı metodlarını okul sıralarına kadar indirmenin gayreti içinde... Bir diğerinin sözcüsü, Anayasa Mahkemesi’nin kapatılması gereğine inanıyor. Nedeni, mahkemenin belirli partileri kendisinin istediği şekilde “cezalandırma”mış olması... Aynı ittifakın başındaki partinin yöneticileri de değerli yazarımız Emre Kongar’ın dünkü yazısında belirttiği planlar ve eylemler içinde... Bunlar, siyasal alandaki olumsuzluklardan, sadece birkaç örnek... Ekonomik alandaki olumsuzluklar ise her gün herkesin mutfakta ve sokakta, çarşıda pazarda karşılaştığı manzaralarla kendini gösteriyor. Bu tehlikelerin karşısında yer alması gereken Millet İttifakı partileri arasında ise o ittifakın devam etmesi olanağı azalıyor. Bunu “özeleştiri” adı altında “Ben bu ittifaka girmekle yanlış yaptım. Pişmanım. Özür dilerim” gibi ifadelerle anlatanlar da oluyor. *** Daha önceki yazılarımda da belirttim. “Millet”çiler böyle laflar söylemekle, kendilerine karşı haksızlık yapıyorlar. Çünkü Türkiye, bugünkü iktidar döneminde dünyanın demokratik ülkeleri arasındaki yerinden hızla uzaklaştığı bir süreç içindedir. Bu yılın 14-28 Mayıs günlerindeki cumhurbaşkanlığı ve parlamento seçiminde o gidişi durdurma imkânı vardı ve o imkân, ancak iktidarı oluşturan “Cumhur İttifakı” karşısında yeni bir “ittifak”ın oluşturulmasıyla başarıya ulaşabilirdi. Dünyanın başka demokratik ülkelerindeki demokrasi savunucularının, benzeri tehlikeler karşısında ulaşabildikleri gibi... Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Fransa’daki seçimlerin ikinci turunda, sağcı Le Pen’e, Fransa’daki demokratik solcularla sağcıların aralarındaki anlaşmazlık konularını bir süre için rafa kaldırarak hep birlikte orta sağdaki Chirac’a oy verdikleri gibi... (Yıllar sonra da benzer bir işbirliği, Le Pen’in kızı Marine Le Pen karşısında gerçekleştirilmişti.) Türkiye’de, 14 Mayıs-28 Mayıs seçimlerinde, demokrasi yanlısı olan politikacıların yapmaları gereken de oydu. Bunu yaptılar. Ve o hedefe, çok yaklaştılar ama ulaşamadılar. Bu yüzden kimsenin ortağını veya kendisini suçlamasına da gerek yok. Fransa’da ve başka ülkelerde örnekleri zaman zaman görülen “demokrasiyi koruma” ittifakları veya koalisyonları konusunda, Türkiye’nin tecrübesi fazla değil... Hele bu iktidar dönemindeki her seçim sırasında, iktidar sözcülerinin “felakettir”, “kâbus gibidir”, “ülkeleri batırır” gibi sözlerle kötülediği koalisyon, Fransa dahil, Avrupa ülkelerinin pek çoğunda, “halkın verdiği oylar”a uygun bir siyasal yapı kurmanın gereği olarak uzun yıllardır uygulanıyor. Bunun, demokrasinin korunmasının ve geliştirilmesinin çaresi olduğu biliniyor. Türkiye’nin bugünkü sorunlarından kurtulmasının yolu da herhalde, bundan başka bir şey olamaz. Olmamalıdır. *** Tabii, bu yazdıklarım benim “temenni”lerim... Bugünün gerçeklerine gelince... Bugüne kadarki ittifakı partileri için, o ittifakın yaşaması veya yenilenmesi ya da yenisinin kurulması yolunda bir gelişme bekleyip durmak, artık yanlış olur. Yerel seçim zamanı yaklaştı. Ülkemizdeki bugünkü yönetimin değişmesini ve demokrasiye yeniden ulaşılmasını isteyen partiler ve parti üyesi olmayan vatandaşlar, herkes, hepimiz, yerel seçimlerin her çevresinde oy kullanmaya hazırlanırken, oyumuzu gerçekçi ölçülere göre belirlemeye çalışmalıyız. Öyle ki seçeceğimiz insanların hem bölgemize faydası olsun hem de demokrasiden ve onun ayrılmaz parçası olan adaletten, insan hak ve özgürlüklerinden yana olsunlar. Ki bugünkü “Saray” düzenin değiştirilip onun yerine millet iradesini temsil edecek olan Millet Meclisi’nin iradesinin yeniden egemen olacağı düzenin yolu açılsın... O yoldaki partiler ve adaylara oy verelim ki o oylar, değişik partiler arasında dağılıp ziyan olmasın ve bugünkü “iktidar ittifakı”nın işine yarayacak etkiler yapmasın... Partiler arasındaki “Millet İttifakı” sona erse de kötümserliğe gerek yok. O ittifakın içinden de dışından da vatandaşlarımız arasında, bugünkü iktidarın tutumları karşısında en azından bir güçbirliğinin var olmasını isteyenler var. Onlar, eskisi kadar sesli ve görüntülü olmasa da fiilen sürdürebilir o ittifakı... Seçim toplantılarının izlenmesini, seçmen listelerinin denetimini, oy kullanılmasını kolaylaştıracak önlemlere katkıda bulunabilirler. Ve o katkılarla önümüzdeki seçimin sonuçlarının milletimizin sağduyusunu yansıtmasının yolunu açabilirler. Bunun ayrıca şöyle bir faydası da var: Millet İttiakı “6’lı masa” sınırının içinden çıkıp -eski deyimle- “ismiyle müsemma” (adına tıpatıp uygun) bir hale gelmiş olur",https://www.cumhuriyet.com.tr/yazarlar/altan-oymen/millet-ittifaki-2113982
Altan Öymen,İstanbul’da iki toplantı,29 Kasım 2023 Çarşamba,"Geçen cumartesi, “Kadınlara Yönelik Şiddete Karşı Uluslararası Mücadele Günü”ydü. Kadınlara yönelik şiddet, malum, dünyanın birçok ülkesinde örnekleri görülen ve şiddetin cinayetlere kadar varan vahşi örneklerini de içeren bir suç eğilimi... Zaman zaman ülkemizde de yaygınlaşıyor ve büyük acılara yol açıyor. Buna karşı, mücadelenin -sadece ulusal alanda değil- uluslararası işbirliğini gerektiren önlemlerle de sürdürülmesi ve geliştirilmesi gerekiyor. O gerçeğin farkında olan uluslararası kuruluşlardan biri, Türkiye’nin de başlangıçtan beri üyesi olduğu Avrupa Konseyi... Türkiye, Avrupa Konseyi’nin o konuda 2000’li yıllarda başlattığı çalışmalara da katılmıştı. Hatta o çalışmaların sonunda hazırlanıp toplantısının ev sahipliğini yapan ülke olmuştu. O yüzdendir ki tüm Avrupa Konseyi ülkeleriyle, başka ülkelerin de imzasına açıldığı anlaşmanın adı da İstanbul Antlaşması’dır. Ama sonrası malum: Bir gün ne olduysa oldu. Bir gece vakti, cumhurbaşkanının imzasıyla, o antlaşmanın imzacıları arasından çekildi Türkiye!... Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Peki, niçin? Niçin olduğu, şimdiye kadar, kamuoyuna anlaşılır bir gerekçeyle hâlâ açıklanmadı. İşin ilginç bir yanı da şu: Cumhurbaşkanı ve AKP Genel Başkan Tayyip Erdoğan cumartesi günü, “25 Kasım Kadına Yönelik Şiddete Karşı Uluslararası Mücadele Günü”nde, “Bu yüzyıl kadınların yüzyılı olacaktır” diye bir demeç verdi. “Devlet olarak kadına yönelik şiddette karşı mücadeleyi temel politikamız haline getirdik” dedi. 2012 yılında çıkardıkları 6284 sayılı “Ailenin Korunması ve Kadına Karşı Şiddetin Önlenmesi Kanunu”nun o yolda başarılı sonuçlara yol açacağını söyledi. Ama imzalandığı şehrin adıyla “İstanbul Sözleşmesi” diye anılan Avrupa Konseyi Sözleşmesi’ni, hangi bölümlerinden, hangi maddelerinden dolayı zararlı sayıp da sözleşmenin altındaki imzasını çektiğine dair somut bir şey söylemedi. Çünkü o sözleşmenin metni, 11 bölümüyle 81 maddelik koca bir metin. Uzunluğu A4 sayfası olarak 25-30 sayfa eder. Eleştirilecek yerleri varsa işaret edilmesinde fayda var. Çünkü Avrupa Konseyi üyeleri başta olmak üzere, imzalayan veya destekleyeni çok. “İstanbul Sözleşmesi” adıyla anıldığına göre, devletimizin de sorumluluğu var o eleştirilen konularda. Tek tek belirtilsin ki öteki imzacılar da uyarılsın. Yanlışların verebileceği zararlardan korunsunlar... *** Kadınlarla ilgili “İstanbul Sözleşmesi” derken İstanbul’un hayli eski döneminde ev sahibi olduğu, bir de “Dünya Kadınlar Birliği’nin 12’nci Kongresi” vardı. Ben de onu hatırladım. Arşivlerden bakarak burada özetleyeyim: Yıl 1935’ti. Lahey ve Zürih başta olmak üzere belirli şehirlerdeki kadın hakları savunucularının oluşturdukları Uluslararası Kadınlar Birliği 12’nci kongresini yapacağı şehir olarak İstanbul’u seçiyor. Nedeni şu: Türkiye, Cumhuriyetin kuruluşundan itibaren, kadın haklarını yerleştirme konusunda, en etkili adımları atan ülke... Bunu 1926 yılında insan hak ve özgürlükleri açısından, Medeni Kanun’u kabul ederek gösterdiği gibi, kadınlara siyasal haklarını tanıyan yasalar ve uygulamalarla, 8 Şubat 1935’te yapılan milletvekili seçimlerinde de Meclis’e 18 kadın milletvekili seçilmesiyle de somutlaştırmış. Uluslararası Kadınlar Birliği de bu gelişmeyi göz önünde tutarak o yılki kongre yeri olarak İstanbul’u seçmiş. Türk hükümeti de birliğe, kongre yeri olarak Yıldız Sarayı’nı tahsis etmiş. Kongreye 30 ülkeden 210 delege katılmış. 11’i Türkiye’den. Kongrede, kadın erkek eşitliğinin yanında, bir kısmı Türkiye tarafından o vakte kadar kabul edilmiş olan ilkeler dahil, dünya barışının korunması yolundaki birçok ilke ve hedeflerin desteklenmesi için kararlar alınmış. Kongreye Cumhurbaşkanı Atatürk’ün gönderdiği telgrafın özeti şöyle: “Siyasi ve içtimai hakların kadın tarafından kullanılmasının, beşeriyetin (insanlığın) saadeti ve prestiji bakımından elzem olduğuna eminim.” *** Dünya basınının da ilgiyle izlediği kongre nedeniyle İstanbul’a gelen ve Türk hukuku üzerinde çalışmalar yapan İsviçreli Hukuk Doktoru Ringwald, Türk Medeni Kanunu’nun, aşağı yukarı aynen İsviçre’den alınmış olmasına rağmen, Türk kadınlarının İsviçre’ye nazaran siyasi alanda daha büyük avantajlar elde ettiklerini belirtti. *** Evet, yazı gene üst başlığımızdaki söze uygun oldu: “Dünden bugüne” sanırım, başka söze gerek yok.",https://www.cumhuriyet.com.tr/yazarlar/altan-oymen/istanbulda-iki-toplanti-2146004
Altan Öymen,Tüm partilerin 12 yıllık ‘yasak’lı dönemi,20 Eylül 2023 Çarşamba,"Geçen haftaki yazılarımda, İzmir’in kurtuluşunun 101’inci yılıyla birlikte, CHP’nin 100’üncü kuruluş yıldönümünü kutlarken akla gelen bir konu da şuydu: CHP dahil, bazı partilerimizin kuruluş günlerinden başka, bir de “yasaklanış” günleri vardı. Daha sonra da o “yasakların kaldırılış” günleri... 1980 yıllarında var olan partilerimizin tümü o iki günü yaşamıştı... Ama şunu da hatırlayalım: O yasaklama ve fiilen kapatılma günleriyle yeniden açılış günleri arasında tam 12 yıllık bir zaman geçmişti. O 12 yılı “kapalı” geçiren partilerin sayısı 18’di. 1980’e kadar Meclis’te var olanlarını -resmi kuruluş yıllarına göre- sırasıyla ve o günkü genel başkanlarıyla birlikte hatırlayalım: Cumhuriyet Halk Partisi (1923) Bülent Ecevit, Adalet Partisi (1961) Süleyman Demirel, Milliyetçi Hareket Partisi (1969) Alparslan Türkeş, Milli Selamet Partisi (1972) Necmettin Erbakan, Cumhuriyetçi Güven Partisi (1967) Turhan Feyzioğlu. *** Aslında 1980’in 12 Eylül’ünde başlayan o askeri yönetimin ilk gün ilan ettiği amaç, bir an önce anayasayı değiştirmek ve yeni anayasaya göre yeni bir seçime geçip ülkeyi sivil yönetime devretmekti. Ama “yeni sivil yönetim”de, eski yöneticiler ve eski partiler bulunmayacaktı. Onların yerine, yönetimin belirleyeceği yeni kişiler ve yeni partiler geçecekti. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Askeri yönetim bu kararını uyguladı. 18 Ekim 1982’de “Milli Güvenlik Kurulu”nca hazırlanan yeni anayasa referandumda kabul edildi. “Yeni partiler”in kurulmasına “izin” verildi. Ama o “izin” şöyle işleyecekti: Yeni kurulacak partilerin yönetim kadrolarının “Milli Güvenlik Kurulu”nun onayından geçmesi şarttı. O onaydan geçemeyen partilerin seçime katılma hakkı olmayacaktı. Bu kurala göre kurulan partilerden sadece üçü onay aldı. İkisi zaten kurulun teşvikiyle kurulmuştu. Biri eski parlamentonun orta sağındaki -artık yasaklı- Adalet Partisi’nin yerine geçsin diye kurulan “Milliyetçi Demokrasi Partisi”ydi. Orgeneral Turgut Sunalp’ın başkanlığında kurulmuştu. Biri de kapatılan Cumhuriyet Halk Partisi yerine, emekli vali Necdet Calp’ın başkanlığındaki “Halkçı Parti”ydi. Daha sonra, onlara, askeri dönem sırasında başbakan yardımcılığı yapmış olan eski planlamacı Turgut Özal’ın “Ben dört eğilimi bir araya getiren bir parti kurayım” teklifiyle kurduğu “Anavatan Partisi” de katıldı. Askeri yönetim o üç partiye izin verdi. Biz, artık “yasaklı” CHP’nin “yasaklı” yöneticileri çok kaygılıydık. Ben partinin son dört genel sekreter yardımcısından biriydim. Genel başkanımız Bülent Ecevit parti liderliğinden sadece resmen de değil fiilen de ayrılmıştı. Genel sekreterimiz Mustafa Üstündağ’ın başkanlığında partiyi temsil edecek bir başka genel başkanın liderliğinde yeni bir parti kurulmasını sağlamaya çalışıyorduk. Tabii, o genel başkan adayı da birlikte çalışacağı kişiler de “yasaksız” olacaklardı. Aklımıza gelen aday adaylarımızdan biri de Erdal İnönü’ydü. Hem tanınmış ve çok saygın bir akademisyendi hem de İsmet İnönü’nün oğluydu. Tüm eski yönetim kadrolarımızın gayretleriyle Erdal İnönü, o görevi kabul etti. SODEP (Sosyal Demokrasi Parti) adındaki parti kuruldu. Ve 1983 seçimine girmek istediğini komiteye bildirdi. Ama komite, partinin yönetim kurulunda üye olanlardan bazısını kabul etmeyerek SODEP’in seçime girmesine izin vermedi. Böylece 1983 seçimine üç partinin katılımıyla girildi. Özal’ın partisi ANAP seçimi kazandı. Hükümeti kurdu. Necdet Calp’ın “Halkçı Partisi” ise Turgut Sunalp’ın Milliyetçi Demokrasi Partisi’ni açık ara geçerek ana muhalefet partisi oldu. Ve siyaset hayatımızdaki “yeni sivil dönem” başladı... *** Bu hikâyenin daha sonrası da ilginç olaylarla doludur. Ama özeti, bu yazının başında belirttiğimiz gibidir. Ülkemizin 1980’den önceki partilerinin hepsi 12 yıl boyunca yasaklı ve kapalı kalmıştır. Yerlerine kurulan partiler de zaman içinde oy kaybına uğramışlardır. Bazıları “yüzde 10 barajı”nı aşamayıp Meclis dışında kalmış, zamanla siyaset sahnesinden ayrılmışlardır. Bugünkü siyaset hayatımızda, o zamandan bu zamana yaşadığımız sorunların, sıkıntıların ve demokrasiden giderek daha da uzaklaşmanın nedenleri arasında, o “12 yıllık” yasaklı dönem de vardır.",https://www.cumhuriyet.com.tr/yazarlar/altan-oymen/tum-partilerin-12-yillik-yasakli-donemi-2121154
Altan Öymen,9 Eylüllerimiz hepimize kutlu olsun,09 Eylül 2023 Cumartesi,"Çarşamba günkü yazımda, içinde bulunduğumuz eylül ayının önemli günlerine değinmiştim. Onlardan ikisi, birbirini izleyen iki yılın 9 Eylül günleriydi. Bugün onların yıldönümündeyiz. Birincisi , 1922 yılının “9 Eylül”ü... O gün, Kurtuluş Savaşımızın ilk hedefine ulaştığı gündü. Gazi Mustafa Kemal Paşa’nın Türkiye Büyük Millet Meclisi ordularına, “Ordular ilk hedefiniz Akdeniz’dir. İleri” diye işaret ettiği ilk hedefe varılmıştı. İzmir işgalden kurtarılmıştı. Askerlerimiz Akdeniz kıyılarına yerleşmeye başlamıştı. Bununla, fiilen biten savaşı, resmen de sona erdiren “Mudanya Mütarekesi” ile kalıcı bir barışı sağlayacak olan Lozan görüşmelerinin yolu açılmıştı. “İkinci 9 Eylül ise” bir sonraki 1923 yılının 9 Eylül’üydü. O 9 Eylül’de de, Anadolu ve Müdafaa-i Hukuk Cemiyeti’nin, Ankara’da “Halk Fırkası” adı altında resmen “siyasal parti” haline geldiği gündü. Bu, şöyle olmuştu: 1923’ün nisan ayında Birinci Büyük Millet Meclisi’nin yeni seçim kararı almasından sonra yapılan seçimlerde Anadolu ve Rumeli Müdafaa-i Hukuk Cemiyeti yeniden çoğunluk grubu oluşturmuş ve yeniden seçilen grup temsilcileri Mustafa Kemal Paşa’nın başkanlığında çalışmalar yaparak yeni partinin kuruluş hazırlıklarını tamamlamışlardı. 7 Eylül 1923 günü 9 ilkeyi içeren bir nizamname tasarısını, 9 Eylül’deki grup toplantısında oylayarak kabul etmişlerdi. Ve bu sonucu Mustafa Kemal Paşa’nın bir imzasıyla İçişleri Bakanlığı’na sunmuşlardı. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Metnini burada da hatırlayalım: “Umumi Reis” (Genel Başkan) Mustafa Kemal ile Katib-i Umumi (Genel Sekreter) Recep Peker imzasıyla yazılmış olan metni, rahmetli gazeteciyazar arkadaşım Hikmet Bila’nın kitabından alıntılıyorum. (CHP 1919- 1999 - Doğan Kitap) “Dahiliye Vekâleti Celilesine, Halk Fırkası nam ve unvanı ile tesis ve teşkil ve musaddak (onaylanmış tüzüğü) nizamnamesi takdim edilen siyasi cemiyetin kanunu mahsusuna tevkifan Türkiye dahilinde teşkilatta bulunmak üzere müsaadei resmiyesinin itası (resmi izninin verilmesini) ve Umumi Heyeti İdare Azasının (Genel Yönetim Kurulu üyelerinin) Erzincan Mebusu Sabit, İstanbul Mebusu Dr. Refik, İzmir Mebusu Celal, Erzurum Mebusu Münir Hüsrev, Tekirdağ Mebusu Cemil, Konya Mebusu Kâzım Hüsnü, İzmit Mebusu Saffet, Diyarbakır Mebusu Zülfü beylerden mürekkep ve Halk Fırkası kâtibi umumisinin (genel sekreterinin) de Kütahya Mebusu Recep Bey bulunduğu arz olunur efendim. Halk Fırkası Halk Fırkası Katibi Umumisi Umumi Reisi Recep Gazi M. Kemal” (Bu başvuru metni, üslup açısından da ilginçtir. Mustafa Kemal Paşa, o zaman Meclis’in ve Meclis yönetiminin de başkanı. Dönemin içişleri bakanına hitap ederken o metnin bu kadar saygılı olmasına gerek yok. Ama bakanlığa dilekçe veren herhangi bir vatandaşın o dilekçesini yazarken kullanmak durumunda olduğu “takdim”, “arz”, ”efendim” gibi saygı sözcükleri hiç ihmal edilmemiş.) CHP’nin “Halk Fırkası” adıyla ilk kuruluşunun arkasından Cumhuriyetin ilanı gecikmedi. TBMM’nin 1923’ün eylülüne kadarki rejimi, zaten fiili bir Cumhuriyet rejimiydi. O dönemin ilk yıllarında İstanbul’daki padişahlık rejimi de resmi varlığını sürdürüyordu. Ama Kurtuluş Savaşı’nın kazanılmasından ve Mudanya Mütarekesi’nden ve son padişah Vahdettin’in ülkeyi terk etmesinden sonra Ankara’daki Meclis, ülkenin tümünün yönetimini fiilen üstlenmiş durumdaydı. Lozan Antlaşması’nın imzalanmasından ve TBMM’ce onaylanmasından sonra o fiili durum daha da gelişti. Halk Partisi’nin kuruluşuyla, rejimin siyasi niteliği belirginleşti ve 29 Ekim 1923’te Meclis’te o rejimin adı da kondu: Cumhuriyet... 9 Eylül’de kurulan Halk Partisi’nin genel başkanı –o zamanki deyimle “Umumi Reis”i– Gazi Mustafa Kemal Paşa da Cumhuriyet rejiminin ilk cumhurbaşkanı seçildi. Artık bir ayrıntı gibi gelir. Ama Gazi Mustafa Kemal Paşa’nın o mevkiye seçilişinden kısa bir süre sonra, partinin yönetiminde şöyle bir düzenleme de yapıldı: Anadolu ve Rumeli Müdafaa-i Hukuk Cemiyeti’nin ülkedeki tüm yönetimlerine, umumi reis vekili ve kurulan hükümetin icra vekilleri reisi (İsmet İnönü), (hükümet başkanı) imzasıyla şu genelge gönderildi: “Bütün illerdeki Müdafaa-i Hukuk merkezlerine, Yeni seçim münasebetiyle, Gazi Mustafa Kemal Paşa Hazretleri tarafından yayımlanan umdeleri havi beyannamede bahsedildiği üzere, Halk Fırkası kurulmuştur. Meclis’teki Halk Fırkası Grubu, tüzüğü tespit etmiştir. Bu tüzük hükümlerine göre, umumi reisliğe, fırkanın kurucusu olan Gazi Mustafa Kemal Paşa hazretleri seçilmiştir. Kendileri daha sonra cumhurbaşkanlığına seçilmiş olmalarından dolayı, fırka umumi reisliği vazifesini fiilen görmeye beni vekil tayin ettiler. Bütün vatana kurtuluş ve bağımsızlığı getiren Anadolu ve Rumeli Müdafaa-i Hukuk Cemiyeti, barış devrinin feyizli gelişmelerini sağlamaya çalışmak üzere, bugünden itibaren Halk Fırkası’na dönüşecek ve cemiyetin bütün idare kurulları, Halk Fırkası idare kurulları olarak vazifeye devam edeceklerdir. Dünkü Müdafaa-i Hukuk Cemiyeti, bugünkü Halk Fırkası idare kurullarıyla vazifeye başlıyorum. 20 Kasım 1923 Halk Fırkası Reisi Umumi Vekili İsmet” Bu genelge de gösteriyor ki: 1- Cumhuriyet Halk Partisi’nin ilk üyeleri Anadolu ve Rumeli Müdafaa-i Hukuk Cemiyeti’nin üyeleridir. 2- Partinin genel başkanı, aynı zamanda cumhurbaşkanı olduğu için, parti işlerini yürütmekle parti genel başkan vekilini görevlendirmiştir. Yani, parti başkanı, en azından partinin kuruluşunun ilk döneminde, cumhurbaşkanı olarak üstlendiği görevle, partinin başkanlığı görevini birbirinden ayrı tutmayı tercih etmiştir. Partinin kuruluşu sırasındaki ilk çalışmalarını yürütme ve denetleme görevi, ilk kurultaya kadar Anadolu ve Rumeli Müdafaa-i Hukuk Cemiyeti’ne mensup milletvekillerine verilmiştir. Grubun ilk toplantılarında kabul edilen bir nizamnamede partinin hedefleri yer almıştır. Bunun ilk iki maddesini burada alıntılayayım (Cümleler rahmetli Hikmet Bila’nın kitabında, bugünkü dile göre sadeleştirilmiştir.): “Madde 1- Halk Fırkası, Cemiyetler Kanunu mucibince kurulmuş siyasi bir cemiyettir. Gayesi, milli hâkimiyetin halk tarafından ve halk için uygulanmasına rehberlik etmek ve Türkiye’yi uygar bir devlet halinde yükseltmek ve Türkiye’de bütün kuvvetlerin üstünde kanunun koruyuculuğunu hâkim kılmaya çalışmaktır. Madde 2- Halk Fırkası nazarında halk mefhumu, herhangi bir sınıfa münhasır değildir. Hiçbir imtiyaz iddiasında bulunmayan ve genellikle kanun nazarında mutlak bir eşitliği kabul eden bütün fertler halktandır. Halkçılar, hiçbir ailenin, hiçbir sınıfın, hiçbir cemaatin, hiçbir ferdin imtiyazlarını kabul etmeyen ve kanunlardan yararlanmadaki mutlak hürriyet ve istiklali tanıyan fertlerdir.” *** Cumhuriyet Halk Partisi’nin programı daha önceki 9 ilkeyle birlikte, bu ve benzeri belgelerin bir araya getirilmesi ve yeni ilkelerin belirlenmesiyle 1931 yılındaki üçüncü büyük kongresinde yazılmış ve yeni bir parti tüzüğüyle birlikte kabul edilerek yürürlüğe girmiştir. Daha sonra 1976’da da CHP’nin Sosyalist Enternasyonal’e katılmasından, sonra partinin 6 okunun yanında “özgürlük”, “dayanışma”, “halkın kendini yönetmesi”, “emeğin üstünlüğü”, “gelişmenin bütünlüğü” ilkeleri de anılarak “sosyal hukuk devleti” niteliği daha da geliştirilmiştir. Bu süreç içinde, partinin mensupları arasında, parti programındaki ilkeler üzerinde geniş bir mutabakatın var olduğu görülüyor. Parti içindeki yapılarda tartışmaların konuları arasında da partinin ilkeleriyle değil, o ilkelerin uygulanmasıyla ilgili görüşler yer almıştır. O alanda daha çok tüzüğün belirli bölümleri üzerindeki görüşler gündeme gelmiştir. Önümüzdeki kurultayın konuları arasında tüzük konusunun gündeme geleceği anlaşılıyor. *** Bugünkü “9 Eylül”lerimiz hepimize tekrar kutlu olsun. Daha mutlu günlerimize ulaşmamızın yolunu açsın.",https://www.cumhuriyet.com.tr/yazarlar/altan-oymen/9-eylullerimiz-hepimize-kutlu-olsun-2117408
Altan Öymen,Yeni anayasa?,11 Ekim 2023 Çarşamba,"Şimdi bir de, “anayasayı yeniden değiştirme” merakı başladı AKP yönetiminde. Gerekçesinin özeti şu: Bu anayasanın ilk yapılışı askeri yönetim zamanındadır. Arada değişiklikler yapılmış olsa bile, temelinde, o ‘askeri’liğin izleri kalmıştır. Onun şimdi, sivil yönetim zamanında yeniden yazılıp yürürlüğe sokulması gerekir ki, bir ‘Demokratik anayasa sayılabilsin.” Değişiklik talebinin altında yatan düşünce böyle. Ama bunun inandırıcı bir yanı var mı? Bir kere, anayasaların veya yasaların değerlendirilmesinde, asıl önemli olan soru, o metinlerin kimin tarafından yazılacak olduğundan çok, içinde nelerin yazıldığı sorusudur. Mesela Almanya’da 1933’te, devlet düzenindeki değişikliğin temelini oluşturan yetki yasasını kabul ettirip yürürlüğe sokan kişi, bir asker değil, bir sivildi: Avusturya’da doğmuş Almanya’nın Münih şehrinde “ressamlık” öğrenimi görmüş olan Adolf Hitler... Politikaya başlayıp parti başkanı olduktan sonra kendisine kahverengi gömlek ve golf pantolonlu bir giyim biçimi oluşturmuştu. Ama askerlikle ilgisi, Birinci Dünya Savaşı Seferberliğinde askerliğe alınıp “onbaşı” rütbesiyle görev yapmasından ibaretti. Daha sonra politikaya geçtiğinde, adı “Nasyonal Sosyalist Alman İşçi Partisi” olup “Nazi Partisi” diye anılan partisinin başında, seçim yoluyla iktidara gelmişti. Hükümetin başbakanı olarak ilk yaptığı işlerden biri, anayasa gücündeki bir yetki yasası çıkarmak olmuştu. Yasanın özeti şuydu: Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol “Devletin yasaları; o zamanki Alman Parlamentosu (Reichstag) tarafından çıkarılır. Ama hükümet tarafından da çıkarılabilir. “O zamanki Almanya’nın yönetim düzeninde, öyle bir yasanın çıkışını engelleyecek yetkileri bulunan hukuki bir mekanizma yoktu. Hayli yaşlanmış olan Cumhurbaşkanı Hindenburg’un bunu imzalamaya ikna edilmesinde de bir güçlük çıkmamıştı. Parlamentodan geçen yasa o haliyle yürürlüğe girdi. Ve yasanın yürürlüğe girmesinden sonra, parlamentonun artık yasa çıkarmak gibi işlerle uğraşmasına gerek kalmadı. Cumhurbaşkanı Hindenburg’un vefatından sonra ise Hitler’in cumhurbaşkanı yetkileriyle de donatıp “Führer” sıfatını almasıyla, Alman milletinin demokrasiyle veda edip kopkoyu bir diktatörlük rejimi altına girmesi daha da hızlandı. Şimdi Almanya’daki o gelişmeleri hatırlarken Almanya’da anayasa değişikliği niteliğindeki o “yetki kanunu”nun yürürlüğe girişini “sivil iktidarın eseriydi” diye, demokratik bir gelişme olarak olumlu bir iş saymak mümkün mü? Almanya’daki o gelişmenin sonuçları malum: Sadece Almanya’da değil, sadece Avrupa’da da değil dünyanın tümünde en az 55 milyon insanın ölümüne yol açan, en az o kadanının yaralanmasına, açlığa, sefalete düşmesine, pek çok şehrin ve üretim merkezinin yıkılıp yakılmasına neden olan felaketlerle dolu yıllar yaşanmıştır. Ve o büyük savaşta Almanya toprakları ikiye bölünüp batısındaki “Almanya Federal Cumhuriyeti, doğusundaki Alman Demokratik Cumhuriyeti” diye adlandırılarak iki ayrı devlet haline gelmiştir. Batıdaki federal Cumhuriyetinin kuruluşundaki ilk işi, yeni anayasayı hazırlarken, bir daha öyle bir felakete düşmesini önleyecek kanunları ve kuruluşları oluşturmaktı. Bunların başında da “yürütme erk”inden tam bağımsız bir Anayasa Mahkemesi” geliyordu. Federal Almanya her şeyden önce onu kurdu. Tabii, İkinci Dünya Savaşı’nın öncesinde de, sonrasında da demokrasiyi uygularken demokrasinin güçlüklerinden bunalarak demokrasiyi yok etmeyi hedefleyen partiler ve kurumların başka girişimleri vardı. Onlar da, Almanya’daki örneğe benzeyen anayasal ve yerel önlemler aldılar. *** Cumhuriyetimizin demokratikleşmesi sürecinde Türkiye’de anayasa mahkemesinin kurulmasının temel gerekçesi de, anayasadaki insan hak ve özgürlükleri başta olmak üzere, demokrasinin temel kurallarına karşı illegal girişimlerin önlenmesini sağlayacak bir yüksek mahkemeye duyulan ihtiyaçtı. Bu 1950’lerde başlayan demokratikleşme sürecinde çıkar tartışmalara ve büyük zarara yol açan olayların bir daha yaşanmamasının çarelerinden biri olarak Kurucu Meclis’te düşünülmüştü. Ve, büyük kısmı seçimler yoluyla belirlenen sivillerden oluşan iki meclisli Kurucu Meclis’te kabul edildikten sonra, 1961 referandumunda onaylanarak yürülüğe girmişti. Onda da 27 Mayıs’ta kurulan askeri komitenin kadrosunun değişmesi ve büyük ölçüde sivilleşmiş olsa da kurucu Meclis’in yapısında askerlerin etkisi vardır gerekçesiyle eleştiriler oluşmuştur ama zaman şunu göstermiştir; “1961 Anayasası Türkiye’nin insan hak ve özgürlükleri olmak üzere demokrasinin tüm kurulları ve savunulması açısında çağının en ileri anayasalarından biridir.” Bu gerçek, tabii, ülkemizin şimdiye kadarki anayasaları ile belirli demokratik ülkelerin anayasaları karşılaştırılınca çok daha iyi anlaşılır.",https://www.cumhuriyet.com.tr/yazarlar/altan-oymen/yeni-anayasa-2128738
Altan Öymen,Kopenhag - Ankara,04 Ekim 2023 Çarşamba,"Geçen haftaki yazımın başlığı şuydu: O konu, cumhurbaşkanının yaptığı Avrupa’yı terk mi ediyoruz? Meclis konuşmasıyla, daha da güncelleşti. Diyor ki konuşmasında Sayın Erdoğan: “Biz Avrupa Birliği’ne verdiğimiz her sözü tuttuk. Ama onlar bize verdikleri sözlerin neredeyse hiçbirini yerine getirmediler.” Karşılıklı “verilen sözler”le ilgili olarak da “Kopenhag Kriterleri” diye bilinen ilkelere değiniyordu Erdoğan. Kopenhag Kriterleri, malum, Avrupa Birliği’nin, o birliğe katılmanın şartı olarak belirlediği ilkeler. O ilkeler, aslında bizim de başlangıçtan beri üyesi olduğumuz “Avrupa Konseyi”nin ilkeleri... Ama Kopenhag’da, Avrupa Birliği’ne üye olmanın koşulları haline de geldi. 1995’teki Madrid Zirvesi’nde daha da belirginleştirildiler. 2005 yılında da AKP’nin iktidarda bulunduğu Türkiye’nin tam üye olması müzakerelerinin başlaması kararı alınırken, AKP hükümeti tarafından da ilke olarak kabul edildiler... Ben 2005’te o kararın alınıp ilan edildiği Lüksemburg toplantısını izleyen gazeteciler arasındaydım. AB’nin tüm üyelerinin temsil edildiği o toplantıda, başta Türk delegasyonu ve gazetecileri olmak üzere bundan oradaki herkes çok memnundu. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol O sonucun, Lüksemburg’dan Türkiye’ye de yansıması üzerine, başta iktidar mensupları olmak üzere, Türkiye’de büyük kalabalıkların katıldığı ve havai fişeklerin patlatıldığı görkemli gösteriler yapılmıştı. Sonra da görüşmeler başlamıştı, Türkiye’yle Avrupa’nın temsilcileri arasında. “Kopenhag Kriterleri”ne uyum konusu da müzakerelerin konusu halindeydi. Aslında, başlangıçta Türkiye’nin o müzakerelerin konuları arasında fazla bir sorunu yoktu... Fakat zaman geçtikçe başladı o sorunlar. Özellikle de Türkiye’de adalet alanında çıkan ve Avrupa İnsan Hakları Mahkemesi’ne de intikal eden davalar ve uygulamalarla ilgili olarak... Önce “Ergenekon, sonra Balyoz, daha sonra çeşitli isim altında başlayıp, bazıları birleştirilen birtakım davalar, ki sonradan aralarında sahte delillere dayanılarak başlatıldığı saptananlar da vardır... Ve 12 yıl öncesinden bugünlere kadar çeşitlenerek sürdürülen Gezi iddianameleri, davaları... Bunlar Türkiye kamuoyunda da sorunluydular. Ve Türkiye’yle yapılan antlaşmalar, Avrupa İnsan Hakları Mahkemesi’nin konusu da olabiliyorlardı. Bunlarla ilgilenmek ve haklarında görüş bildirmek, Avrupa Konseyi’nin ve Avrupa Birliği’nin bizimle yaptığı anlaşmaların gereğiydi. Avrupa İnsan Hakları Mahkemesi’nin o konudaki yetkilerini kabul etmek, bizim anayasamızın da gereğiydi. Hal böyleyken, Türkiye’deki bazı yetkili siyasetçilerin demeçlerinde, böyle bir gereğin varlığının göz ardı edildiğinin örnekleri birbirini izliyordu. Cumhurbaşkanı Tayyip Erdoğan’ın da “Avrupa”ya yönelik eleştirilerini sonuca bağlarken açıkladığı bir seçenek ise şuydu: “(Bize karşı) haksızlıklarından geri dönerlerse, kendi yanlışlarını düzeltmiş olurlar. Yapmazlarsa, siyasi, sosyal, ekonomik ve askeri olarak bizden herhangi bir beklentiye girme hakkını tümüyle kaybederler...” Ve “Kopenhag Kriterleri” için de şöyle diyordu Erdoğan: “Biz, demokrasi, adalet ve özgürlükler noktasında ‘Kopenhag Kriterleri’ni, gerekirse ‘Ankara Kriterleri’ yapar, gene yolumuza devam ederiz.” Erdoğan, bu fikrini daha önceki bir başka “Avrupa-Türkiye” polemiğinde de dile getirmişti. Ama o zaman durum hayli değişikti. Türkiye, henüz anayasa değişikliği yapıp bugünkü “cumhurbaşkanlığı hükümet sistemi” denilen sisteme geçmemişti. Parlamenter sistem devam ediyordu. Erdoğan başbakandı. Hükümetin ve Meclis’in yetkileri, yerli yerindeydi. 1982’de askeri yönetimce yapılan ve hak ve özgürlükleri daraltan anayasa değişikliklerinin en azından bir kısmı, kaldırılmıştı. Yani, demokratik bir devletin kurallarından bugünkü kadar uzaklaşmamıştı Türkiye... Yapılabilecek bazı iyileştirmelerle, Kopenhag kurallarına daha da yaklaştırılabilirdi rejim... Bugün ise aradaki uzaklığın büyüklüğünü fark etmek için sadece birkaç gerçeği görmek yeter... Bunun için Kopenhag Kriterleri’nin birkaçına bakıp, bizimkilerini hatırlayalım. Siyasal kuralların bir kısmı, ilkeler halinde... Ama uygulanmasının devamlı olması esas. İlk dört madde şöyle: *** Sonra daha somut konulara ve ayrıntılara geçiliyor. Mesela, “kadınlara karşı her türlü ayrımcılığın yasaklanmış olması”. Bizim şimdiki durumumuz ise şöyle: O konudaki kuralları içeren “kadın hakları sözleşmesi”, -Türkiye’de imzalanmış olan ve “İstanbul Sözleşmesi” diye anılan sözleşme- var iken, sonradan iptal edilip yok olmuş... Mesela, idam cezalarının yasak olması uygulamasına çok şükür uyuluyor ama o cezanın yeniden getirilmesini isteyen politikacılar, iktidar ve ortaklarının yetkilileri arasında eksik değil. Ekonomik alanda, piyasa ekonomisini esas alan uluslararası ve ulus içi ekonomik ilişkilerde arz-talep dengesi gözeten ama fiyat istikrarını gözetmeyi de hiç ihmal etmeyen kuralar var. “Fiyat istikrarını içeren bir ekonomik istikrara ulaşılmış olması ve sürdürülebilir dış dengenin varlığı” temel hedeflerden biri. Kopenhag Kriterleri’nin yerine geçebileceğinden söz edilen bizim “Ankara Kriterleri” arasına böyle bir ilkenin konulması da belli ki o kadar kolay değil. Konuya, bir sonraki yazıda devam etmek dileğiyle...",https://www.cumhuriyet.com.tr/yazarlar/altan-oymen/kopenhag-ankara-2126246
Altan Öymen,Başlangıçtaki hedefi unutmayalım,02 Ağustos 2023 Çarşamba,"“Altılı masa” niçin kurulmuştu? Hatırlayanlar giderek azalıyor. Ama belgeleri altı partinin de arşivlerindedir. Ayrıca bazı gazetelerin, televizyonların yayınlarına da yansımıştır. (“Bazı gazetelerin” derken tabii, sayıları giderek azalsa da muhalefetin faaliyetiyle ilgili haberlere de gereği gibi yer vermeye devam edebilen gazeteleri, televizyonları kastediyorum.) O kuruluşun başta gelen amacı, bugünkü “tek adam sistemi”ni değiştirmeye ve onun yerine yeniden -daha da geliştirilmiş- bir parlamenter sistemi getirmeye çalışmaktı. O amaca ulaşmanın ilk hedefi belliydi: Gerek cumhurbaşkanı gerek milletvekili seçimini kazanmak... Altı parti, o yolda güçlü ve inandırıcı bir işbirliği oluşturacaklardı. Seçimi kazanıp iktidara geçerlerse o süreci hemen başlatacaklardı. Elbette, o geçiş süreci içinde de ülkenin yönetimiyle ilgili diğer çalışmalar yapılacaktı. Gündemdeki sorunların tek tek en kısa zamanda ve en isabetli şekilde çözülmesine çalışılacaktı. Ama o sorunların çoğunun oluşmasının ve sürmesinin başlıca nedeni, zaten o “tek adam sistemi”nin varlığıydı. O sistemin yerine yeniden sağlıklı bir parlamenter rejime kavuşma süreci ilerledikçe o güncel sorunların büyük bir kısmının çözümü de kolaylaşacaktı. Mesela ekonomi alanında, bir yandan enflasyon, yoksulluk, açlık, çaresizlik, umutsuzluk manzaraları... Bir yandan da “İtibardan tasarruf olmaz” gerekçesiyle sürdürülen bol bütçeli, çok personelli, koruma arabası konvoyları, uçaklarıyla sürdürülen görkemli bir Saray hayatı... Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol O arada, Osmanlı Devleti’nin son zamanlarında uygulanan ve devleti büyük borçlar altına sokan “kapitülasyon dönemi” anlaşmalarının benzerleri imzalanarak belirli müteahhitlerin servetine servet katan “yapişlet-devret” uygulamaları... Bunlardan bir kısmının çözüm yoluna girmesi iktidardaki iradenin niyetine, talimatına bağlı. O süreçler hemen başlatılacaktı. *** Adalet alanında: Anayasanın 38’inci maddesindeki çok açık ve kesin ifadenin tamamen yok sayılması. Maddenin o fıkrasını burada da hatırlatalım: “Hiçbir organ, makam, merci veya kişi, yargı yetkisinin kullanılmasında, mahkemelere ve hâkimlere emir ve talimat veremez, genelge gönderemez, tavsiye ve telkinde bulunamaz.” Madde, kimse, “emir ve talimat” vermek bir yana “Tavsiye ve telkinde de bulunamaz” diyor. Ama o madde hâlâ yürürlükteyken devletin içişleri bakanı dahil, grup başkanvekili dahil, parti erkânından kim isterse hem de televizyon kameraları önünde “Şu kişi suçludur, o kişi tahliye edilmemeli”, “Tahliye edildiyse yeniden tutuklanmalı” anlamına gelen isteklerini dile getirebiliyor. Mahkemelerde o istekleri yerine getirmeyen hâkimler ve savcılar ise -en azından- görev yerlerinin değiştirilmesi gibi kararlar ve uygulamalar karşısında kalabiliyor. Böylece öteki hâkimlere de hatırlatılmış oluyor, eğer “siyasi erk”in istediklerini yerine getirmezlerse başlarına nelerin gelebileceği... Bu büyük sorunun da hal yoluna girmesi için anayasa değişikliğini beklemeye gerek yok. Mevcut iktidarın değişmesiyle birlikte, adalet mekanizmasına talimat vermek bir yana, telkinde veya tavsiyede veya imada bulunma alışkanlığı da ortadan kalkacaktı. Haksızlık ve hukuksuzluklara son verilmesi, gene hukuk ve kanun yoluyla mümkün olacağı için, o alanda da gerekenlerin yapılması başlayabilecekti. Geçmiş yıllardaki hukuksuzluklara karşı yapılan itirazlar da gene hukuk yoluyla sonuca bağlanabilecekti. *** Evet bütün bu beklentiler son cumhurbaşkanı ve milletvekili seçimlerinde gerçekleşmedi. Ama o seçimler sırasında bir şey daha belli oldu: Ülkemizin bugünkü yönetim sistemi içinde demokrasinin olmazsa olmaz koşullarından birçoğunun gereği yerine gelemiyor. Seçimlerden önceki propaganda süreci de dahil, seçime katılan siyasal partilerin eşit koşullar altında bulunmaları kuralı işlemediği gibi, medyaya yapılan baskılar devam ediyor. Televizyonların “ekran karartma” cezaları gibi, kendi programlarını kesip onun yerine TRT’nin iktidar destekçisi belgesellerini yayınlama zorunluluğu altında tutulmaları gibi, TV yöneticilerinin gözaltına alınmaları gibi müdahaleler birbirini izliyor. Üstelik, şunun da farkına varmalıyız: Bütün bunlar ve benzeri uygulamalar, gittikçe daha da artıyor, çeşitleniyor ve şiddetleniyor. Bütün bunların sonucu olarak da ülkemizin demokratik bir ülke olmaktan uzaklaştırılması, daha da hızlanıyor. *** Evet, bu son iki turlu seçimde altı partinin yaptığı işbirliği, yeterli sonuca ulaşamadı. Fakat o sonuç, kimseyi “Bundan sonrası da böyle olabilir” kötümserliğine sürüklememelidir. Tam tersine, Türkiye Cumhuriyeti’nin demokrasiye inanan insanları, bu son seçim sürecinde olan bitenleri gerçekçi gözlerle değerlendirerek, gelecek ilkbahardaki yerel seçimde, bu gidişi tersine çevirecek bir süreci, gene de başlatabilirler. Bu dilekle, Cumhuriyet okurlarına saygılarımı, sevgilerimi sunarım. Not: Yazılarımda bir “sayfa ve gün değişikliği” oldu. Bundan sonraki sayfa yerim burası, günüm de çarşamba günü olacak. A.Ö.",https://www.cumhuriyet.com.tr/yazarlar/altan-oymen/baslangictaki-hedefi-unutmayalim-2104646
Altan Öymen,"Ekranlar, cezalar, tutuklular",16 Ağustos 2023 Çarşamba,"Geçen hafta, TELE1 ekranını ilginç bir görüntü kapladı. Yayın süresi, öyle 10 dakika, bir saat, iki saat değil... Tüm hafta boyunca... Her gün sabahtan akşama kadar... Her gün sık sık baktım o metne. Ben uykudayken biraz ara vermiş midir bilemem ama 7 gün ve 7 gece boyunca, televizyonu her açtığımda oradaki varlığını sürdürüyordu. Değerli okurlarımdan, benim gibi “ekranda dolaşım” meraklıları farkındadır ama o manzarayı görmeyenler için fotoğrafını yayınlıyorum, sanırım gelecekte bu dönemin koşullarını yansıtan sembolik görüntülerden biri olacak. Amaç yayınların adaletli eşitlikçi olması. Ama... Metinde konu başlığı ve imza yok. Durumu açıklama görevi de TELE1’e verilmiş. O da metni, “Yayınımız RTÜK tarafından şu gerekçeyle durdurulmuş” diye özetlemiş. Aklıma önce şu soru geldi: Acaba yaşadığımız yıllarda “Gerçekten demokratik ülkelerden herhangi birinde böyle bir manzaraya rastlanabilir mi? Ben görmedim de işitmedim de. Görenler bana da bildirirse makbule geçer, öğrenmiş olurum.” RTÜK malum, radyo ve televizyonların kurulması ve yayınlarının -gerek teknik, gerek içerik açısından- kurallarının belirlenmesi için anayasa ve yasalarla oluşturulmuş bir kurul. Açılımı “Radyo ve Televizyon Üst Kurulu”. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Kurulun yayınlarla ilgili temel kuralları arasında da şunlar var: -“Yayınlar, anayasanın ‘genel esasları’ kısmında yer alan ilkelere, demokratik kurallara ve kişi haklarına, -Adalet ve tarafsız, saygılı olma esasına, -Anlatım özgürlüğüne, iletişim ve yayında çoğulculuk esasına aykırı olmayacak. -Hele seçim zamanlarında, yayınlarda partiler ve adaylar arasında propaganda açısından eşitlik esasına aykırı bir durum ortaya çıkmaması için gerekli koşullar sağlanacak.” Kurulun üyeleri, Meclis’teki siyasi partiler grupları arasından, iktidar ve muhalefet partisi temsilcilerinin de bulunacağı, ama iktidarın çoğunlukta olacağı kontenjanlara göre seçiliyor. Ama bugünkü duruma bakarsanız, çok açık bir şekilde görülüyor ki kurul, yasasındaki kuralların büyük kısmını göz ardı ederek tek hedefi iktidarın hoşuna gitmeyecek yayınları önlemekmiş gibi çalışıyor ve o yayınları yapan televizyon kuruluşlarına ceza üzerine ceza yağdırıyor. Ceza çeşitlerinden biri, işte TELE1’de geçen hafta boyunca karşımıza çıkan “ekran karartma” cezası... Daha önce de Halk TV başta olmak üzere öteki kanallara da yağdırılmıştı. Bu köşede, ben de değinmiştim, bazı cezaların uygulanmasında, ekranın karartılması yerine, RTÜK’ün hazırlatıp gönderdiği belgesellerin yayınlanması yükümlülüğü altına sokuluyordu kanallar. O belgeseller de, malûm, bugünkü iktidarın görüşlerinin ya direkt olarak ya da dolaylı olarak yansıtılması için hazırlanmış oluyordu. Ki o da kurallara tamamen aykırı bir durumdu. Televizyonlara yönelik cezalandırma, sindirme, mali sıkıntıya sokma kararlarına ek olarak, bir de “tutuklama cezaları” var ki o da şu sıralarda, TELE1’in kurucusu ve yöneticisi, değerli meslektaşımız Merdan Yanardağ’a uygulanıyor. “Tutuklanma cezası” diyorum, gerçi hukuk usullerinde ve literatüründe öyle bir ceza yok. Ama bizde, insanları hapse sokup mahkeme kararı olmaksızın cezalandırmak en çok kullanılan bir “fiili ceza usul”lü haline geldi. Yakın geçmişte de örnekleri çok. Ama “dün”ümüz öyle de bugünü de hatırlayalım: Bugün, yani benim bu yazıyı yazmakta olduğum gün, şu sırada, cezaevi kapısına yönlendirilmiş bir gazeteci arkadaşımız daha var Barış Pehlivan... Daha önce de hapse sokulup 25 ay cezaevinde kaldıktan sonra mesleğine devam etmiş. Ama şu sırada da bir ayırımcılık yoluyla yeniden cezaevine sokulması isteniyor. Ayrıca, Türkiye’nin daha birçok gazetecisinin, düşünürünün, aydın insanının hapiste tutulması yıllardır devam ediyor. “Yıllardır” derken bazısının cezası 6 yıldır, 7 yıldır sürüyor. Osman Kavala’nın, Selahattin Demirtaş’ın ve diğer birçok kişinin. Hepsinin kısa biyografileri arka arkaya yazılsa yüzlerce sayfalık kitaplar oluşturulabilecek kadar çok kişinin durumu, bugünkü yönetim döneminin “eser”leri arasında tarihe geçecek... Cumhuriyetimizin 100’üncü yılını, Cumhuriyetimizin demokratikleştirilmesi sürecine ulaşmanın 73’üncü yılını kutlamaya hazırlandığımız şu sıralarda, bu manzarayı hâlâ sürdürmeye çalışmanın sebebi nedir? Bu konuyla ilgili olan herkes, bu soru üzerine düşünmeye başlasa iyi olacaktır.",https://www.cumhuriyet.com.tr/yazarlar/altan-oymen/ekranlar-cezalar-tutuklular-2109046
Altan Öymen,Değişim (22 Temmuz 2023),22 Temmuz 2023 Cumartesi,"CHP’de “kurultay süreci” başladı. İstanbul’da partinin ilçe merkezlerinde delege seçimleri yapılıyor. Benim üyeliğim (1950’de) Ankara’da başlamıştı. 1990’dan beri İstanbul’da Beşiktaş ilçesinde devam ediyor. Şu sırada da biz Beşiktaş’taki CHP üyeleri, önce mahallelerimizde oy kullanıp Beşiktaş’ın ilçe kongresine katılacağız. Delegelerimizi seçeceğiz. Seçtiğimiz delegeler de daha sonraki Beşiktaş ilçe kongresinde, Beşiktaş ilçesinden İstanbul il kongresine gidecek delegelerini seçecek. İl kongresinde de Ankara’ya kurultaya gönderilecek olan İstanbul delegeleri seçilecek. Kurultay da malum, partiyle ilgili tüm genel konuların görüşüleceği ve sonuca bağlanacağı yer. Katılımcılar, Türkiye’nin her ilinden gelen delegeler ve partide belirli görevlerde bulunmuş kıdemli partililer. Hepsi birlikte sayıları 1000’den fazla oluyor. Bu kurultayın özelliği, çalışma günlerinin iki seçim arasındaki bir zamana rastlaması... Diğer siyasal partiler gibi CHP de 14 Mayıs ve 28 Mayıs’ta yapılan cumhurbaşkanı ve milletvekili seçiminden sonra, önümüzdeki ilkbaharda yapılacak olan yerel seçimlere katılacak. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Şu sırada tüm siyasal partiler, bir yandan mayıs ayının seçimlerinin sonuçlarını değerlendirirken bir yandan da önümüzdeki yerel seçimlerin hazırlıklarını tamamlamak durumundalar. Bu iki çalışma alanının ikincisiyle ilgili çalışmalar, elbette daha önemli. Çünkü birincisinin sonuçları artık kesinleşmiş. O sonuçlardan elde ettikleri tecrübelerden de faydalanarak yerel seçimde daha olumlu sonuçlara ulaşma imkânlarını arayacaklar. Tabii o arada partilerinin çalışmalarını daha verimli hale getirmek için bazı düzenlemeler de yapabilirler. Ama o düzenlemelerin seçimle ilgili öncelikli çalışmalarını aksatmamasına özen göstermelidirler. Çünkü geçen haftaki yazımda da hatırlatmaya çalıştım: “Millet İttifakı”nın cumhurbaşkanı seçiminin ardından sallanmaya başlaması, 1994’teki belediye seçimi sonuçlarını hatırlatıyor. AKP adayı Recep Tayyip Erdoğan’ın öteki adayların oylarının bölünmesinin sonucu olarak birkaç puan farkıyla belediye başkanı seçilmesini... Bugünkü muhalefet partilerinin büyükşehirlerin belediye başkanlığı seçimleri başta olmak üzere, ilkbahardaki yerel seçimler için yaptıkları çalışmaları mümkün olduğu kadar yoğunlaştırmaları o açıdan da önemli. Hal böyleyken şu sıradaki kurultay hazırlıkları sırasında CHP’deki “değişim” taleplerinin çeşitli şekillerde ön plana çıkarılması da o ölçüde sakıncalı. Ve nedir “değişim” çerçevesinde istenenler? Herhalde program değişikliği değil... Çünkü CHP’de o değişiklik, son olarak 2018’de yapılmıştı. Ve 1931 programında da yer alan ilkelerin tekrarıyla birlikte, partinin Sosyalist Enternasyonal’e girişinin doğal sonucu olarak yapılan eklemeler de tamamlanmıştı. 1931 programı gibi, o son programdan bugüne kadar metindeki ifadelerden hiçbirine herhangi bir itiraz olmamıştır. Program hep yürürlükte kalmıştır. Tabii “Program metninin şu maddesinin şu cümlesi öyle değil de şöyle yazılmalıydı” diye düşünülerek veya o cümle o bölümde değil, şu bölümde olmalıydı gerekçesiyle yapılan redaksiyon değişiklikleri, bazı Osmanlıca kelimelerin yenileştirilmesinin sonucu olan sözcük değişiklikleri hariç... Ama o son program metnine de CHP’nin temel ilkelerine aykırı herhangi bir görüş eklendiğini iddia eden kimse çıkmamıştır. “Değişim”e evet ama ne, nasıl, niçin değişecek? Mayıstaki seçimlerden sonra CHP’deki tartışmalarda kullanılan “değişim” sözcüğünün bu kadar fazla tekrarlanmasının faydası ne? Cumhuriyet yazarı, değerli arkadaşım Öztin Akgüç de geçen günkü yazısında belirtti: O sözcük, partinin başlıca ihtiyacıymış gibi slogan haline gelirse kavram karmaşasına yol açabilir. Çünkü, o kavramın anlamı hayli geniştir. “Değişim” sözcüğü, bazı olumsuz durumları anlatmak için de kullanılır... Akgüç, örnekler veriyor: “Ayrışma”, “farklılaşma”, “başkalaşma”, “bozulma” gibi... Bunlara daha da olumsuz olan durumlar da eklenebilir. Mesela korona gibi virüslerin değişikliğe uğramasından, Kafka’nın ünlü hikâyesinin kahramanının bir şafak vakti büyük bir hamamböceği haline gelmesine kadar... Bunların Batı dillerinde “mutation” gibi, “metamorphose” gibi karşılıkları var ama Türkçeye çevrilişlerinde kullanılacak sözcük “değişim”dir. Tabii bu “değişim” sözcüğüne dilbilimindeki anlamı açısından yapılacak bir itiraz... O konuda, sözcüğün anlamı dışında bir başka olgu da var. Biraz önce belirttim: CHP’nin son yayımlanan program kitapçığının kapağında da aynı sözcük var. O söz CHP’nin sıfatı olarak ilan edilmiş, “Modern Türkiye’de değişimin gücü” yazısıyla. Bu da hatırlanınca, CHP’de, Sosyalist Enternasyonal’e üye olarak onun ilkelerini benimsemesinden yaklaşık yarım yüzyıl sonra, yeni bir hedefi tarif etmek için gene aynı sloganın kullanılmak istenmesi, en azından gereksiz bir “tekrarlama” gibi oluyor. Özetle CHP’nin şu sırada, bir program değişikliğine ihtiyacı yoktur. Bugün de yürürlükte olan son programı, zaten geçmişteki programlarında var olan ilkeleri zaman içinde gerek dil gerek içerik olarak çağdaşlaştırması ve geliştirmesiyle partinin temel ilkelerini ve hedeflerini ifade etmeye yeterlidir. İleride, aynı hedefler doğrultusundaki düzenleme ve yenilenme ihtiyacı doğarsa onun gereğinin yapılması her zaman mümkündür. Ama herhalde bu, bugünün işi değildir. Evet bir başka konuda, parti içinde uzun zamandan beri söz konusu olan bir değişiklik talebi var. Tüzüğün parti içi çalışmalarla, seçimlerle ve aday belirleme usulüyle ilgili değişim talepleri epeydir gündemde. O konuda kapsamlı bir çalışma her zaman başlatılabilir. Bu konunun bu kurultayda gündeme gelmesi de mümkündür. Ama o konudaki çalışmaların içinden, bir parti içi çatışma ortamının çıkmasını önleyecek dikkatin gösterilmesi gereği unutulmadan... O konuya da bir başka yazıda değinmek dileğiyle, değerli okurlarıma sevgiler, saygılar sunarım.",https://www.cumhuriyet.com.tr/yazarlar/altan-oymen/degisim-2101460
Altan Öymen,Hiç mi kabahati yok?,09 Ağustos 2023 Çarşamba,"Bir seçim sonrasında, o seçime katılan partilerin her birinin, kendi içinde bir seçim değerlendirmesi yapması çok doğal. O seçimi önde bitiren partilerin de daha sonra gelen partilerin de... Hepsi, hem seçimin genel koşullarıyla birlikte, kendi partileri içindeki durumun olumlu ve olumsuz yanlarını görecek ve bundan sonraki çalışmalarını o değerlendirmelerden faydalanarak sürdürecekler. Son 14 Mayıs ve 28 Mayıs’ta yapılan iki turlu seçimimizden sonra da gündem hâlâ o değerlendirmelerle dolu. Ama iki blokta da yapılan seçim değerlendirmelerinde seçimlerin “genel koşulları”yla ilgili bölümü üzerinde fazla bir ses çıkmıyor. Diyelim ki seçimi önde bitiren Cumhur İttifakı mensubu partilerin o koşullardan hiçbir şikâyeti yok. İktidarı destekleyen medya gruplarının da yok. Fakat Millet İttifakı’nın -popüler adıyla “6’lı masa”nın- üyelerinin de mi yok? Yani, mesela memnunlar mı, AKP iktidarı ile yandaşlarının, seçim öncesinden başlayarak muhalefet partililerine ve medyanın özgür kalmaya çalışan kısmına yaptığı baskılardan? Bu ülkenin gazetecilerinin, düşünürlerinin, siyasetçilerinin “yargısız infaz” anlamındaki, tutuklamalarla hapse atılmasından, ekranların günlerce, haftalarca karartılmasından, gazetelerin resmi ilanının kesilmesi gibi cezalara uğratılmasından, toplantıların, yürüyüşlerin yasaklanmasından, seçim süreci içindeki seçim suçlarının üstüne gidilmemesinden, “Türkçe bilmeyen kişiler”in seçmen haline getirilmesinden, belirli sandıklardaki oy sayımlarında, muhalefetin temsilcilerinin bile oylarının sayılmadığı oy sonuçlarının ortaya çıkmasından ve bunlara yapılan itirazların seçim mekanizmalarınca sonuca bağlanmamasından... Hiçbir şikâyeti yok mu bu seçime muhalif parti olarak katılan bazı partilerin?... Bu ve benzeri olayların hepsi, bu iktidarın, bugünkü duruma gelmesinden önce, kanunlara göre yasak olan ve bağımsız kurullar ve mahkemelerce cezalandırılması gereken olaylardı. Bugün ise görmezlikten gelinerek dolaylı yoldan teşvik edilen olaylar haline gelmişlerdir. Oysa demokratik siyaset tarihimizde, demokrasinin tüm gerekleriyle uygulandığı seçimler hiç eksik değildir. İktidardaki partinin muhalefet partileriyle eşit haklara sahip olduğu, kurallara aykırı hareket edenlerin -bağımsızlığı ve tarafsızlığı güvence altına alınmış- hâkimlerin önünde hesap verdiği seçimler yaşadık biz, ülkemizin 1950’de başlayan demokratikleşme sürecinde. Bugün ise bütün o zamanlarda yaşananların tam tersine bir gidiş içindeyiz. Değindiğimiz olayların çoğuna, “Olur böyle vakalar” umursamazlığı içinde bakılabiliyor. Hatta muhalefet partileri, kendi içlerinde özeleştirilerini yaparken, seçmenler de o eleştirilere katılırken daha çok şu yakınmayı yapıyorlar: “Seçimde sandıkların kontrolünde zayıf kaldık.” “Hileleri yeterince önleyemedik.” Sanki, sandıklardaki hile faaliyetini önlemek, sadece muhalefet partilerinin göreviymiş gibi... Veya muhalefet partilerinin asli görevi sadece sandık bekçiliğiymiş gibi... Gerçekler ortada. Evet, ülkemizde artık o “bekçilik” görevinin elbette yapılması, hem de büyük bir dikkatle yapılması, muhalefet partilerinin “en asli görev”i haline geldi. Ama Nasreddin Hoca’nın hikâyesindeki gibi. “O baskılarda ve hilebazlıklarda, o baskıları ve hileleri yapanların ve yaptıranların, bunda hiçbir sorumluluğu yok mu?” Yani yaptıklarının hesabını, onlardan soracak kimse olmayacak mı? O hesabı, muhalefet politikacıları başta olmak üzere herkesin sorması gerekir. Denilebilir ki iktidar sözcülerinin mahkemelere yaptığı telkinler -anayasa ile yasaklanmış da olsahâlâ sürdürülebiliyor. O şartlar altında, seçim suçları için mahkemeye başvurmakla, sonuca varılabilir mi? Bugün sonuca varılamasa bile o başvurular kayda geçmiş olur. Ve bir gün gelir, tüm o yasadışılıkların, kural dışılıkların hesabı, bağımsız ve tarafsız mahkemelerin önünde sorulabilir. Sorulamasa bile, bütün o başvurular bir gün, daha sonraki nesiller için yayımlanan belgeler haline gelebilir. Daha sonraki nesillerce bilgi edinilmesi ve ibret alınabilmesi için...",https://www.cumhuriyet.com.tr/yazarlar/altan-oymen/hic-mi-kabahati-yok-2106772
Altan Öymen,Kendilerini suçlamasınlar,23 Ağustos 2023 Çarşamba,"Türkiyemiz, önümüzdeki ilkbahar aylarındaki yerel seçimde, ya bu durumdan kurtulma sürecine girecek ya da giremeyecek. Giremezse, bugünkü “gidiş”imiz sürecek... Yani, demokratik hak ve özgürlüklerimizin sistematik olarak yok edilmesi devam edecek. Zaten ne kaldı o demokratik hak ve özgürlüklerden elimizde bugüne kadar? Düşünce ve ifade özgürlüğü mü?... Basın özgürlüğü mü? Basının -veya daha kapsamlı ifadesiyle medyanıngerçeklerle ve olaylarla ilgili bilgileri tüm vatandaşlara iletme özgürlüğü mü? Vatandaşların da medyadan o bilgileri, yorumlarıyla birlikte izleme hakkı ve özgürlüğü mü?... Kadınlar da dahil, tüm insanların eşit muamele görme ve korkudan uzak yaşama hakkı mı? Bu ve benzeri sorulara ister istemez hep değiniyoruz. Türkiye, dünyadaki “gerçekten demokratik ülkeler” arasında adı artık anılmayan bir ülke haline gelmiştir. Bu durumdan bir an önce kurtulması için, siyasal açıdan ne yapılması gerekiyorsa ona hepimizin elbirliğiyle katkıda bulunması gerekiyor. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Demokrasiye inanan tüm vatandaşlarımızın önündeki görev budur. Bu görevin yerine getirilmesi olanağı da önümüzdeki yerel seçimler sürecinde vardır. Ve o süreç, artık başlamıştır. *** Tabii, son cumhurbaşkanı ve milletvekilleri seçimlerinde o umut vardı. O yolda epey mesafe de alındı. “Millet İttifakı” gibi demokratik bir ittifak, tüm zorluklara rağmen kurulabildi. İşletilebildi ve başarı umutlarını artırdı. Ama şu hiç unutulmamalıdır: “Cumhur İttifakı” adı altında örgütlenen iktidar cephesinin, gerek seçim kampanyası boyunca, medyada ve diğer propaganda alanlarında sürdürdüğü baskı uygulamaları, gerekse seçimin seçmen yazımı ve oy kullanımı aşamasında ortaya çıkan ve itiraz konusu olan olaylar vardır. Millet İttifakı’nın son seçimde aldığı sonuçlar, AKP iktidarı dönemindeki belirli seçimlerde ve anayasa için yapılan halkoylamasında örnekleri görülen şartlar altında alınmıştır. Bunlar, bir an için unutulup yok sayılsalar bile, “6’lı masa”nın aldığı sonucu küçümseyip, bir umutsuzluk ve çaresizlik nedeni haline getirmek gerçekçi değildir. Seçime giren iki ittifakın partilerinin oy toplamları açısından aralarındaki fark, yeni bir seçimde kapatılmayacak kadar büyük değildir. Tabii, bu böyledir diye, Millet İttifakı partilerinin, 14-28 Mayıs seçimleri öncesindeki çalışmalarındaki eksikliklerini saptayıp, onları gidermenin önlemlerini almayı unutmaları da yanlış olur. O alandaki çalışmalarına herhalde başlamışlardır. Önümüzdeki yerel seçimlere kadarki vakitlerinde o çalışmalarını tamamlamalıdırlar. Fakat o çalışmaların, elbette onları, ülkemizin siyaset tablosundaki gerçekleri hatırlamaktan alıkoymamalıdır. O gerçeklerin başında da şu vardır: Ülkemizde, en azından şu sırada herhangi bir partinin, Meclis’teki çoğunluğu tek başına elde edecek oy çoğunluğuna sahip olmamasıdır. Aslında bu durum, AKP’nin iktidara geldiği 2002 yılında da öyleydi. Ama o zamanki seçim yasasına konulmuş olan “yüzde 10” seçim barajı sayesinde AKP, oyların yüzde 34’ünü alıp, milletvekillerinin yüzde 65’ini kazanarak iktidara gelmişti. Daha sonra gün geldi o “yüzde 10 barajı”na tüm öteki partilerin de birer birer takılıp, Meclis’te hiçbir milletvekili bulunduramadığı zamanlar oldu. Bu o zamanki anayasanın seçim koşullarından biri saydığı “temsilde adalet” ilkesine tamamen aykırıydı. Ama o baraj usulünü değiştirmeye, tabii başta AKP olmak üzere, o sırada ondan faydalanan bazı partiler yanaşmadı. Ve dediler ki: “Meclis’te fazla partiye gerek yok. İktidar, tek partili olsun. Bir de muhalefet partisi bulunsa yeter.” *** O anlayış da AKP’nin oy oranının düşmesi üzerine, MHP ile anlaşıp ittifak kurmasına kadar devam etmiş, bugünkü “ittifaklar sistemi” zorunlu hale gelmiştir. Bu hatırlatmayı yapmamın nedeni, partilerin ittifak veya koalisyon kurmaları gereğinin ya da belirli konularla sınırlı uzlaşmalar yapma zorunluluğunun sürdüğünü hatırlatmak... En azından bugünkü “sistem”in değişip, yeniden parlamenter sisteme geçmemize kadar. Ve o zamana kadar, son seçimde ittifak halinde bulunan partilerin, özellikle de 6’lı masada Millet İttifakı’na girip CHP ile birlikte hareket eden partilerin mensupları, o yola girmekten pişman olmak gibi duygulara kapılmamalıdır. Mevcut koşullar içinde aklın ve mantığın gereğini yerine getirmişlerdir. Bundan sonra durumlarını değiştirmeye niyetli olsalar bile 14-28 Mayıs seçimleri öncesindeki tutumları isabetlidir.",https://www.cumhuriyet.com.tr/yazarlar/altan-oymen/kendilerini-suclamasinlar-2111487
Altan Öymen,İttifak önem taşıyor,15 Temmuz 2023 Cumartesi,"Bu yazıya başlarken tüm Cumhuriyet ailesini, yeniden saygıyla ve sevgiyle selamlarım. Tabii, “Cumhuriyet ailesi” derken 1924’teki kuruluşundan bu yana, Yunus Nadi ve Nadir Nadi’den başlayarak -aramızdan ayrılmış olanları dahil- bu gazetenin imtiyaz sahipleri, başyazarları, yazarları, yöneticileri, tüm çalışanları ve okurlarıyla birlikte, çok büyük bir “aile”den söz ediyorum. Benim o aileye ilk katılışım, altı yaşımdayken oldu. Teyzemin katkısıyla okuma yazmayı epey öğrenmiştim. Zaten o yıl okula başlayacaktım. Ankara’da oturuyorduk. Eve her sabah Ankara gazetesi olarak “Ulus” geliyordu. Bazen akşamları, bazen ertesi sabah da İstanbul gazetesi olarak Cumhuriyet... Babam Gazi Eğitim Enstitüsü’nde öğretmendi. O sırada Milli Eğitim Bakanlığı’nda şube müdürü de olmuştu. Ayrıca eğitimle ilgili yazılar yazıyordu. Bir kısmı Cumhuriyet’te de yayımlanıyordu. Gazetenin devamlı okurlarındandı. Ben, gazetenin manşetlerini sökmeye gayret ediyordum. Manşetler, günlük olaylarla ilgiliydiler. Ve o olaylar bizim eve misafirler geldiğinde yapılan -benim de dinlediğim- sohbetlerin konuları arasındaydılar. Yaklaşmakta olan dünya savaşıyla ilgili gelişmeler dahil. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Böylece Cumhuriyet ailesinin, önce okurlar bölümüne katıldım, yıllar sonra da yazarlar bölümüne... O da 1970’lerden başlayarak uzun yıllar sürmüştü. Tabii, yazımın klişe başlığı “Dünden Bugüne” olduğuna göre, “dün” bölümünü fazla uzatmayıp “bugün”e gelmem gerekir. “Bugün”ün gündemdeki -yerleri hep ön sıralarda olan- başlıca konuları hayli fazla... İlk aklıma gelenleri şunlar: • İç siyasette demokrasinin “olmazsa olmaz” kurallarından büyük bir kısmının, göz göre göre yok edilmesi. • Medya özgürlüğü açısından, televizyonlara uygulanan “ekran karartma” cezaları. Hatta şu da var: Karartılan ekranlarda, TRT’de hazırlanan iktidar propagandası filmlerin yayımlatılması... • Gazetelere, resmi ilanlarını kesmek gibi yeni icat “ceza”lar verilmesi, yayın yasakları konulması, yazarlar, yöneticiler hakkında soruşturma açılıp “tutuklama cezaları” uygulanması... • Ekonomik hayatta bir yanda açlık, bir yanda savurganlık manzaraları. Sözde “tedbir” olarak ihtiyaç maddelerine ardı ardına uygulanan zam kararları... • Dış ilişkilerde, hedefinin ne olduğu belli olmayan zikzakların baş döndürücülüğü. • İç siyasette, adaleti etkileme fiillerinin çeşit çeşit örnekleri... • Hapishanelerde, bazısı beş yılı, altı yılı aşan “yargısız infaz”lara uğratılmış siyasetçiler, gazeteciler, emekli askerler... • O “infaz”lar arasında, sağlık sorunları artıp ölüm tehlikesi altına girenler. Ve onların ıstırap içindeki yakınlarının, eşlerinin, çocuklarının durumu... • Milletvekili seçildiği halde Meclis’e girmeleri gerekirken hapishaneye konulan siyasetçiler... • Avrupa İnsan Hakları Mahkemesi gibi, Türkiye’nin, koşullarını resmen kabul ettiği evrensel hukuk kuruluşlarının kararlarını yok sayma uygulamaları. Bir yandan da “Bizi Avrupa Birliği’ne almak istemiyorlar, Batılılar bize zaten düşmandır” gibi suçlamalar... • Üniversite özerkliğini fiilen kaldırarak üniversitelerin bahçe kapılarını, asma kilitlerle kapatmalar... *** Bütün bunlar, ülkemizin, şu sıradaki manzarasından ilk akla gelen örnekler. Hepsini özetlemeye, hatırlayıp anlatmaya, bir gazetenin -bir köşe yazısının yeri bir yana- tüm sayfaları ayrılsa yetmez... Ama bunlar ve bunlara benzer durumların hepsinin ortak bir nedeni var: Besbelli ki bütün bunlar, bugün içinde bulunduğumuz, “cumhurbaşkanlığı hükümet sistemi” diye anılan ama benzeri hiçbir demokratik ülkede görülmemiş bir ucube sistemin sonucudur. Ve Türkiye’nin en önemli hedefi, herhalde bu sistemin değişmesi olmalıdır. 14 Mayıs ve 28 Mayıs’ta yapılan iki turlu seçime katılan “altılı masa” partilerinin de öncelikli hedefi buydu. Altı parti o amaçla işbirliği yaparak bir ittifak kurabilmişlerdi. Ve bu çok gerçekçi bir yoldu. Çünkü Türkiye’de, bugünkü AKP’nin 2002 yılında yüzde 10’luk baraj manivelasından faydalanarak yüzde 34 oy alıp Meclis’te milletvekillerinin yüzde 65’inden fazlasını kazanmasından ve daha sonra da o sonuca ek olarak, kendi saflarına MHP’yi de katıp seçim kurallarını ve uygulamalarını ona göre değiştirmesinden sonra, bir tek partinin cumhurbaşkanını ve Meclis çoğunluğunu tek başına değiştirmesi zaten mümkün değildi. Altılı masanın en önemli amacı, o imkânsızlığı aşmaktı. Tabii, öyle bir masanın hedefine ulaşması bir yana, sadece kurulması da kolay bir şey değildi. Türkiye’de parlamenter rejimin var olduğu zamanlarda bile koalisyon hükümeti kurup işletmek bile her zaman kolay olmamıştı. Seçim öncesi ittifak kurmak bir yana, seçim sonrasında koalisyon hükümeti kurmak bile her zaman zordu. Son seçimde ise iktidarın, her seçim zamanı daha da “alenileşen” haksız hukuksuz işlemlerinin katkısı, az farkla da olsa, kendi cumhurbaşkanı adayını kazandırmaya ve Meclis’teki çoğunluğunu sürdürmeye yetmişti. Ama siyaset hayatımızın, şimdiki en önemli meselesi şudur: Önümüzdeki yerel seçimlerde, eğer bugüne kadarki “altılı masa” da ortadan kalkacaksa o seçimin sonucundan ne beklenebilir? Bu sorunun yanıtını ararken bu konuda geçmişteki örnekler de hatırlanıyor tabii. En çarpıcı örnek, Cumhuriyet’in 1994’teki yerel seçimlerle ilgili haberiydi. Ve Tayyip Erdoğan’ın o seçimde İstanbul belediye başkanlığını nasıl kazandığını hatırlatıyordu. Özetle şuydu: 1994’teki İstanbul belediye başkanlığı seçimine 7 aday katılmıştı. Üçü, siyasi görüşleri aynı yönde olan üç partinin adaylarıydı. Yakınlık bir yana, o üç partinin mensupları, daha önce aynı partinin -CHP’nin- mensuplarıydılar. Birbirinden ayrı düşünülmeleri, 12 Eylül rejiminin CHP dahil, 12 Eylül’den önceki tüm partileri kapatmış ve yasaklamış olmasıydı. CHP’nin yerine, SHP ile DSP kurulmuştu. Daha sonra ise o yasak kaldırılmış, eski partilerin yeniden açılması mümkün olmuştu. CHP de siyasetteki yerini yeniden almıştı. Üç parti arasında birleşme girişimleri elbette başlamıştı ama henüz sonuca varmamıştı. Ve ana hatlarıyla aynı insan kaynağından oluşan üç parti seçime ayrı ayrı girecek durumda kalmıştı. Tabii, o yerel seçimde eski CHP’li seçmenler de oylarını belirlemekte çok güçlük çekmişlerdi, hangi partiye oy vereceklerini belirlemek için. Ve sonuç şu olmuştu: O üç partiden SHP’nin adayı Zülfü Livaneli’nin oy oranı yüzde 20.3 olmuştu. DSP’li Necdet Özkan’ın 12.38, CHP’li Ertuğrul Günay’ın 1.4. En yüksek oy oranına ise Recep Tayyip Erdoğan ulaşmıştı 25.19... Ve büyükşehir belediye başkanlığına Erdoğan seçilmişti. Sonrası malum: 21 yıldan beri de önce başbakan oldu Recep Tayyip Bey, sonra cumhurbaşkanı... Şimdi de, ülkeyi “tek adam” olarak idare ediyor. Bu durumda, “partiler arası ittifak” konusu, sadece belediye başkanlıkları ile diğer belediye yöneticilerinin kimler olacağı sorusu açısından değil, ülkemizde demokrasinin bekası -daha doğrusu “yeniden kazanılması”- açısından da büyük önem taşıyor.",https://www.cumhuriyet.com.tr/yazarlar/altan-oymen/ittifak-onem-tasiyor-2099462
