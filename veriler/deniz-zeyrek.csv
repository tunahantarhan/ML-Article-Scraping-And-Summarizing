Yazar,Başlık,Tarih,Metin,URL
Deniz Zeyrek,Trump Erdoğan’ın izinde!,18 Mart 2025 06:00,"Amerika’nın Sesi (VoA) isimli yayın kuruluşu, 40’tan fazla dilde dijital yayıncılık yapıyor, bu yayınlar 100’den fazla ülkeden izleniyordu. Türkiye de o ülkelerden biriydi. VoA bu kapsamda hem Washington’daki ofisinde hem Türkiye’de Türkiyeli meslektaşlarımızı istihdam etmekteydi. ABD Başkanı Donald Trump 15 Mart’ta yeni bir başkanlık emri yayınladı ve bu emirle federal bürokrasiyi azaltmaya devam ettiklerini duyurdu. *** Bu emirden kısa süre sonra Beyaz Saray’ın internet sayfasında “haberler” başlığı altında tuhaf bir başlık yayınlandı. “Radikal Amerika’nın Sesi” başlığını görünce Amerikan Sesi’yle ilgili olduğunu tahmin ettim. Başlığa açınca da şok oldum. Koskoca Beyaz Saray üşenmeyip VoA aleyhine yapılan saçma sapan bir sürü açıklama ve yorumu bir sayfada toplamış ve onu da Beyaz Saray’ın resmi sayfasında yayınlamış. Zaten Beyaz Saray’ın resmi internet sitesine bakarsanız, Amerikan Başkanlığının değil, Trump’ın kişisel internet sayfası olduğunu düşünüyorsunuz. *** İşte VoA’yla ilgili o sayfada yer alan başlıklardan bazıları: - Eski bir çalışanın, VoA bürokrasisi ve birçok muhabirinin kurumu kibirle dolu ulusal partizan medyaya paralel sol eğilimli bir kurum haline getirdiğine dair yorumu, - VoA’nın muhabirlerine Hamas ve üyelerinden bahsederken “terörist” ifadesini yalnızca alıntı yaparken kullanmalarını öğütlemesi, - Trump yanlısı bir gazetenin “Birçok VoA muhabiri sosyal medyada Trump karşıtı paylaşımlar yaptı” haberi, - Cumhuriyetçilerin VoA’nın İran’ı koruyup kolladığı iddiaları, - VoA’nın Rusya’yı ABD seçimlerine müdahil olmakla suçladığı haberler, - VoA’nın “Beyaz ayrıcalığı” kavramını öne çıkardığı ırkçılık karşıtı haberleri, - VoA’da yayınlanan trans göçmenler haberi... *** Trump’ın başkanlık emirinden ve Beyaz Saray’ın bu “haberler” başlığının yayınlanmasından hemen sonra Türkiye’deki VoA ofisinde çalışan meslektaşlarımıza “işten atılma” mesajları gelmeye başladı. Türkiye’den yerel haberler geçen, hatta ciddi bir yayıncılık yapan meslektaşlarımız birdenbire işsiz kalıvermiş, hepsi şok olmuştu. Aynı durum onlarca başka ülkede daha yaşandı. Trump’ın o emriyle onlarca ülkede yüzlerce gazeteci işsiz kalmış oldu. *** Trump ve ekibi Açık Toplum Enstitüsü ve George Soros’a karşı savaş açtığında “Trump siyaseten Cumhurbaşkanı Tayyip Erdoğan’ın yolunu izliyor” demiştim. VoA olayına bakınca rahatsız olduğu bir yayın kuruluşunu sadece bir emirle yok etmekten çekinmeyen Trump’ın Türkiye’deki iktidarın izinde olduğu düşüncem iyice pekişti. “Türkiye’yi küçük Amerika yapacaklar” diyorduk da “Amerika büyük Türkiye olacak” demek aklımıza dahi gelmiyordu. O da oldu, gözümüz aydın! 90’lı yılların sonuydu. Dönemin Dışişleri Bakanı Merhum İsmail Cem, Kaş ve Meis’te Yunan mevkidaşı Yorgos Papandreu’yla buluşacaktı. Buluşmayı takip etmek için Antalya’ya uçtuk. Oradan araba kiralayıp Kaş’a geçtik. Arada karnımızı doyurmak için Olimpos’a uğradık. Gittiğimiz mekânda Avustralya ve Yeni Zelenda’dan gelen çok kalabalık bir grupla karşılaştık. Sohbet ettiğimizde Şafak Ayinine katılmak için gittikleri Çanakkale’den geldiklerini öğrendik. İçlerinden biri, biraz da içkinin etkisiyle benimle bilek güreşi yapmak istediğini söyledi. Ben istemediğimi söyledim. Ancak ısrarcı bir sarhoşla gerilim yaşamamak ve “yap yap yap” diye başlattıkları tezahüratı bitirmek için “peki” dedim. Bileğini büküp kolunu yere vurmam çok sürmedi. “Bir daha” dedi. “Sizinkiler Çanakkale’de de doymamıştı yenilgiye” diye takıldım. Sözlerimi duyunca hırslansa da ikincisini de kaybetti. ANZAC grubu “90 yıl sonra ikinci yenilgi” diye espriler yapıyordu. Kaş’a doğru yola çıktığımızda 18 Mart Deniz Zaferi’ni ve sonrasında yaşanan kara savaşlarını, Anafartalar’ı, Conk Bayırı’nı konuşmaya başlamıştık. On yıllar sonra dahi göğsümüzü kabartacak, “kurucu önderlerimizle ne kadar gurur duysak azdır” dedirtecek kadar büyük bir direniş yaşanmıştı Çanakkale’de. Çanakkale, Türkiye Cumhuriyeti’nin temellerinin atıldığı zaferin adı olmuştu. “Çanakkale Geçilmez” diyerek can veren bütün şehitleri, cehennemi bu dünyada yaşayıp, savaştan sonra kolları sıvayıp Cumhuriyeti kuran Çanakkale gazilerini rahmetle anıyor, aziz ruhları önünde saygıyla eğiliyorum. 18 Mart Deniz Zaferi Kutlu olsun!",https://www.nefes.com.tr/yazarlar/deniz-zeyrek/trump-erdoganin-izinde-22391
Deniz Zeyrek,“Ben eleştirel biriyim”,03 Nisan 2025 06:00,"Başlıktaki sözler son günlerde Boykot tartışmaları nedeniyle ön plana çıkan Dolmabahçe Şirketler Grubu’nun sahibi Abdulkadir Özkan’a ait. Özkan, sosyal medya platformu X’te EspressoLAB isimli kahveciye yönelik boykota tepki göstermek için “Bu açık ve net sermaye düşmanlığıdır! Vatan hainliğidir!” yazmıştı. Bu mesajından sonra da boykot fikrini destekleyenlerin hedefi olmuştu. Anne Brun, Trevor Noah ve Muse gibi sanatçı ve grupların Türkiye organizasyonlarını yapan şirket, boykot tepkileri nedeniyle bazı projelerini iptal etmek zorunda kalmıştı. *** NEFES Muhabiri Nisanur Yıldırım da dün manşetten yayınlanan haberinde Abdulkadir Özkan’a ait Dolmabahçe Şirketler Grubu AŞ’nin 2021, 2022 ve 2023 yıllarında hiç vergi ödemediğini yazmıştı. Abdulkadir Özkan’ı Ankara’da danışmanlık yaptığı yıllardan tanırım. NEFES’in haberini görünce beni aramış. Görüştük. Uzun uzun anlattı. Yazılmasını istemediği için açıklama olarak yazmayacağım. Ancak cevap hakkını da düşünerek Nisanur’un haberine karşı verdiği bilgileri aktarmak istiyorum. Özkan son üç yılda 13 milyon 214 bin 996 lira vergi ödediğini söylüyordu. Mart ayında ödediği son verginin 6 milyon olduğuna dikkat çekiyordu. Özkan’dan gelen bu bilgileri haberi yazan genç meslektaşım Nisanur’a aktardım. Nisanur da bana DBL Entertainment, Publico Coffee, GSA Defense, Kopernik, M5 dergisi, Spor Alemi, Local Works isimli şirketleri bünyesinde toplayan Dolmabahçe Şirketler Grubu AŞ’nin Gelir İdaresi Başkanlığı’ndaki vergi tabelasını gönderdi. Tabela şöyleydi: Gördüğünüz gibi Dolmabahçe Şirketler Grubu’nun 2021, 2022 ve 2023 yıllarında beyanı ve tahakkuku olmamış. Yani Nisanur’un haberinde bir sorun yok. Özkan’ın ödediği vergi, kişisel vergisi olabilir ama çatı şirketinin kurumsal vergi ödemediği açık. *** Bu arada Özkan boykot meselesinin kendi üstüne yıkılması nedeniyle çok şaşırmış ve birilerinin kendisini özellikle hedef yaptığını düşünüyor. Ben de kendisine sosyal medyada paylaştığı mesaj nedeniyle kamuoyunun dikkatini çektiğini söyledim. X mesajında vandalları kastettiğinin altını özellikle çizen Özkan, kendisinin de eleştirel bir insan olduğunu, bayramda gençlerin bırakılması için Instagram paylaşımı yaptığını anımsattı. Özkan’a kamudan ihale alıp almadığını sordum. Kati bir şekilde almadığını söyledi. Danışmanlıktan ayrıldıktan sonra İstanbul’a gidip işletmeci olduğunu, iş hayatına M5 isimli savunma dergisini alarak başladığını anlatan Özkan, organizasyon işlerini de büyük fedakarlıklar yaparak, kimi zaman zarar ederek sürdürdüklerini anlattı. Bu arada Özkan’a EspressoLAB isimli kahveciyle bir ilişkisi olup olmadığını da sordum. Hiçbir ilişkisinin/tanışıklığının olmadığını söyledi. Belli ki Özkan, EspressoLAB’ı savunmak için kendisini sosyal medya arenasının ortasına atmasaydı belki de başına bunlar gelmeyecekti. Bu kendisine ve iktidar trollerinin gazına gelip benzer şeyler yapanlara ders olsun. *** Diğer taraftan iktidarın boykot fikri karşısındaki patinajı düşündürücü ve komikti. İçişleri Bakanı Ali Yerlikaya gecenin dördünde sosyal medya paylaşımı yapıp boykota “darbe” dedi. Mehmet Uçum boykotun emperyalistlerin işi olduğunu söyledi. Savcıların boykot çağrısı yapanlara soruşturma açacağına dair haberler çıktı. Yok daha neler? Ha bir de TOBB Başkanı Rifat Hisarcıklıoğlu var. Şöyle buyurmuş: “Üreten, istihdam sağlayan, yatırım yapan şirketlerimizin hedef haline getirilmesi ve boykot çağrıları yanlıştır. Şirketlerimiz siyasi tartışmaların dışında tutulmalıdır.” Merak ettim TOBB Başkanı’nın, Cumhurbaşkanı Tayyip Erdoğan marketlerin boykot edilmesi çağrısı yaptığında tepki gösterip göstermediğine baktım. Tabi ki göstermemiş. CHP lideri Özgür Özel kendisi için az demiş. Yıllardır aynı koltukta oturmasını biliyor ama iktidarla çatışmamak için esnafın ciddi sorunlarına karşı sessiz kalıyor. Koca TOBB’u iktidarın hizmetine sunmaktan bir adım öteye geçemiyor. *** Boykot darbe de değil emperyalistlerin oyunu da değil. İnsanların tüketimden gelen gücünü kullanmasıdır. Bu kadar basit. İşçi sınıfı, memurlar üretimden hizmetten gelen güçlerini kullanır, vatandaşlar ise tüketimden gelen güçlerini... 2 Nisan 2025, insanların bu güçlerini fark etmesi açısından tarihi bir gün olmuştur. Bir kenara not edin lütfen.",https://www.nefes.com.tr/yazarlar/deniz-zeyrek/ben-elestirel-biriyim-25699
Deniz Zeyrek,DEM’e “Sulandırmayın” uyarısı,19 Mart 2025 06:00,"Salı günü DEM Parti ve CHP grup toplantılarını izlemek için TBMM’ye gittim. Ancak, bazı tesadüfi karşılaşmalarla kendimi AK Parti ve MHP’nin DEM Parti’yle yaptığı görüşmeler hakkındaki sohbetlerin içinde buldum. Aldığım bilgileri paylaşmadan önce DEM Parti Eş Başkanı Tuncer Bakırhan’ın grup toplantısında yaptığı üç cümleyi aktarmak istiyorum: 1- “Sürecin milyonlar tarafından sahiplenmesini Ankara’da doğru okumalıdır iyi okumalıdır.” 2- “Kobani’de 9 kişilik bir aile katledildi. Bu katliamı kınıyoruz, kabul etmiyoruz. Barış umudunu büyütelim derken birileri katliama devam ediyor.” 3- “PKK fesih kararı aldı, güvenli ortam lazım, o ortamı sağlayın, kongre toplansın, Öcalan’ın çağrısını yerine getirsin.” *** Bu açıklamanın DEM heyetinin AK Parti ve MHP ile yapılan görüşmelerden sonra geldiğini hatırlatmak isterim. Bakırhan, süreç ortağı olan iktidar partilerine diyor ki “Biz üstümüze düşeni yaptık, Öcalan üstüne düşeni yaptı, sıra sizde. PKK’nın kongresini toplaması için güvenli ortamı sağlayın.” Bakırhan, bununla da yetinmeyip Kobani’de yedisi çocuk dokuz kişinin ölümüyle sonuçlanan saldırının da Türkiye tarafından yapıldığını ima ediyor. “Barış umudunu büyütelim derken birileri katliama devam ediyor” ifadesi, sizce de DEM’in süreç ortaklarına yönelik çok ağır bir suçlamayı içermiyor mu? *** Şimdi iktidar kanadından aldığım bilgileri paylaşayım: Görüşmelere katılan bir AK Partili şöyle diyor: “Sıra bizde değil. Öcalan’ın 27 Şubat’ta yaptığı çağrı ortada. PKK kongresini toplayıp kendini feshetmeli. Bu gerçekleşmeden bizim atacağımız bir adım yok.” Peki ya PKK’nın kongresinin güvenliğine dair DEM Parti’nin dile getirdiği güvenlik endişesi? El cevap: “O konuda güvenlik güçlerimiz ve istihbaratımız gerekli önlemleri alır, kimsenin şüphesi olmasın.” Bu yanıtları alınca insan merak ediyor. DEM Parti heyeti AK Parti ve MHP’de üç saatten fazla kaldı. Bu süre içinde ne konuşuldu? Bir kaynağım bu konuya da net yanıt verdi: “Görüşmeye katılan bazı arkadaşlar önceki çözüm sürecinden de deneyimli. O süreçlerde yapılan hataları çok iyi biliyorlar. Onları anımsatıp DEM Parti heyetine gerekli uyarılarda bulunduk.” *** “Uyarı” sözcüğünü duyunca gazeteci olarak hemen kulak kesildim. Öğrendim ki DEM Parti yetkililerinin sık sık açıklama yapması, bu açıklamalarda birtakım koşullar ileri sürmesi iktidar tarafını rahatsız etmiş. İktidar cenahı da DEM Parti’ye “Bu tür şartlar, açıklamalar işi sulandırıyor. Bunu geçmişte de çok yaşadık. Lütfen süreci sulandıracak adım ve açıklamalardan kaçının” uyarısında bulunmuş. Bu arada bir kulis: DEM Partililer MHP görüşmesinden sonra kapıda açıklama yaptı. Eş Başkan Tülay Hatimoğulları “Sayın Öcalan” deyince, hemen yanındaki MHP Genel Başkan Yardımcısı Semih Yalçın öfkeli bir yüz ifadesine bürünüp başını öne eğerek durumdan rahatsız olduğunu belli etti. Bu gelişme sosyal medyaya yansıyınca da AK Parti aynı duruma düşmemek için DEM heyetiyle birlikte kameraların önüne geçmedi. *** Süreçte durum şu: Sadece muhalefet değil sürecin taraflarına güvenmeyen. Sürecin tarafları da birbirlerine güvenmiyor. İktidar tarafı PKK’nın Öcalan’ın çağrısının gereğini yerine getirmesini ve örgütü lağvetmesini bekliyor, bu gerçekleşmeden de hiçbir adım atmayacağını söylüyor. DEM Parti tarafı ise Öcalan’ın beklenen çağrıyı yaptığını, şimdi iktidarın adım atması gerektiğini söylüyor. Suriye’de yaşanan gelişmeler de iki taraf arasındaki görüş ayrılıklarını derinleştiriyor. Nevruz günü DEM Parti’nin ve iktidarın yapacağı Nevruz kutlamaları da çok ayrı tellerden olacak (DEM Demirci Kawa’dan söz edecek, iktidar Türk Dünyası Nevruz’u kutlayacak). *** Kulislerde herkes bu defa Devlet Bahçeli’nin işin içinde olduğunu, bu nedenle sürecin olumlu sonuçlanacağını söylese de ben çok merak ediyorum: Bu kadar ayrı-gayrılık varken bu iş nasıl olumlu sonuçlanacak?",https://www.nefes.com.tr/yazarlar/deniz-zeyrek/deme-sulandirmayin-uyarisi-22640
Deniz Zeyrek,"Erdoğan saldırmaya, biz de direnmeye devam ediyoruz",09 Nisan 2025 06:20,"CHP lideri Özgür Özel, 21. Olağanüstü kurultayda tarihi bir oyla yeniden genel başkan seçildi. CHP’de 1967’den bu yana ilk defa mevcut yönetimin Parti Meclisi anahtar listesi çizik yemeden delege tarafından onaylandı. Özel’le kurultay sonrası makamında görüştük. CHP lideri Özgür Özel, yeniden genel başkan seçildikten sonra ilk röportajını NEFES’e verdi. Ankara Temsilcimiz Deniz Zeyrek, Ankara Haber Müdürümüz Mahmut Aydın ve Ankara Temsilci Yardımcımız Tarık Işık’ı CHP Genel Merkezi’nde kabul etti. Sohbetimize Kurultay sürprizi Berkay’ın PM üyeliğini sorarak başladık. Şu yanıtı verdi: “Berkay’ın o sözü söylediği gün ben de Ekrem Bey’in otobüsündeydim. Ekrem Bey ‘dur dur şu çocuk koşuyor. Her şey çok güzel olacak diyor’ dedi. Berkay’ın sloganı oradan çıktı. Berkay ile Ekrem Başkan’ın aralarındaki hukuka tanıklığım var. İkisine de sürpriz yaptım. Haberleri yoktu. Berkay’ı cezaevinde ziyaret ettiğimde ‘gençlerin bize bakışı nasıl’ dedim. Dedi ki ‘Özgür Abi, sen bize sahip çıkıyorsun ya Maltepe’de bizden bahsedince koğuşta 46 kişiyiz. Dört beş defa ayağa kalkıp alkışladık...’ O görüşmede PM’ye düşünebiliriz dedim. Siyasi yasak meselesine gelince: Berkay bir slogan buldu. İptal seçimin de Saraçhane’nin de son kazanılan seçimin de ilham kaynağı oldu. Mahkemede herhangi bir ceza almayacağını düşünüyorum ama Ekrem Başkan kadar Berkay’dan da korktukları anlaşılıyor.” TEBLİGAT İÇİN PARTİNİN ÖNÜNE GELDİLER Özgür Özel’e bu köşede daha önce yazdığım “iki kayyum planı”nı da sordum. Özel, İstanbul Barosu’nu da ekleyerek “Biz o kara haftada üç kayyum bekliyorduk” dedi. Erdoğan’ın uzun süredir bazı tespit ve kabullerle hareket ettiğini belirten Özel şu mesajları verdi: “Biri CHP’nin içini karıştırmak. Zaman zaman CHP’nin içine dönük mesajlar veriyor. Bizim Sayın Genel Başkanla (Kemal Kılıçdaroğlu) ilişkimiz üzerinden bizi birbirimize düşürmeye çalıştı. Beni istemediğim bir alana çekmeye çalıştı. Bu oyuna gelmedik. Sonra şaibeli kurultay söylemleriyle CHP’yi bu tartışmaya çekmeye çalıştı. Erdoğan’ın oyununa gelmiyorduk. Öyle bir noktaya geldik ki bir kanıt bulamıyorlar. Ankara Cumhuriyet Başsavcılığının titiz çalışmasını da önemli buluyorum. Bu sefer Erdoğan baktı ki hukuken sonuç alamayacak aynı MHP meselesinde olduğu gibi bir ilçe asliye hukuk mahkemesinden kayyum kararı alınıp talimatın da CHP’ye cuma akşamı 16:59’da tebliğ edilmesi kararlaştırılmış. Bazı illerin valileri ‘il başkanlarımıza Pazar günü size o seçimi yaptırmayacağız’ demişler. Biz de olağanüstü kurultay başvurusunu gizli yapıp, ret cevabı almayacağımız bir salon ayarladık. Tebligat için partinin karşısındaki kafelere kadar gelmişler.” KAFA KAFAYA TOKUŞUYORUZ Erdoğan’ın saldırmaya kendilerinin de direnmeye devam ettiklerini anlatan Özel, mücadele şekillerini “Kafa kafaya tokuşuyoruz” sözleriyle anlattı. Erdoğan’ın elindeki devlet imkanlarıyla devlet gücüyle saldırdığını söyleyen Özel, sözlerini şöyle sürdürdü: “Biz de milletten aldığımız güçle, üyelerimizin dinamizmiyle CHP’yle dayanışanlarla gençlerden aldığımız enerjiyle karşı çıkıyoruz. Onun elinde sınırsız devlet imkanları var, bizim de elimizde gençlerin ve kitlenin sınırsız direnme gücü var. Biz direnmeye devam edeceğiz.” ŞİKAYET DEĞİL GERÇEĞİ ANLATIYORUZ İl ve ilçe mitinglerine başladıklarını anlatan Özel şunları söyledi: “AK Parti’nin dayattığı vasatı reddediyoruz. - Mesela, ‘Türkiye’yi dışarıya şikayet ediyorlar’ klişesini kesinlikle reddediyoruz. Bu bir demokrasi sorunu sandığı yok sayan bir mesele. Bir iftirayla karşı karşıyız. Gizli tanıklar üzerinden Gülen dönemini aratmayacak saldırılar var. Bunları Avrupa’ya dünyaya anlatmak şikayet etmek değil. - Mesela, bütün bakanlar tazminat davası açıyor. Bizim tanımlamalarımıza bütün bakanların birden yanıt vermesinden son derece memnunum. Gündemi ele aldık. Boykotta da öyle oldu. Bizim duyuramadığımız yerlere onlar duyurdu. Biz bizi görmeyen medyayı ve onların şirketleri boykot ediyoruz. İki istisna var: Biri ETS diğeri EspressoLAB. 450 bin kişilik mitingde boykottan söz ederken gençler hep beraber “EspressoLab” diye bağırmaya başladılar. Başta anlamadım ne dediklerini. Ekrem Bey’in oğlu “EspressoLAB diyorlar” dedi. Sebebi de bütün vakıf üniversitelerinde küçük mütevazı kahvecilerin kapatılarak yerine EspressoLAB açılmasıymış. “Çöktünüz” diye zaten boykot ediyorlarmış. Eski kahvecide 60 lira olan kahve bunlar gelince 140 lira oluyormuş. ETS tur konusunda da kamuoyundan çok talep geldi.” TRUMP KONUSUNDA UTANIYORUM Yandaş medyanın ve iktidarın Trump’ın Erdoğan’la ilgili sözlerinden memnun olduğuna dikkat çeken Özel şu yorumu yaptı: “Büyük bir akıl tutulması var. Trump Erdoğan’ı övmemiş. Hem dalga geçmiş hem tehdit etmiş. Bir defa Rahip Brunson’u anımsatıyor. Erdoğan’ın ‘O papazı vermeden bu papazı alamazsın’ dediği Brunson bir telefonla verildi. ‘Aptal olma’ dediği mektup orada duruyor. Gazze meselesinde de bölgeyi ele geçirmek, BM kararını tanımamak, enerji kaynaklarını elinde tutmak planları var. Erdoğan bütün bunlara tek kelime etmiyor. Tersine ‘Trump bizi övdü’ diye bayram ediyorlar. Utanç verici bir durum. Onlar seviniyor, Türkiye Cumhurbaşkanı bu hallere düştü diye ben utanıyorum.” FİDAN’A YANIT: HADDİNİ BİLSİN SEKRETERLİĞE DEVAM ETSİN Özgür Özel kendisine “Artık haddini bil” diyen Hakan Fidan’a şu karşılığı verdi: “Bana bu rejimin çizdiği sınırı bilmiyorum ama son sandıkta milletin çizdiği sınır Türkiye’nin birinci partisinin lideri olduğumdur. AK Parti’nin içi de kafası da karışık Türkiye karışık dış ilişkiler karışık ama CHP’de tam bir bütünlük beraberlik hâkim. Delegenin verdiği yetki: Mücadeleye devam. Milletin verdiği yetki: Birinci partisin iktidara doğru yürü. Adayımızı çıkarmışız, sandığı istiyoruz ve yürüyoruz. Bir defa ben bu yetkileri hep seçilerek alıyorum. Hakan Fidan bir defa dışişleri sekreteri. Başkanlık rejimlerinde bakan demezler. Hakan Fidan da haddini bilsin. Bana yanıt yazan laf söyleyen Erdoğan’ın tüm sekreterleri atanmışlardır. Hakan Fidan sekreterliğe devam etsin biz bu ülkeye Dışişleri Bakanı kazandırmak için çalışıyoruz.” SORUMLULUK VE RİSK ALMAK GEREK Kriz dönemlerinde doğru ve cesur karar alma konusunda bir eksikleri olmadığına dikkat çeken Özel, sözlerini şöyle sürdürdü: “İnsanların yargı karşısında ve AK Parti’nin gözü dönmüş saldırıları karşısında kendilerini yalnız hissetmemelidirler. Bu dönemde Genel Başkana sorumluluk ve risk almak düşer. Kent Uzlaşısından soruşturuluyorlar. DEM Parti, parti meclisi kararıyla Kent Uzlaşısı diyor. Biz İstanbul ve Türkiye İttifakı diyoruz. Bunun sahibi benim. Hiçbir belediye başkanı bunu kendi kafasından yapmadı. Niye ben belediye başkanlarını suçlu halde bırakayım. Dönem liderin sakınılacağı dönem değil. Dönem herkesin partiyi sakınacağı bir dönem.” STRATEJİK AKLI OLSA BIRAKIR Özel “Ekrem İmamoğlu serbest bırakılır mı” sorumuza da şu yanıtı verdi: “AK Parti burada bir karar verecek. Ekonomiye kaybettiriyor. Kendine kaybettiriyor. Anket beklediklerini düşünüyorum. Anket firmaları AKP’nin zayıfladığını, CHP’nin ise gücünü arttırdığını söylüyor. Sahada AKP için çok olumsuz bir duygu var. Halkın bu sahiplenmesinin AK Parti’ye geri adım attıracağını düşünüyorum. Bir Cumhurbaşkanı adayının hapiste tutulması, hatta üç muhtemel rakibinin hapiste tutulması Erdoğan’ın ne Türkiye’ye ne dünyaya anlatabileceği bir şey değil. Onları içeride tutmak, seçimin yaklaştığı her gün biraz daha zorlaşacak. Yarın bugüne göre daha zor olacak.” 28 MİLYONLUK GENSORU CHP’nin erken seçim talebiyle ilgili çalışmalarını da anlatan Özel, Türkiye’deki seçmen sayısının yarısından bir fazlasıyla dünya tarihinin en büyük güvensizlik oylamasını yaptıklarına dikkat çekti. Özel Erdoğan’a “Gel, sandığı getir” diye seslendi. ÖZGÜRLÜĞÜNÜ KAYBETSE DE SİYASETEN KAZANIR Özel, ‘Tahliye bekliyor musunuz?’ sorumuzu şöyle yanıtladı: “İtiraz dilekçesi işlemde. Bunun siyasi bir karar olduğu açık. Hukuki olsa tutuklama olmazdı. Eğer Erdoğan da geleceğe dönük stratejik akıldan bir damla kaldıysa bu tutuklama meselesinden vazgeçerler. Bu iş Ekrem İmamoğlu’nu, CHP’yi büyüten, bütün muhalefeti birbirine kenetleyen ve otokrasi ile demokrasi arasında bir rekabete dönüştüren, ahlaki ve psikolojik üstünlükle ve çoğunluk enerjisinin muhalefette olduğu ortaya çıktı. Bunu görüyorsa o gün verdiği talimattan vazgeçer ve Ekrem Bey serbest kalır. Aynı gözü dönmüşlükle devam ederlerse Ekrem Bey özgürlüğünü kaybeder ama siyaseten hiçbir şey kaybetmez.”",https://www.nefes.com.tr/yazarlar/deniz-zeyrek/erdogan-saldirmaya-biz-de-direnmeye-devam-ediyoruz-26932
Deniz Zeyrek,Silkelenen demokrasi!,20 Mart 2025 05:00,"Bir hükümet sistemi düşünün. O sistemde demokrasinin dört temel unsuru şöyle şekillenir: *** Okuyunca Türkiye’yi özetlemeye çalıştığımı düşündünüz değil mi? Hayır, öyle yapmadım. Okuduğunuz satırlar, Steven Levitsky ile Lucan A. Way’in yazdığı, özellikle de doğu bloku dağıldıktan sonra ortaya çıkan yeni cumhuriyetlerin hükümet sistemlerini mercek altına aldığı kitaptan çıkardığım özetten ibaretti. Kitabın adı “Rekabetçi Otoriterlik: Hibrid Rejimler” Levitsky ve Way kitaba konu yaptıkları hükümet sistemini şöyle özetliyor: “Resmi demokratik kurumların mevcut olup iktidara gelmenin temel meşru aracı olarak kabul edildiği, ancak iktidarın devlet gücünü kötüye kullanarak rakiplerine karşı önemli avantaj sağladığı bir sistem.” *** Ekrem İmamoğlu’yla birlikte yüzden fazla insanın gözaltına alınmasının ardından birçok vatandaş sosyal medyada “bu ülkede artık seçim de yapılmaz” gibi umutsuz, olumsuz mesajlar paylaştı. Yaratılan korku iklimi ve yargının bu şekilde kullanılması bu umutsuzluğu besleyebilir ama Levitsky ile Way inceledikleri 37 ülkede yaşanan gelişmelerle ilgili şu notu da düşmüş: “Bu koşullar altında dahi seçimler otoriter iktidarlar için tamamen risksiz değildir. Muhalefet, tüm engellere rağmen seçim kampanyalarını ciddiyetle yürütür ve toplumdan belli bir destek toplamayı başarır. Tarihte muhalefetin seçim yoluyla otoriter iktidarları yenilgiye uğrattığı örnekler de vardır: Örneğin 1990’larda Zambiya, Hırvatistan, Sırbistan, Ukrayna, Gürcistan ve Meksika gibi benzer ülkelerde muhalefet seçim galibiyetiyle iktidar değişimini sağlayabilmiştir. Bu durum, rekabetçi otoriter rejimlerde seçimlerin hala önemli bir mücadele alanı olduğunu gösterir.” *** İktidar o kadar çok gözü karartmış ki sürecin sonunda İmamoğlu tutuklanabilir. İBB’ye kayyum atanabilir. İBB Meclisi devre dışı bırakılabilir. Gazeteciler, parti genel başkanları tutuklanabilir. Yargı ve devlet gücüyle daha fazla baskı yapılıp, daha fazla gözdağı verilebilir. Demokrasi ve özgürlükler silkelenebilir. Ancak şuna dikkat çekmek isterim: Anayasamıza göre “Türkiye Cumhuriyeti, toplumun huzuru, millî dayanışma ve adalet anlayışı içinde, insan haklarına saygılı, Atatürk milliyetçiliğine bağlı, başlangıçta belirtilen temel ilkelere dayanan, demokratik, lâik ve sosyal bir hukuk Devletidir.” Ve bu ülkenin bağımsızlık marşı “Korkma” sözcüğüyle başlar. Hiçbir zaman unutmayın: Adalet ve özgürlükler de su gibidir. Her zaman yolunu bulur, akar, akar, engelleri her zaman aşar.",https://www.nefes.com.tr/yazarlar/deniz-zeyrek/silkelenen-demokrasi-22847
Deniz Zeyrek,Gençlerin hayatını kim karartıyor?,10 Nisan 2025 05:00,"Cumhurbaşkanı Tayyip Erdoğan, AK Parti TBMM Grup toplantısında tutuklu gençlerin durumuna değindi ve şunları söyledi: “O gençlerin hayatları karardıysa o hayatları karartan CHP olarak sizsiniz. Tarih boyunca hep bunu yaptınız. Gençleri sokağa çağırıyor, küfrettiriyor, polise saldırtıyorsunuz. Sonra da timsah gözyaşları döküyorsunuz. Bu gençleri size yedirtmeyeceğiz, kullandırtmayacağız.” Erdoğan’ın bu açıklamalarında ciddi tutarsızlıklar var. Gelin tek tek bakalım *** Eylemler ilk Ekrem İmamoğlu’nun diplomasını iptal eden İstanbul Üniversitesi’nin Beyazıt kampüsünde başladı. İstanbul Üniversitesi öğrencileri, üniversite yönetimini protesto için eylem yapma kararı almıştı. Eyleme katılım belki de eylemi planlayanları dahi şaşırtacak kadar fazlaydı. Daha sonra CHP’liler Saraçhane’de toplanmaya başladı. Saraçhanedeki ilk eylem de İstanbul Üniversitesi öğrencilerinin barikatları aşıp Saraçhane’ye varmasıyla kalabalık bir hal aldı. İstanbul Üniversitesi öğrencilerini ODTÜ ve 9 Eylül Üniversitesi öğrencileri izledi. Ben iddia ediyorum, öğrenciler sokağa çıkana dek CHP yönetimi böylesine kitlesel gösteriler olabileceğini tahmin etmemişti. *** Bu gösteriler sürecinde ne yazık ki şiddet daha çok kolluk kuvvetlerinden geldi. Ankara’da polisin karşısındaki “eylemci” görüntülü sivil kıyafetli birinin gözaltına alınırken “ben polisim, bırakın beni” diye bağırması, polisin eylemcilere şiddet uygulamak için hangi yöntemlere başvurduğunun da göstergesiydi. *** CHP’nin gençleri kullanmak için özel bir çabası olmadığı gibi gençler CHP’yi güçlü bir siyasi parti olarak yanlarında görmek ve CHP’nin son seçimlerde birinci parti olmasından gelen gücünü kullanmak istedi. Asıl gençlerin geleceğini karartmak isteyenler, çocukları yatarı olmayan suçtan hapse atmak, kafataslarını çatlatmak, burunlarını kırmak, kaburgalarını ezmek, kız öğrencileri taciz etmek, öğrencilerin sınavlara girmelerini engellemek, savunmasız gençleri katillerle tecavüzcülerle aynı koğuşlara atmak gibi fiilleri işleyenler değil miydi? Bu durumda “gençleri yedirtmeyiz” demesi gereken asıl CHP değil midir? *** İktidar aylardır bir nevi “devletin demir yumruğunu” konuşturmaya çalışıyor. Bu anlayışa göre iktidar hiçbir zaman haksız olmaz, iktidar her zaman doğruyu yapar. İktidarın mağdur ettiği söylenenler aslında devlete karşı gelmiştir. İktidar aslında devlettir. Nereden mi biliyorum? Hem Türkiye hem dünya tarihi benzer söylemlerle, benzer iktidarlarla ve benzer liderlerle doludur. Keşke cumhurbaşkanı partinin oluşturduğu listelerle yanına getirilen ve esas duruşta oturan torpilli gençlerle değil de gerçek anlamda hayat mücadelesi veren, gelecek kaygısı yaşayan, büyük kentlerde barınma ve beslenme sorunu olan gençlerle buluşsa da gençlerin hayatını neyin kararttığını kendilerinden dinlese. Gençlerin geleceğini asıl karartanın iktidarın uyguladığı politikaların, eğitim sistemindeki çürümenin, özgürlüklerdeki azalmanın, istihdam sorunlarının ve geleceği öngörememe sorununun olduğunu, on binlerce gencin bu nedenlerden dolayı yurt dışına gitmeye çalıştığını belki bu vesileyle görür.",https://www.nefes.com.tr/yazarlar/deniz-zeyrek/genclerin-hayatini-kim-karartiyor-27123
Deniz Zeyrek,Kim neye karşı?,17 Mart 2025 06:00,"Bugün, MHP lideri Devlet Bahçeli’nin inisiyatifiyle başlayan “Terörsüz Türkiye” sürecinde iktidar cenahı muhalefeti topyekûn “süreci sabote etmekle” suçluyor. Zaman zaman biz gazeteciler de sürece karşı gösteriliyoruz. Ancak bu doğru değil. Bu ülkede PKK’nın kendini lağvetmesine, teröristlerin silah bırakmasına kim karşı çıkar ki? Bu ülkede terörün sonsuza kadar tarih olmasına kim karşı çıkar ki? Hiç kimse... *** Sürece kategorik olarak karşı çıkan sadece İYİ Parti gibi milliyetçi partiler var. Bunların dışındaki partiler, CHP de dahil, sürece destek olmakla birlikte çok haklı kaygılara sahipler. Bu kaygıları besleyen tespitler yapıp, onlarca soru sorabiliriz. Gelin lafı dolandırmadan kitabın ortasından birkaç soru soralım: - PKK’nın kendini lağvetmesi için Abdullah Öcalan’ın “kurucu önder”, “kurucu irade” gibi sıfatlarla anılması, hatta daha da ileri gidilerek bu Cumhuriyet’in kurucu önderiyle karşılaştırılması şart mıdır? Yıllardır Öcalan’a “bölücübaşı”, “bebek katili” gibi sıfatlar kullananların, bu sıfatları kullanmayanları “hain” ilan edenlerin bugün “kurucu önder”, “kurucu irade” deme aşamasına gelmesi, Öcalan’ın “silah bırakma çağrısı” yapmasının şartı mıdır? - PKK’nın kendini lağvetmesi için Suriye’deki uzantısı YPG/PYD ve çatı örgütü SDG’nin yeni Suriye devletinin kurucu ortağı olması kabulleniliyor mu? Daha da açık sormak gerekirse: PKK kendini lağvederse, YPG’nin varlığını bir devlet çatısı altında sürdürmesini kabullenecek miyiz? - PKK’nın kendini lağvetmesi için (artık PKK diye bir örgüt kalmayacağından) örgüt davaları düşecek mi? Bu suçlamalarla cezaevlerinde bulunanlar serbest kalacak mı? - PKK’nın kendini lağvetmesi halinde DEM Parti (Cumhurbaşkanı Tayyip Erdoğan’ın yeniden aday olabilmesini sağlayacak) olası bir “seçimlerin yenilenmesi” ya da “Anayasa değişikliği” çalışmasında Cumhur İttifakı’na mı destek verecek (ya da katılacak)? *** İktidar mensupları ve DEM Partililer, muhalefeti kategorik olarak “süreci sabote etmekle” suçlayacaklarına, bu basit sorulara anlaşılır yanıtlar vermelidir. Kimse barışla sonuçlanacak bir sürece karşı çıkmaz. Kimse sonunda PKK’nın kendini lağvedeceği, terörün tarih olacağı bir sürece karşı çıkmaz. Ancak kaygı üreten gerçekler ortadayken, insanların kafasında oluşan soru işaretleri de meşrudur. *** İşin bir başka boyutu daha var: Demokratikleşme... DEM Partililer bu sürecin aynı zamanda bir demokratikleşme süreci olduğunu iddia ediyor. Bizzat Öcalan’ın “sabotaj” olarak nitelediği bu baskılar, soruşturmalar, gözaltılar, tutuklamalar, yurt dışı yasakları ortadayken, DEM Partililer bize açıklayabilir mi acaba bu nasıl bir “demokratikleşme” sürecidir? Hadi Ekrem İmamoğlu’na kefil olamıyorsunuz. O nedenle İmamoğlu’na açılan soruşturmalar konusunda dut yemiş bülbülü oynuyorsunuz. Peki ya aydınlar, gazeteciler, akademisyenler? Bakın son olarak Gazeteci İsmail Saymaz yurt dışına çıkarken engellendi. Hakkında yurtdışına çıkış yasağı konulduğunu bildirip pasaportuna el koydular. Kendilerine sormak lazım: Şu medyada DEM Parti’ye öcü parti muamelesi yapılırken, parti “terör uzantısı” diye anılırken partinin yakınından geçenler iltisaklı ilan edilirken kaç gazeteci vardı hakkınızı hukukunuzu savunan? Bir elin parmaklarını geçmezdi değil mi? Şimdi aynı gazeteciler, aydınlar karakolları adliyeleri su yolu etmişken söyleyecek bir çift sözünüz de yok mu? Nevşin Mengü, Salih Müslüm’le röportaj yaptı diye hapis cezası aldı, farkında mısınız? Öcalan’ın özgürleşmesini isterken, Osman Kavala’nın, Can Atalay’ın, Tayfun Karaman’ın, Çiğdem Mater’in adlarını niye unutuverdiniz? Dokuz yıldır cezaevinde tutulan Selahattin Demirtaş’ın suçu günahı neydi? *** Ez cümle, Adını dahi doğru dürüst koyamadığınız bu sürece insanların gözü kapalı destek olmasını bekliyorsanız yanılıyorsunuz. Önce güven aşılamanız gerekiyordu. Bunun için de şeffaflık şart. Demokratlık şart. Ancak ikisi de ortada yok. Ne iktidarda var ne DEM Parti’de. Terörsüz Türkiye’ye kimse karşı değil. İnsanların karşı durduğu, eleştirdiği “iç politik” çıkarlarınızı öncelediğiniz, sonu meçhul yol ve yöntemleriniz, büyük çelişkileriniz.",https://www.nefes.com.tr/yazarlar/deniz-zeyrek/kim-neye-karsi-22142
Deniz Zeyrek,100 liranın sırrı,04 Nisan 2025 06:00,"Bayramın üçüncü günü Cevdet Polat aradı. Cevdet’le Kars Susuz’daki Kazım Karabekir Öğretmen Lisesi’nde parasız yatılı okumuştuk. Artvin’den, Erzurum’dan Ağrı’dan, Muş’tan arkadaşlarımız vardı. Cevdet de ta Erzincan’dan kalkıp Kars’a gelmişti. “Ziyaretine gitmiştim, Mahir Bey’in selamı var” dedi. Evet Mahir Polat’ı kastediyordu. Cevdet, Ekrem İmamoğlu’nun da tutuklandığı operasyonda tutuklanan İBB Genel Sekreteri Mahir Polat’ın ağabeyidir. “Baş üstüne” dedim. *** Cevdet’e Mahir Polat’ın sağlık durumunu sordum. Kalp sorununu biliyordum ama Cevdet bilmediğim bir detay anlattı: “Mahir’de Klostrofobi (kapalı yer fobisi) var. Asansöre dahi binemez. Şimdi o kapalı yerde ciddi sorun yaşıyor. Tansiyon sorunu da bundan kaynaklanıyor.” Bir defasında klostrofobik bir yakınımı zorla asansöre bindirmiştim. Asansör hafif sallandığında çıldırmıştı. Neredeyse bana saldıracaktı, zor yatıştırmıştım. Yakınımın asansörde yaşadığını anımsayınca Mahir Polat’ın 11 metrekarelik hücrede ya da 10 metrekarelik yüksek duvarlı avluda nasıl bir kâbus yaşadığını tahmin etmem zor olmadı. *** Cevdet’i yakalamışken, MASAK’ın ve polisin Mahir Polat’ı terör örgütüyle ilişkilendirmek için kullandığı para transferini de sordum. MASAK raporuna göre Mahir Polat, Oğuzhan İnce isimli birine 100 lira göndermiş. Polis de bunu Polat’a sormuş. Oğuzhan İnce hakkında da üçü İzmir’de, biri İstanbul’da toplam 4 “silahlı terör örgütüne üyelik” soruşturması/kovuşturması varmış. Soruşturmaların üçü 2022’de biri de 2023’te başlamış. Bu arada önemli bir detay Mahir Polat parayı 2010 yılında göndermiş, İnce’yle ilgili terör soruşturmaları 10 yıl sonra başlamış. Cevdet’e “sen biliyor musun bu kimdir” diye sordum. “Evet biliyorum” dedi. Ardından anlattı: “Oğuzhan İnce İstanbul’daki Trabzonspor camiasından biri. O dönem ‘Parasızım, yardımca ihtiyacım var’ deyince kendisine para toplanmış. Mahir Bey 100 lira, ben de 50 lira göndermişim. Sonrasında dolandırıcı gibi geldiği için bir daha göndermedik. Temasımız da olmadı.” Biraz araştırınca ilginç bir detaya rastladım. Oğuzhan İnce Trabzonspor taraftarlarından bazılarını “bunlar PKK’lı” diye ihbar etmiş. İhbar ettiği kişiler mahkemeleri su yolu etmişler ve hepsi aklanmışlar. *** Mahir Polat’la ilgili MASAK raporunda ikinci transfer de Sultan Kaya isimli birine yapılmış görünüyor. Polat’ın yıllar önce 50 lira gönderdiği Sultan Kaya’ya da 2020 ve 2021’de silahlı terör örgütüne üye olma suçlamasıyla soruşturma açılmış. Mahir Polat’ın avukatı Erkam Erdem, Sultan Kaya’nın sosyal medya üzerinden yardım talebinde bulunduğunu ve Polat’ın da küçük bir rakamla yardım ettiğini anlattı. Erdem, yıllar önce bu iki isme gönderdiği 150 lira konusunu, polisin MASAK Raporu’nda yer aldığı için sorduğunu ama savcılığın bu detayı ciddiye dahi almadığını söyledi. Zaten, iki isim de Mahir Polat para gönderdikten yıllar sonra terör soruşturmasına maruz kalmış. *** Peki ihtiyaç sahibi iki kişiye 100 lira ya da 50 lira göndermek terör örgütüne destek verme suçuna dayanak yapılamadıysa Mahir Polat neden tutuklandı? İki iddia var: 1) Bir gizli tanık beyanında Mahir Polat’ın kent uzlaşısında CHP’yle DEM Parti arasında aracılık yaptığını söylüyor. Polat’ın ismi bir cümlede geçiyor ama gizli tanığın bu bir cümlelik iddiası dışında hiçbir somut kanıt yer almıyor. 2) Mahir Polat’ın kent uzlaşısını planlamak için Azad Barış’la görüştüğü iddiası. Polisin elinde Azad Barış ile Mahir Polat arasında geçmiş 5 telefon görüşmesi trafiği var. Onlar da 2019 ve 2020 yıllarında (Kent Uzlaşısı 2023 sonu 2024 başında yapılmış). Beş görüşme toplamda 10 dakika sürmüş. Mahir Polat ifadesinde Azad Barış’la bir ortamda sohbet ettiğini anlatmış: “Ezidi olarak takdim edilmişti, dinler tarihi çalıştığım için ilgilenip sohbet etmiştim.” Zaten Azad Barış da meslektaşım Barış Terkoğlu’na yaptığı açıklamada Polat’la ya da Emrah Şahan’la kent uzlaşısı görüşmesi yapmadığını açıklamıştı. *** Gördüğünüz gibi: Bir tarafta Hizbullah canileri affediliyor. Diğer tarafta hiçbir somut iddia olmaksızın gizli tanık ifadeleriyle “terör örgütüne destek olma” gibi muğlak bir suçlamayla Mahir Polat hasta hasta cezaevine konuluyor. Adalet Bakanı Yılmaz Tunç, işkence iddialarına sert çıkıyor ya hani... Bu kadar yetersiz bir dosyada soruşturma pek ala tutuksuz devam edebilecekken, kapalı yer fobisi olan, ciddi kalp hastası Mahir Polat’ın 11 metrekarelik bir hücrede tutulması başka nasıl açıklanabilir ki?",https://www.nefes.com.tr/yazarlar/deniz-zeyrek/100-liranin-sirri-25914
Deniz Zeyrek,Kime yarıyor? Kim yönetiyor?,21 Mart 2025 06:00,"İstanbul Büyükşehir Belediye Başkanı Ekrem İmamoğlu’nun gözaltına alınması, uzun zaman önce başlatılmış ve bir süre daha devam edecek bir sürece işaret ediyor. Bugüne kadar Esenyurt, Beşiktaş ve Beykoz belediye başkanları tutuklanmıştı. Ardından bir önceki dönem Sarıyer Belediye Başkanı olan Şükrü Genç tutuklandı. Arada Ataşehir, Kartal, Maltepe gibi belediyelerin personeline operasyon yapıldı. Şimdi Ekrem İmamoğlu’nun yanı sıra Şişli ve Beylikdüzü belediye başkanları gözaltında. Toplamda yedi belediye başkanı soruşturmalara maruz kalıyor. Onların yanı sıra İmamoğlu’nun en yakınındaki isimler gözaltına alındı. Soruşturmaların içeriği tam bir “yamalı bohça”. Yolsuzluk, rüşvet, ihaleye fesat iddialarının yanında terör örgütlerine destek verme suçlamalarıyla dolu. Yani hem siyasi hem mali suçlarla ilgili iddialar mevcut. Son bir not da İmamoğlu’na açılan soruşturma sayısı. Benim saydığım yedi ayrı soruşturma var. *** İmamoğlu ve çevresine bu kadar operasyon yapılması, daha doğrusu bütün bu operasyonların İmamoğlu etrafında toplanması büyük bir “siyasi kuşatma” olduğunu gösteriyor. Bunu kanıtlayan bir başka unsur da çifte standartlı uygulamalar. Örneğin iktidarın HDK’yla çözüm süreci yürüttüğü bir dönemde, İmamoğlu ve ekibinin HDK’yla seçim iş birliği yaptığı gerekçesiyle terör örgütüne destekle suçlanması son derece absürt. Terör örgütü lideri Abdullah Öcalan’ın mektubunun devlet eliyle Almanya’daki Remzi Kartal’a gönderildiği bir dönemde Ahmet Özer’in aynı isimle görüştüğü gerekçesiyle tutuklanması da anlaşılır gibi değil. Yolsuzluk iddialarına gelince, iktidar belediyeleriyle ilgili çok daha ciddi iddialar olmasına karşın tek bir soruşturma açılmıyor. Örneğin, Ankara Büyükşehir Belediye Başkanı Mansur Yavaş’ın önceki dönemle ilgili tespit ettiği yolsuzluklarla ilgili suç duyurularının hiçbiri işleme konulmadı. Şimdiki ve bir önceki İçişleri Bakanları geçit vermedi. Buna karşın Yavaş hakkında 109 ayrı müfettiş incelemesi yapıldı (101’inden hiçbir şey çıkmadı, sekizi sürüyor). AK Partili belediyelerin ihaleleriyle ilgili haberleri üst üste koysanız gökdelen olur. Bu çifte standartlar dahi İmamoğlu’nun maruz kaldığı soruşturmaların odağında siyaset olduğunu, Cumhurbaşkanı adayı olduğu için bunlarla karşılaştığını düşündürüyor. *** Peki bu gelişmeler siyaseten İmamoğlu’nu zayıflatıyor mu? Kesin bir cevap vereyim: Hayır zayıflatmıyor. Bilakis güçlendiriyor. Baskı arttıkça ve İmamoğlu direndikçe halktaki karşılığı büyüyor. Bu ülkede üniversite öğrencilerinin ilk defa bir siyasetçi için sokağa döküldüğüne dikkatinizi çekmek isterim. Diğer taraftan İmamoğlu hakkındaki iddiaları kimse umursamıyor, dinlemiyor. “Kesin bertaraf etmek için yapıyorlar” algısı kamuoyunda yerleşmiş vaziyette. Devletin gözaltı sonrasında açıkladığı yasaklar, internette bant daraltmalar, iletişim imkanlarını kısıtlamalar da “Haklı olsalar bu yollara başvurmazlar” algısını pekiştiriyor. *** AK Parti’nin bazı duayen isimleri de bu durumun yaratacağı sonuçları okuyor ve yapılanları anlamlandıramıyor. Bir kaynağım bana şu soruyu sordu: “Sence aynı zamanda Hakimler Savcılar Kurulu Başkanı olan Adalet Bakanı Yılmaz Tunç bu işin neresinde?” Hiç tereddüt etmeden “hiçbir yerinde” dedim. Benim gözlemim, aynı zamanda bir hukukçu olan Yılmaz Tunç da olup bitenlerin kendi inisiyatifi dışında geliştiğinin, İstanbul’la Beştepe arasında doğrudan bir iletişim olduğunun farkında. Üstelik, Tunç bu sürece müdahale edemeyeceğini de biliyor. Bir başka kaynağım, Tunç’un bu gelişmelerle ilgili gerçek düşüncelerini açıklasa, süreci yürütenler tarafından Cumhurbaşkanı’na gammazlanacağını, zor durumda kalacağını iddia etti. *** Ha bir de şu detaylara dikkatinizi çekeyim: 2007 yazında başlayan kumpas davalarındaki tabloya benzeyen durumlar yaşıyoruz. O dönemde ekranlara çıkıp gözaltı listesi açıklayan aynı isimler bugün yine ekranlarda gözaltı listeleri açıklıyor. O dönemde ekranlara çıkıp ne olacağını anlatan aynı isimler bugün yine ekranlarda ne olacağını anlatıyor. Polis dronlarla falan çekilmiş “seksi” operasyon görüntülerini yine dağıtıyor. CMK maddelerindeki haklar yine bir bir ihlal ediliyor. Herkeste bir “ben bu olup bitenleri bir yerden hatırlıyorum” hissi oluşuyor. Bu da İmamoğlu ve ekibine yapılanların hukuki olmadığı kanaatini güçlendiriyor. *** Ez cümle, yaşanan süreç Adalet Bakanlığı’nda planlanmıyor. İstanbul’da gelişiyor, Beytepe’de yönlendiriliyor. Adalet Bakanı Tunç da işin siyasi sorumluluğunu almamak için ikide bir “Türkiye hukuk devletidir” gibi cümleler kurmak zorunda kalıyor. Unutmayın ki bir ülkenin Adalet Bakanı ayda yılda bir konuşup, her konuştuğunda “Türkiye bir hukuk devletidir” demek zorunda kalıyorsa o ülkenin adalet sisteminde bir sorun vardır.",https://www.nefes.com.tr/yazarlar/deniz-zeyrek/kime-yariyor-kim-yonetiyor-23089
Deniz Zeyrek,Öcalan’ın fiziki özgürlüğüne hazır mıyız?,15 Nisan 2025 06:00,"Selahattin Demirtaş’ın, Osman Kavala’nın, Can Atalay’ın hukuksuz bir şekilde yıllardır hapiste olmalarına dair eleştirileri hiç takan olmadı. İktidar ve yargı bu konuda hep bildiğini okudu. İçerideki siyasetçiler, aydınlar yetmemiş olacak ki her telden tutuklama kararları devam etti. Zafer Partisi lideri Ümit Özdağ tutuklandı. İstanbul Büyükşehir Belediye Başkanı ve CHP’nin Cumhurbaşkanı Adayı Ekrem İmamoğlu tutuklandı. Arada onlarca gazeteci siyasetçi hapse girdi çıktı. Hala çıkamayanlar da var. Şimdi sıra Balyoz sanıklarında. General Çetin Doğan ve Balyoz davasında sanık olan subaylar hakkındaki karar Yargıtay tarafından onaylandı ve emekli subaylar yakında cezaevine girecekler. *** Cezaevindeki siyasi tutukluların sayısı her geçen gün artarken iktidarla (AK Parti ve MHP’yi kastediyorum) terör örgütü lideri Abdullah Öcalan arasındaki diyalog da yeni bir boyuta geçti. İlk açıklama DEM Partili Pervin Buldan’dan geldi. MHP-Saray-Adalet Bakanlığı ve İmralı arasındaki trafiğin ana aktörlerinden biri olan Buldan, yakında sonuç almaya hazırlandıklarını ve sürecin sonunda Öcalan’ın fiziki özgürlüğünün söz konusu olacağını duyurdu. Öcalan’ın fiziki özgürlüğünden siz ne anlıyorsunuz sahi? *** Ardından terör örgütünün Kandil’deki lider kadrosundan Cemil Bayık ortaya çıktı. Terörist Bayık, BBC Farsça’ya şu açıklamayı yaptı: “Türkiye’ye gitmek demek, hapse girmek demektir. Hiç kimse böyle bir tutsaklığı kabul etmez. Bizimle devlet arasında bugün hiçbir temas yok. Bizim tek şartımız, İmralı Cezaevi’nde Önder Apo’ya uygulanan ağır tecridin kaldırılması ve onun özgürce çalışabilmesidir.” Öcalan’ın özgürce çalışabilmesinden siz ne anlıyorsunuz sahi? *** Bu arada yanı başımızda Suriye’de taşlar yeniden diziliyor. PKK’nın ana omurgasını oluşturduğu PYD ve SDG, artık Suriye’de federatif yapı istediğini saklamıyor. Halep’ten silahlı güçlerini çekiyor, Tişrin Barajı’nın kontrolünü Şam hükümetine devrediyor. Bunun karşılığında da Şam hükümetiyle kontrol ettiği bölgede daha fazla idari özerklik içeren anlaşmalar imzalıyor. İlginçtir Kuzey Irak Bölgesel yönetiminde iktidar olan Kürdistan Demokrat Partisi’nin (KDP) desteklediği Suriyeli Kürt Ulusal Konseyi (ENKS) de bu konuda PYD ile anlaştı. ENKS lideri Süleyman Oso, birçok Suriyelinin federal sistemi “en iyi çözüm” olarak gördüğünü savundu. Şam hükümetinin Kürt kökenli Milli Eğitim Bakanı da SDG’nin kontrolündeki özerk bölgede alınan diplomalarının bütün Suriye’de tanınması gerektiğini vurguladı. *** ABD ve İsrail’den gelen sinyalleri de hesaba katmamız lazım. İki ülke de SDG’yi desteklemeyi ve El Şara hükümeti karşısında “uzun vadeli güvence” olarak görmeyi sürdürüyor. Bir de Avrupa’ya dikkatinizi çekmek isterim. Fransa lideri Emmanuel Macron bütün Avrupa’yı Şara hükümetine karşı Suriye’deki Kürtlerin haklarını savunmaya teşvik etmeye çalışıyor ve Avrupalı liderlerden de destek görüyor. Bütün bunlar olurken SDG’nin başındaki “Öcalan’ın manevi oğlu” denilen Abdi Şahin de Türkiye’nin SDG ile ilgili söylemlerini yumuşattığını ileri sürüyor. *** Farkında mısınız? Suriye’de yeni bir düzen kuruluyor ve Türkiye de bu arada PKK’ya silah bıraktırma çabasını sürdürüyor. Biraz önce aktardığım gelişmeler nedeniyle o meşhur soru hala geçerliliğini koruyor: “YPG/PYD Suriye’de özerk bölge kurarken PKK’nın silah bırakması ne işe yarayacak?” Bir de süreci yürüten iktidar mensuplarına şunu sormak lazım: “İşin sonunda Suriye’de YPG/PYD’nin omurgasını oluşturduğu özerk bir yapıya ve Öcalan’ın fiziki özgürlüğüne hazır mısınız?” Peki ya Türkiye kamuoyu hazır mı?",https://www.nefes.com.tr/yazarlar/deniz-zeyrek/ocalanin-fiziki-ozgurlugune-hazir-miyiz-28272
Deniz Zeyrek,Erdoğan sonuçtan memnun mu?,14 Nisan 2025 06:00,"Aslında doğrudan “Cumhurbaşkanı Tayyip Erdoğan, Ekrem İmamoğlu operasyonu sonrasında gelinen noktadan memnun değil” diye yazabilirdim. Buna gerekçe olarak da Erdoğan’ın İmamoğlu operasyonunu yöneten yargı mensubuna “Hani dosyanız çok güçlüydü?” diye tepki gösterdiği ve o yargı mensubunun da “Efendim asıl adamlar firari, onları getirebilirsek siz o zaman görün turpun büyüğünü” dediğine dair iddiaları gösterebilirdim. Ancak bunu yapamıyorum. Zira bunu bana anlatan hükümete yakın kaynağım bu bilgiyi onu kaynak göstererek vermemi istemiyor. Aynı bilgiye sahip olduğunu söyleyen başka bir kaynağım da çekindiğinden açıklama yapamıyor. *** Şimdi “Gazetecilikte ‘gizli kaynak’ diye bir uygulama yok mu?” diye soracaksınız. Aslında var. “Adının açıklanmasını istemeyen kaynağım” diye başlayıp bütün söylediklerini yazabilirdim. Ancak biz gazeteciler, gizli kaynaklara hep şüpheyle bakarız. Bizi yönlendirme kaygısıyla hareket ettiklerinden endişe ederiz. Onların paylaştığı başka kaynaklara da teyit ettirmeye çalışırız. Aldığımız bilgiyi kanıtlayacak somut bilgi ve belgelerin peşine düşeriz. *** “Koskoca savcılar gizli tanıklara güvenip koskoca İstanbul Büyükşehir Belediye Başkanı’nı tutukluyor da siz gizli kaynağınıza güvenip bu önemli bilgiyi köşenize yazamıyor musunuz” dediğinizi duyar gibi oluyorum. Yanıt vereyim: Savcılarla gizli tanıklar arasında güven ilişkisi yoktur. Savcılar, gizli tanıkları hedeflerine ulaşmak için kullanırlar. Ergenekon, Balyoz gibi kumpas davalarını hatırlayın. Gizli tanıkların çoğu azılı suçlulardı. Mesela eşini öldürmekten Manisa’da hapis yatan biri hem İstanbul’daki bir gazetecinin hem Ankara’daki bir komutanın aleyhine gizli tanıklık yapabiliyordu. Savcı da “kanıtın nerede” diye sormak yerine mal bulmuş mağribi gibi gizli tanığına dört elle sarılıyordu. Biz gazeteciler ise halkın haber alma hakkını yerine getirmek için en doğru bilgiye ulaşmaya ve o bilgiyi okuyucularımıza izleyicilerimizle buluşturmak istiyoruz. Ben de konuştuğum iki AK Partiliye güvensem de iddiayı yüzde yüz doğru gibi yazmak yerine doğrulama çabalarıma devam ediyorum. *** Erdoğan’ın İmamoğlu’na operasyon yapan yargı mensuplarına kızdığı bilgisine dönelim. Bu bilgiyi yüzde yüz doğru gibi yazamam. Ancak sahip olduğumuz somut bilgileri analiz ederek bir sonuca varabilirim. Bu doğrultuda Erdoğan’ın operasyondan sonra gelinen noktadan memnun olmadığını “akıllı bir tahmin” olarak yazabilirim. Şöyle ki: - MASAK’ın raporları, polisin ve savcıların soruları, iktidar medyasının ortaya attığı iddialar İmamoğlu ve avukatları tarafından tek tek çürütüldü. - Cumhurbaşkanı Erdoğan da konuşmalarında sık sık “merak etmeyin turpun büyüğü torbada” demeye başladı. Son konuşmasında ise firari sanıklar ele geçirildiğinde turpun büyüğünün ortaya çıkacağını söyledi. Erdoğan’ın aradan geçen üç haftada kesin bulgularla siyasi rakiplerini köşeye sıkıştıracağına, “-cek, -cak” ile biten cümleler kurmak zorunda kalması eminim en çok Erdoğan’ı rahatsız ediyordur. Bu arada “firariyi yakalarsak her şeyi çözeceğiz” bilgisini Erdoğan’a bizzat soruşturmayı yürüten yargı mensuplarının verdiğini tahmin etmek için de çok zeki olmamız gerekmiyor. *** İşin Erdoğan’ı rahatsız eden başka boyutları da var: - Operasyon sonrasında halkın yüzde 69’u (üç kişiden ikisi) iktidarın “İmamoğlu suç örgütü” kurgusuna inanmadı. - Hem Türkiye’de yaşayan insanların çoğunluğu hem bütün dünya İmamoğlu’nun Erdoğan’ın rakibi olduğu için tutuklandığına inanıyor. - İmamoğlu operasyonu herkesin “apolitik” bulduğu “Z kuşağı” gençliğinin birikmiş öfkesini ve enerjisini de ortaya çıkardı. Hükümet karşıtı gösteriler lise seviyesine kadar indi. - Eylemler iktidarın halk desteğinin çok düştüğünü de gösterdi. İktidar halkın tepkilerinden etkilenerek kayyum planlarından geri adım atmak zorunda kaldı. İktidarı destekleyen sermaye de genel boykot ihtimali karşısında ecel terleri döktü. - İktidar gündemi belirleme yeteneğini de kaybetti. 19 Mart’tan bu yana gündem CHP ve gençler tarafından belirleniyor. n Gelişmeler iktidarın en büyük rakibi CHP ‘yi de büyüttü. Mağduriyetlerin rüzgârı sadece Ekrem İmamoğlu’nu değil, CHP’yi ve Genel Başkan Özgür Özel’i de büyüttü. *** Gördüğünüz gibi gizli kaynaklarımın sözleriyle Erdoğan’ın operasyonu yürüten yargı ekibine tepki gösterdiğini kesin bilgi yazamasam da operasyon sonrası gelinen noktanın Erdoğan’ı memnun etmediğini birçok bilgiye ve veriye dayanarak kesin bilgi gibi yazabilirim. Siz de bu bilgiyi gönül rahatlığıyla yayabilirsiniz.",https://www.nefes.com.tr/yazarlar/deniz-zeyrek/erdogan-sonuctan-memnun-mu-28010
Deniz Zeyrek,Hayırlı olsun...,01 Nisan 2025 05:03,"Siyasi partilerin bayramlaşma ziyaretleri ülkenin en eski geleneklerinden biridir. Bu ziyaretler, tatil günlerinde gündem sıkıntısı çeken biz gazeteciler için de önemli bir malzemedir. Bu yılki Ramazan Bayramı ziyaretleri, ilklere sahne oldu. Siyasi hayatını, son 30 yılda terör karşıtı duruşunun üzerinde şekillendiren, PKK’ya geçit vermeyen ve Kürt siyasi hareketine hep mesafe koyan ülkenin en milliyetçi partisi MHP, bu yıl bayramlaşmak için DEM Parti’yi tercih etti. Atatürk’ün kurduğu, Cumhuriyet’in kurucu partisi CHP’ye ise mesafe koydu. Samimiyetle söylüyorum: Bu gelişmeyi olumlu buluyorum. DEM Parti’yle buluşmak MHP’nin geçmişteki ideolojik duruşuyla çelişebilir, MHP açısından geri adım gibi görülebilir ama olsun. Buna da alışırız. Daha önce iktidara ve Cumhurbaşkanı Recep Tayyip Erdoğan’a amansız muhalefet eden MHP lideri Devlet Bahçeli’nin iktidar ortağı olmasına, Erdoğan’a doğum günlerinde yeni yaşı kadar gül göndermesine, hatta iktidarı iktidardan fazla savunmasına nasıl alıştıysak, Sayın Bahçeli’nin terör örgütü lideri Abdullah Öcalan’ı TBMM’ye davet etmesine, PKK’nın yöneticilerine Malazgirt’te Kongre toplama çağrısı yapmasına nasıl alıştıysak, MHP’nin CHP’ye mesafe koyup DEM Parti’ye kapılarını açmasına da öyle alışırız. Bu bayram taçlanan MHP-DEM Parti kardeşliği vatana millete hayırlı olsun. Cumhurbaşkanı Tayyip Erdoğan ve ekibi siyasi ve toplumsal muhalefeti yönlendirmeyi gerçekten çok iyi biliyor. Bir kaynağım, İmamoğlu’na operasyon için 19 Mart 2025 gününün seçilmesinde iktidarın (zaten okulların dokuz günlük ara tatiline denk gelen) Ramazan Bayramı’nı da dokuz günlük idari tatil yapma planının belirleyici olduğunu söyledi. Öyle görünüyor ki plan saat gibi çalışmış. Baksanıza, (19 Mart 2025 günü İstanbul Büyükşehir Belediye Başkanı Ekrem İmamoğlu’nun gözaltına alınması ve 23 Mart 2025 günü tutuklanmasının ardından sokağa inen, iktidara soğuk terler döktüren) toplumsal muhalefet, dokuz günlük tatilde yatıştı. İktidar, 29 Mart 2025 Cumartesi günü 2 milyon insanın katıldığı protesto mitingine rağmen hiçbir geri adım atmadı. Gösterilerde gözaltına alınıp kötü muamele gören ve tutuklanan 301 genç bayramı cezaevinde geçirdi. Anneler babalar bayramı Silivri kapılarında geçirmek zorunda kaldı. Mitinglerde devleşen CHP lideri Özgür Özel de bayramı cezaevi ziyaretleriyle geçirmek durumunda kaldı. Toplumsal muhalefet de boykot tartışmalarına hapsoldu. Milyonlarca insanın sokağa indiği günlerde hayli zorlanan iktidar, Ramazan Bayramı tatilini dokuz güne çıkardıktan sonra hedefine ulaştı ve bayram günlerinde rahat bir nefes aldı. 18 Mart günü NEFES’te yayınlanan yazımda ABD Başkanı Donald Trump’ın siyasette Cumhurbaşkanı Tayyip Erdoğan’ın yolundan gittiğini yazmıştım. Ben yazıyı yazdıktan birkaç hafta sonra Trump yeni atanan Ankara Büyükelçisi’ne Türkiye için “güzel ülke”, Erdoğan için de “iyi lider” diyerek Erdoğan’a olan ilgisini göstermişti. Ben yazımda örnek olarak kendisini eleştiren Amerikan medyasına yönelik basın özgürlüğüne aykırı hamlelerini ve Soros gibi muhalif sermayeye açtığı savaşı göstermiştim. Geçen süre içinde Trump beni haklı çıkarmaya devam etti. Malumunuz, Anayasamızda bir kişinin en fazla iki defa Cumhurbaşkanı seçilebileceği açık açık yazdığı halde Erdoğan üçüncü defa aday olup seçilmişti. Erdoğan şimdi de dördüncü defa, hatta ömür boyu Cumhurbaşkanı olmak istiyor. Trump da Amerikan Anayasasında net bir şekilde iki defa başkan olunabileceği yazıldığı halde üçüncü defa başkan olmayı planlıyor. Bu ABD’de daha önce hiç gerçekleşmedi ama Trump bunun yolunun olduğunu söylüyor. Bu yollar arasında Anayasa değişikliği de var ama Kongre’nin dörtte üçünün oyunu almak gibi bir şart olduğu için bu zor görünüyor. Ancak Erdoğan’da olduğu gibi Trump’ta da çözüm bitmiyor. Trump, başkan yardımcısını başkan seçtirip kendisi başkan yardımcısı olmayı, başkanın istifasıyla da başkanlık koltuğuna üçüncü defa oturmayı bir seçenek olarak görüyor. Amerikan halkı bu plana geçit verir mi bilmiyorum ama Trump’ın bu yolu deneyeceğine dair zerre şüphem yok.",https://www.nefes.com.tr/yazarlar/deniz-zeyrek/hayirli-olsun-25252
Deniz Zeyrek,Hücredeki üç rakip!,08 Nisan 2025 06:20,"Yaklaşık bir ay önce, devletin ve yargının gücünü arkasına alan iktidar kendini çok güçlü hissediyordu. Bu hissin en büyük dayanağı ve güvencesi 2018’den bu yana hayatımızda olan Cumhurbaşkanı Hükümet Sistemi’ydi (CHS). “Güçler ayrılığı” yerine “güçler birliği” sonucunu doğuran ve bütün güçleri Cumhurbaşkanı’nın kontrolüne geçiren CHS, iktidarı Anayasa’yı, yasaları ihlal ettiğinde dahi hesap sorulamaz hale getirmişti. Bu hisle olsa gerek, yargı İstanbul’un seçilmiş Büyükşehir Belediye Başkanı Ekrem İmamoğlu’nu ekibiyle birlikte tutuklayıp, İBB’ye ve CHP’ye kayyum atama süreci başladı. *** Selahattin Demirtaş, Cumhurbaşkanı adayı olmuş, tutuklanmıştı. Ümit Özdağ, Cumhurbaşkanı adayı olacağını açıklamış, tutuklanmıştı. İki gelişmede de kıyamet kopmamıştı. Haliyle “Ekrem İmamoğlu için süreç başlatıldığında da üç gün kıyameti koparır susarlar” görüşü hâkim oldu. Neticesinde, İmamoğlu da Cumhurbaşkanı adaylığını resmen açıkladıktan kısa bir süre sonra tutuklandı. Cumhurbaşkanı Tayyip Erdoğan’ın aday olmaya hazırlandığı gelecek seçimlerdeki üç potansiyel rakibin de şu anda cezaevinde olması tesadüf ya da hukuki olabilir mi? *** Son dönemde muhalefet ve basın, yargı ve RTÜK eliyle yola getirilmeye çalışılıyordu zaten. Siyasetçiler, gazeteciler, akademisyenler tutuklanıyor, tutuklanmasalar da gözaltına alınıyor ve en iyi ihtimalle kelepçeli yürütülerek, başlarına basılarak itibarsızlaştırılmaya çalışılıyordu. RTÜK tarihinin en ağır cezalarını yazıyordu. İmamoğlu ve CHP lideri Özgür Özel’in son zamanlarda bütün bu baskılara meydan okuması, iktidara kafa tutması ise Beytepe-Çağlayan hattında sabırları taşırıyordu. İlk adım 18 Mart akşamı atıldı. İmamoğlu’nun diploması eften püften gerekçelerle, üstelik usule aykırı bir şekilde iptal edildi. İktidar, bu hamleden sonra gelen tepkileri yokladı ve 19 Mart 2019 günü, CHS’nin gücünün bir üst seviyeye taşımaya karar verdi. *** İmamoğlu’nun “terör örgütü” ya da bir “uyuşturucu kartelinin lideri”ymiş gibi özel tim operasyonuyla gözaltına alınması, sağlık muayenesinden dahi kaçırılmaya çalışılması CHS’nin güç göstergesiydi. 301 gencin haksız yere tutuklanıp katillerin, uyuşturucu kaçakçılarının, tecavüzcülerin kaldığı koğuşlara atılması da başka bir güç göstergesi oldu. Mahir Polat’ın başına gelen haksızlıkları sanırım anlatmama gerek yok. Boksörlerin efsane kuralında olduğu gibi “İlk vuran, sert vuran devirir” misali, artık İmamoğlu ve ekibine de sert vurulmuştu. Otorite kimdir gösterilmeye çalışılmıştı. *** Ancak beklendiği gibi olmadı. - CHS’nin elindeki devlet, yargı ve medya gücüne karşın halk desteği olmadan yeterince güçlü olmadığı anlaşıldı. - AK Parti’nin deneyimli siyasetçileri dahi yapılanın büyük bir stratejik hata olduğunu düşünüyordu artık. - İmamoğlu’nun mağdur olarak algılanması, tutuklandığı gün 15 milyon insanın oyuyla CHP’nin resmi Cumhurbaşkanı adayı ilan edilmesi, İmamoğlu’na indirilmeye çalışılan demir yumruğu sarstı. - Sonrasında CHP’nin ve Özgür Özel’in gösterdiği olağanüstü performans ve Saraçhane ve Maltepe başta olmak üzere meydanlara inen milyonlarca insan, iktidar gibi düşünmediğini gösterdi. - CHP’nin partiye kayyum girişimini de akıllıca bir manevrayla bertaraf etmesi iktidar cenahını bir defa daha boşluğa düşürdü. Bölünmesi için uğraşılan CHP aksine bütünleşmiş, tek ses olmuştu. - Gençlerin bir günlük genel alışveriş boykotu da iktidarı panikletmiş, bakanların dahi emirle marketlere gönderilmesine yetmişti. - 19 Mart sabahı ekonomide yaşanan sarsıntı da hasar tespitinde kayda geçti. *** Ez cümle CHS’nin demir yumruğu, karşısında milleti bulunca ters tepti. - İktidar yanlıları dışında kimse Ekrem İmamoğlu ve ekibinin neyle suçlandığına dahi bakmadı... - Bir de iddia makamının elinde yeterince delil olmadığı ortaya çıktı. “560 milyar liralık vurgun” söylemiyle başlayan soruşturmada (İBB’nin bütçesinin dahi o kadar olmadığı anlaşıldıktan sonra) devletin ajansının “İmamoğlu terası mutfağa katmış” haberiyle iyice temelsiz hale getirildi. - Geriye Tayyip Erdoğan’ın Cumhurbaşkanlığı seçimindeki üç rakibinin birtakım iddialarla cezaevine atıldığı ve hücrede tutulduğu gerçeği kaldı. Bir de iktidarın halk desteğinin yüzde 30’un altına düştüğüne dair anketler...",https://www.nefes.com.tr/yazarlar/deniz-zeyrek/hucredeki-uc-rakip-26699
Deniz Zeyrek,“Sıfır tolerans” gitti işkence geri geldi!,02 Nisan 2025 05:45,"Bayramın son günü NEFES Ankara bürosuna geldim. Önce gazeteleri okudum, ardından TV haberlerine ve izlediğim Youtube kanallarına baktım. Yüzlerce haber vardı ama iki konuya takılıp kaldım. *** - İlki, bayramı iktidarın siyasi inadı yüzünden cezaevinde geçiren gençlerin durumuyla ilgiliydi. İstanbul’daki tutuklu çocukların bir kısmı Silivri, bir kısmı da Metris cezaevinde kalıyor. En büyük sorunları azılı katillerle, uyuşturucu tacirleriyle, tecavüzcülerle aynı koğuşlarda tutuluyor olmalarıydı. Suça bulaşmamış, belki de ailelerinin bugüne kadar adeta bir cam kavanoz içinde yetiştirdiği bu gençleri, hukuksuz bir şekilde cezaevine atmak ve özellikle de kriminal tiplerle aynı koğuşta tutmak tam bir eziyet değil midir? Sadece koğuş eziyeti mi? Bayram tatili nedeniyle cezaevlerindeki kantinler kapalı. Alışveriş yapamayan gençler bütün günlerini cezaevi yönetiminin verdiği yetersiz gıdalarla geçirmek zorunda kaldılar. Aynı zamanda kıyafet değiştiremediler ve kıyafet de değiştiremedikleri için ciddi hijyen sorunlarıyla karşı karşıyalar. Çocuklar yakında çıkacak ve okullarına dönecek. Kendilerini sınav haftası karşılayacak. Ne yazık ki bayram tatili gerekçe yapılarak kitapları dahi verilmiyor. Gelelim en vahimine: Emniyette polisin, cezaevinde infaz koruma görevlilerinin kötü muameleleri var. İzmir Barosu’ndan Başkan Sefa Yılmaz ve Ceren Şen Tosun, Menemen Cezaevi’nde gösteriler sonrasında tutuklanan gençlerle görüşmüş. Görüşme sonrası Baro’nun yaptığı açıklamada tutuklu gençlerin infaz koruma memurlarının sözlü ve fiziki saldırısına uğradığına dikkat çekildi. Görüşmeler sırasında gençlerde gözle görülür darp ve cebir izi olmasına rağmen cezaevi doktoru durumu göz ardı etmiş. İstanbul’da tutuklu gençlerin bazılarında da ciddi darp ve cebir izleri olduğu ziyaretçi avukatlar tarafından tespit edilmiş. Cumhurbaşkanı Tayyip Erdoğan 2013’te paylaştığı bir sosyal medya mesajında “İşkenceye sıfır tolerans dedik ve bunu sağladık” demişti. Erdoğan’ın mesajı gerçeği de yansıtıyordu. AK Parti iktidarının en önemli başarılarından biri Avrupa Birliği uyum çalışmaları sırasında karakollarda ve cezaevlerinde sistematik işkenceyi bitirmek olmuştu. Ne yazık ki Türkiye o mesajdan 12 yıl sonra başa döndü. Artık “İşkence insanlık suçudur”, “İnsanlık onuru işkenceyi yenecek” sloganlarını yeniden duyar olduk. Muhalefet ve barolar son 15 günde yaşanan işkence raporlarını tek tek tespit edip Adalet Bakanlığı’na, gerekiyorsa da savcılıklara rapor etmelidir. Adalet Bakanlığı da sistematik işkenceye yeniden dönülmesine kapı aralayacak bu kötü örneklere anında müdahale etmeli, “işkenceye sıfır tolerans” sloganından ödün verilmeyeceğini başta kolluk personeli olmak üzere herkese göstermelidir. *** - İkinci konu da Cumhurbaşkanı Tayyip Erdoğan’ın Hizbullah davası sanığı Şehmus Alpsoy’u affetmesiydi. Kanser tedavisi gören Şehmus Alpsoy’un ağır sağlık sorunları ve fiziki koşulları nedeniyle cezaevinde tutulması insan haklarına aykırı durum olabilir. Hasta mahkumlar için uygulanması gereken uluslararası standartların Şehmus Alpsoy’a uygulanmasından daha doğal bir şey olamaz. Ancak Türkiye’deki cezaevlerinde aynı durumda olan yüzlerce mahkûm varken daha önce Mehmet Emin Alpsoy’u “kocama” gerekçesiyle affeden Cumhurbaşkanı’nın bu defa da oğlu Şehmus Alpsoy’u affetmesi insan haklarıyla değil ideolojik dayanışmayla açıklanabilir. (İnsan Hakları örgütlerine göre Türkiye’de cezaevlerinde 300’e yakın ağır hasta mahkum var. Merak edip daha önce İnsan Hakları Derneği’nin açıkladığı bazı ağır hasta mahkumların son durumuna baktım. - Mesela Mahmut Başyiğit 4. evre safra kesesi kanseri hastası olduğu halde uzun süre tahliye edilmemiş. Tedavi gecikmiş ve hastalığı ilerlemiş. Tahliye edildikten sadece 8 ay sonra ölmüş. - Mesela, yüzde 75 engelli kanser hastası Cemal Altıparmakoğlu vefatından çok kısa süre önce tahliye edilmiş. - Mesela, 10 Mart 2025 günü bu köşede yazdığım “Mülk sahibi adaleti” başlıklı yazımda dikkat çektiğim O. Ayber de 80 yaş üstü hasta bir tutuklu ve yaşlılığına ve hastalıklarına rağmen hala cezaevinde tutuluyor. - Mesela, İBB Genel Sekreter Yardımcısı Mahir Polat, ciddi kalp hastalığı olmasına, pekala tutuksuz yargılanabilecek olmasına rağmen uyduruk bir suçlamayla cezaevinde tutuklu bulunuyor.) Bu çerçevede hasta mahkumlar genelde her türlü insanlık dışı uygulamaya maruz kalırken Ankara’da Süvari Mahallesi 307. sokaktaki evlerini ölüm evine çeviren Hizbullah katilleri Alpsoyların Erdoğan tarafından affedilmesini “insan hakları hamlesi” olarak görmek mümkün değil. *** Ezcümle, gerçek katillerin dışarıda, gençlerin, aydınların ve siyasetçilerin demir parmaklıkların arkasında olduğu, kötü muamele gördüğü bir ortam “demokrasi” ve “hukuk devleti”nden nasibini alamamış bir ortamdır. Bu ortam bu ülkeye yakışmıyor ama maalesef ülkemizde bolca mevcuttur.",https://www.nefes.com.tr/yazarlar/deniz-zeyrek/sifir-tolerans-gitti-iskence-geri-geldi-25477
Deniz Zeyrek,20 Maddede “Z raporu”,25 Mart 2025 06:00,"Bugün size Ekrem İmamoğlu’nun tutuklanmasıyla sonuçlanan (19 Mart 2025 06:00 saatleriyle 23 Mart 24:00 saatleri arasında yaşanan) sürecin iktidar ve muhalefet için Z raporunu çıkaracağım. *** İKTİDAR İÇİN: 1) Otoriterlik görüntüsü pekişti. Valiliklerin açıkladığı “fiili sıkıyönetim” gibi yasaklar, gazetecilere, siyasetçilere yönelik gözaltılar, RTÜK’ün TV kanallarına açıktan yaptığı baskı, polisin göstericilere uyguladığı orantısız şiddet bütün dünya medyasının ön sayfalarındaydı. 2) Sadece Türkiye kamuoyu değil dünya kamuoyu da konuyu bir yargı soruşturması olarak değil, “Tayyip Erdoğan’ın siyasi rakibi hapse atıldı” olarak gördü. 3) İktidarın devlet bürokrasisinden, yargıdan ve kolluk kuvvetlerinden aldığı desteği halktan alamadığı anlaşıldı. 4) İktidarın iki yıldır uyguladığı ekonomik krizden çıkış programında hiç mesafe katedilmediği, ekonomideki kırılganlığın artarak sürdüğü ortaya çıktı. İki yıllık döviz rezervi üç günde eritildi, borsa sarsıldı, döviz kurları Merkez Bankası’nın döviz satışlarına rağmen yükseldi. 5) Yargının Ekrem İmamoğlu ve ekibiyle ilgili iddiaları insanlar tarafından ciddiye alınmadı. İmamoğlu “yolsuzluk” gibi ciddi bir iddiayla tutuklanırken 15 milyona yakın insan “Cumhurbaşkanı adayım İmamoğlu” mesajı verdi. Adalet Bakanı sık sık “yargı bağımsızdır” demek zorunda kaldı. Ancak Yargı bağımsızlığı konusundaki olumsuz imaj daha da pekişti. 6) Gezi olayları zamanında “Yarı çıplak, deri pantolonlu tipler türbanlı bacımıza saldırdılar”, “Camide bira içtiler” gibi konular kullanılmıştı. İktidar ve destekçileri bu defa da “Polise kezzap attılar”, “Camiye saldırdılar” kalıpları üzerinden ilerlemeye çalıştı. Ancak bu provokasyonlar Saraçhane ve değişik illerde sokağa çıkan milyonlar tarafından sahiplenilmedi. Muhalefet provokasyon yaşanmasın diye özel çaba harcadı. İktidarın göstericilere karşı uygulanan orantısız şiddeti meşrulaştırmak için sarıldığı bu gerekçeler de boşa düştü. 7) Olup bitenler iktidarda derin görüş ayrılıklarına neden oldu. AK Parti kadroları Saray’a görüşlerini iletmekten çekinseler de kendi aralarında yaşananların partiye çok zarar verdiğini konuşmaktan çekinmediler. 8) İktidarın DEM Parti’yle yürüttüğü “süreç süreci” de yaşanan gelişmelerden olumsuz etkilendi. 9) “İktidarın seçim sandığından kaçtığı” algısı güçlendi. Hatta muhalefet tabanında iktidarın bundan sonra seçim yapmayacağı, sandığı kaçıracağı yorumları yapılmaya başlandı. 10) İktidar partileri, devletin gücünü kullanarak hala Türkiye’nin en büyük siyasi gücü olduğu imajı yaratmıştı. Bu imaj sarsıldı. AK Parti’nin halk desteğinin artık yüzde 30’dan az olduğu, yüzlerce belediyeyi kaybettiği gerçeği su yüzüne çıktı. *** MUHALEFET İÇİN: 1) Ekrem İmamoğlu siyasi kariyerinde bir üst seviyeye geçti. Milyonların Cumhurbaşkanı Adayı haline geldi. 2) CHP konsolide oldu. “200 bin üyeyi dahi sandığa getiremezler” diyenler dahi sandığa gitti. CHP üyelerinin yüzde 93’ü sandığa gitti. Mevcut yönetime karşı çıkanlar, hatta Kemal Kılıçdaroğlu dahi oy kullandı. Dayanışma sandıklarına 13,5 milyon oy atıldı. 3) CHP’de körüklenmeye çalışılan Ekrem İmamoğlu-Mansur Yavaş ayrılığı fiilen bitti. Mansur Yavaş’ın tavrı, İmamoğlu’na açıktan desteği büyük takdir topladı. 4) CHP kadrolarına özgüven geldi. Örgütlenme süreci hızlandı. Üye sayısı 2 milyona yaklaştı. 5) Özgür Özel, Genel Başkanlık’tan liderliğe geçti. 4 günlük performansı takdir topladı. Olağanüstü Kurultay Özel için güç gösterisine dönüşecek. 6) Muhalefetin tüm renkleri birleşti. Zafer Partisi, İYİ Parti gibi milliyetçi partiler, İmamoğlu’na ve CHP’ye destek ve dayanışmalarıyla dikkat çekti. 7) Barınacak yer arayan, karınlarını doyurmakta zorlanan yoksul üniversiteli gençlik de imkânı olup yurt dışına çıkmanın yollarını arayan varlıklı gençlik de İmamoğlu etrafında kenetlendi. “Apolitik” “ilgisiz” diye kategorize edilen Z kuşağı, yeni gençlik hızlı bir politikleşme sürecine girdi. 8) Ekrem İmamoğlu’nun başına gelenler Avrupalı sosyal demokratları ve sol grupları da ayağa kaldırdı. CHP Avrupa’dan uzun zamandır görmediği desteği buldu. 9) İktidarın 15 Temmuz’dan sonra başardığı en önemli unsurlardan biri toplumsal muhalefeti bastırmak ve toplu gösteri ve yürüyüşleri bitirme noktasına getirmek olmuştu. İmamoğlu’nun tutuklanması, toplumsal muhalefete hayat öpücüğü gibi oldu. 10) Muhalefetin korku eşiği yükseldi. Muhalefet saflarında son dört günde en çok İstiklal Marşımızın ilk sözcüğü paylaşıldı: KORKMA *** Erdoğan, Sezai Karakoç’un “Sürgün Ülkeden Başkentlerin Başkentine” şiirinden sıkça alıntı yapar. O şiirde şu dizeler vardır: “Gün batsa ne olur geceyi onaran bir mimar vardır Yanmışsam külümden yapılan bir hisar vardır Yenilgi yenilgi büyüyen bir zafer vardır” Z Raporundan anlaşılıyor ki son tutuklama kararıyla Erdoğan zafer kazandığını düşünse de İmamoğlu (geçmişteki Erdoğan gibi) “yenile yenile” büyük bir zafere ilerliyor.",https://www.nefes.com.tr/yazarlar/deniz-zeyrek/20-maddede-z-raporu-23827
Deniz Zeyrek,Cevdet Yılmaz’ı tanı da büyü...,07 Nisan 2025 06:20,"Cumhurbaşkanı Yardımcısı Cevdet Yılmaz, 29 Mart 2025 günü paylaştığı X mesajında ve 5 Nisan 2025 günü katıldığı televizyon programında tutuklu gençlerle ilgili öyle laflar etti ki benim de radarıma girdi. Yılmaz’ın o sözlerine gelmeden önce, geçmişte yaptığı bazı açıklamalardaki bilgilerin doğru olup olmadığını araştıran “Doğruluk Payı” ekibinin tespitlerini paylaşacağım. - Cevdet yılmaz, “AK Parti iktidara geldiğinde milli gelir 230 milyar dolardı, kişi başı gelir ise 3 bin-3 bin 500 dolar seviyesindeydi. Geçen yıl milli gelirimiz 720 milyar dolar oldu, (milli geliri) 3 kattan fazla arttırdık” dedi. Doğruluk Payı araştırdı ve şu tespiti yaptı: “Bazı rakamlar istatistiklerle örtüşse de iddia genel olarak ciddi miktarda abartı ve yanıltma içermekte.” - Cevdet Yılmaz, “2015 yılında gerçekleşen yüzde 4’lük büyüme hızı Hindistan (yüzde 7,3), Çin (yüzde 6,8), Filipinler (yüzde 6,0), Pakistan (yüzde 4,2), Malezya (yüzde 4,7), Endonezya’dan (yüzde 4,7) sonra en yüksek büyüme hızıdır” dedi. Doğruluk Payı araştırdı ve şu tespiti yaptı: Genel değerlendirmede, Cevdet Yılmaz’ın iddiasında doğruluk payı yoktur. - Cevdet Yılmaz, “Türkiye, demokratik standartlarını yükseltmiş bir ülke” dedi. Doğruluk Payı araştırdı ve şu tespiti yaptı: “Cevdet Yılmaz’ın iddiasında doğruluk payı yoktur” - Cevdet Yılmaz “Dünya ekonomisinin %85’ini oluşturan G-20 1. çeyrekte %0,7, Türkiye ise %2,3 büyüdü” dedi. Doğruluk Payı araştırdı ve şu tespiti yaptı: “Sonuç olarak Cevdet Yılmaz’ın iddiasında doğruluk payı yoktur” - Cevdet Yılmaz, “Kalkınma yardımlarında da İngiltere ve ABD’den sonra 3’ü duruma geldik” dedi. Doğruluk Payı araştırdı ve şu tespiti yaptı: “Cevdet Yılmaz’ın iddiasında doğruluk payı yoktur.” - Cevdet Yılmaz, “Özellikle küresel kriz ortamında birçok ülke AR-GE harcamalarını kısarken, çok ciddi anlamda bu programlarını dondururken ülkemiz bu harcamalarını artırmaya devam etti” dedi. Doğruluk Payı araştırdı ve şu tespiti yaptı: “Cevdet Yılmaz’ın iddiasında büyük oranda doğruluk payı yoktur.” *** Daha birçok tartışmalı açıklaması var ama yerim yok. Aynı Cevdet Yılmaz 29 Mart’ta paylaştığı sosyal medya mesajında doğru olmayan ifadeler kullandı: - “Hangi parti ve görüşten olurlarsa olsunlar, gençlerin kendilerini meşru platformlarda ifade etmeleri, demokratik siyaset yapmaları son derece kıymetlidir.” (Barışçıl gösterilere katılan gençlerin muhatap olduğu hukuksuzluklara, gördükleri işkence kötü muameleye ve yatarı olmayan bir suçlama olmasına rağmen tutuklanmalarına bakarsanız Cevdet Yılmaz’ın söylediği gerçeği yansıtmamaktadır.) - “Ancak gençlerin siyasete katılımlarını sokak terörü ile karıştırmak gençlere de demokrasiye de büyük haksızlık olur. Gençlerimiz ve ülkemiz için daha güzel yarınlar meşru alanın dışına çıkılarak kurulamaz.” (Anayasa’nın 34. maddesi gereği yapılan gösterilerde polis müdahaleleri sırasında ortaya çıkan şiddet dışında hiçbir vandallık ve şiddet yoktu. Anayasa’nın verdiği meşruiyetle protesto hakkının kullanılmasını “sokak terörü” diye niteleyen Cevdet Yılmaz doğruyu söylemiyor.) - “Aileler çocuklarına, gençler birbirlerine sahip çıktığı sürece, gençlerimizi bu tuzağa çekmeye çalışanlar başarılı olamayacaktır.” (Cezaevindeki 301 gencin aileleri çocuklarına sahip çıkıyor, cezaevi kapılarında bekliyor, onlarla gurur duyuyor. Gençler de atıldıkları katillerle tecavüzcülerle uyuşturucu tacirleriyle dolu koğuşlarda birbirlerine sahip çıkıyor. Herkes çok iyi biliyor Cevdet Yılmaz’ın söylediği “tuzağın” kim tarafından kurulduğunu.) Cevdet Yılmaz, katıldığı televizyon programında da şöyle diyor: “İzin alırsınız, belli bir ortamda toplanırsınız, protesto edersiniz, fikirlerinizi ifade edersiniz. Bununla ilgili hiçbir tartışma söz konusu değil ama sokakların terörize edilmesi kabul edilemez. Son süreçlerde yüzbinlerce insan kendini ifade etti. Tutuklu kişilerin sayısı yüzlerle ifade ediliyor ve burada şiddet olayları var. Sizin yumruk sallama hürriyetiniz benim burnumun başladığı yerde biter. Özgürlükler ve sorumluluklar birlikte ele alınır. İfade hürriyeti hakaret etme hürriyeti değil.” (Anayasa’nın 34. maddesi şöyle diyor: “Herkes, önceden izin almadan, silahsız ve saldırısız toplantı ve gösteri yürüyüşü düzenleme hakkına sahiptir.” Ayrıca son gösteriler cumhuriyet tarihinde görülmüş en barışçıl gösterilerdi. Ne şiddet vardı hakaret ne de yumruk sallama... Cevdet Yılmaz bu sözleriyle de kamuoyunu yanıltma yolunu seçti.) *** Cevdet Yılmaz, X mesajında ünlü şair Ahmed Arif’in “Tanı bunları, tanı da büyü” şiirine yer vermiş. Yılmaz’ın mesajları ve sözleriyle birlikte Doğruluk Payı’nın tespitlerini ve bizzat yaşadığımız somut gerçekleri sizinle de paylaştım ki siz de Cevdet Yılmaz’ı tanıyın. Özellikle de gençler... Tanıyın Cevdet Yılmaz zihniyetini, tanıyın da büyüyün!",https://www.nefes.com.tr/yazarlar/deniz-zeyrek/cevdet-yilmazi-tani-da-buyu-26463
Deniz Zeyrek,Hep aynı klişeler!,27 Mart 2025 05:00,"Dost meclislerinde de ifade ettiğim bir düşüncem vardı. “Cumhurbaşkanlığı ekibinde işini en iyi yapan İletişim Başkanı Fahrettin Altun” derdim. Ne yalan söyleyeyim, halktan ve sokaktan siyaseten bu kadar uzaklaşmış, ekonomiyi dibe vurdurmuş, yoksullukla mücadele edemeyen, sürekli yasaklara sığınan, oy oranı tarihinin en düşük seviyesine gelmiş bir iktidarı hala güçlü göstermeyi beceriyordu. İktidarla ilgili algıyı her zaman en üst seviyede tutmayı başarıyordu. Gerek profesyoneller aracılığıyla sosyal medyayı yönlendirme kapasitesi, gerek iktidar yanlısı ana akım medyadaki orkestra şefliği, gerek gündem maddelerini belirleme kapasitesi bu başarısının en büyük göstergeleriydi. Diğer taraftan RTÜK’ü ve Basın İlan Kurumu’nu çok etkin bir şekilde kullanarak bağımsız medyayı da etkisiz hale getirme konusunda büyük mesafe kaydetmekteydi. 2023 baharında DEM Parti ve PKK’yla iş birliği halinde gösterdiği muhalefetin tepki çekmesini sağlayıp 2025’te aynı PKK’yla (Öcalan’la) ve aynı DEM Parti’yle iş birliğine oturan iktidarı bu tepkilerden uzak tutabilmesi de çok büyük başarı değil miydi? Bütün halk kesimleri ekonomik krizin pençesindeyken, TOGG’la, savaş gemisiyle, insansız uçaklarla, Gara petrolüyle, Tekirdağ doğalgazıyla zengin bir ülkeymişiz algısı yaratmayı başarması da yetenek işiydi. *** Bütün bu başarıları sabırlı ve uzun vadeli bir stratejiyle elde eden Fahrettin Altun’un geçen yüzyılın ünlü propagandistlerine, psikolojik harpçilerine taş çıkaran “başarıları” saymakla bitmez. Ancak nedense Cumhurbaşkanı Tayyip Erdoğan’ın son birkaç aydır izlediği iletişim yöntemlerinde Altun’un zekice stratejilerinden eser yok. Örneğin, Erdoğan’ın dün TBMM’deki grup konuşmasını dinlerken dikkatimi çekti. Erdoğan konuşması boyunca, birçoğu geçmişte kullanılmış, işe yaramamış, sonuç getirmemiş klişelere başvuruyordu: “Yüzü maskeli teröristler”, “Polise baltayla saldıran soysuzlar”, “Marjinal tipler”, “Küfürbazlar”, “alçaklar”, “kabristanları yıkanlar”, “kuzu postuna bürünmüş sırtlanlar”... Son yıllarda bu argümanların sosyal ve konvansiyonel medyadaki profesyonel iktidar destekçileri, AK Parti’nin radikal kanadı ve Beştepe’deki profesyoneller dışında kimseden itibar görmediği açık. Sadece bu klişeler mi? Değil! Ekrem İmamoğlu ile CHP’nin büyük bir halk desteği bulduğu şu günlerde Erdoğan’ın konuşmasının sonunda AK Parti tabanına “umut” aşılamaya çalışması da parti tabanının umutsuzluğa kapıldığı algısına neden oluyordu. Öyle anlaşılıyor ki Erdoğan’ın yakın çevresindeki bir kesim hızlı sonuç almak istiyor ve iletişim stratejisi konusunda bütün tuşlara aynı anda basıyor ve bu iletişim yanlışları Altun’un “başarı hikayesiyle” pek örtüşmüyor! Skandal karar! Malumunuz yedi gazeteci tutuklandı. Tutuklanma gerekçesi “takip ettikleri gösterilere eylemci olarak katılmak ve toplu gösteri ve yürüyüş yasasına muhalefet” olarak yansıdı. O gazeteciler arasında Now Haber muhabiri Ali Onur Tosun da vardı. Bir gösteriyi izleyen, o gösterinin haberini yapan ve haberi NOW haberde yayınlanan Ali Onur Tosun’un o gösteriye eylemci olarak katılmış, polisin “dağılın” uyarısına uymamış ve hatta polise mukavemet etmiş gibi gösterilerek tutuklanması tam anlamıyla skandaldır. “Böyle bir tutuklama nasıl olur?” diye çok merak ettiğimden bu skandal kararı biraz araştırdım. Kararı veren hâkim, daha önce Fatih Altaylı’nın yurt dışı yasağını kaldırmış ve sosyal medyadaki trol tepkilerinden sonra Hakimler Savcılar Kurulu tarafından hakkında soruşturma açılmış. Büyük ihtimalle de “Bu gazetecileri bırakırsam HSK’dan bir soruşturma daha gelir. Ben tutuklayayım, başkası serbest bıraksın” diye düşünmüş. Şu yargımızın geldiği hale bakar mısınız? Yazık bu ülkeye, çok yazık!",https://www.nefes.com.tr/yazarlar/deniz-zeyrek/hep-ayni-kliseler-24279
Deniz Zeyrek,“İki Kayyum” planından geri dönülmüş,28 Mart 2025 06:00,"Yazıya doğrudan gireceğim. Çok önemli isimlerle konuşurken öğrendim: 19 Mart’ta başlayan süreçte “iki kayyum” planı yapılmış. Birinci kayyum İstanbul Büyükşehir Belediyesi için düşünülmüş. İkinci kayyum ise CHP’ye... *** Daha Ekrem İmamoğlu’nun evini polisler bastığı gün, ortada protesto, sokak gösterisi dahi olmadan, İmamoğlu karakoldayken borsanın, kurların alt üst olması, ekonominin ciddi bir şekilde sarsılması bu plana inen ilk darbe olmuş. (Merkez Bankası Başkanı Fatih Karahan’ın tespitlerine göre) İmamoğlu operasyonu nedeniyle döviz kurunda yüzde 3, ülke risk priminde (CDS) 71 baz puan, 10 yıl vadeli tahvil faizinde 4,5 puan, 1 ay vadeli kur oynaklığında 15 puana ulaşan artışlar görülmüş. Merkez Bankası dört iş gününde tam 28 milyar dolar (1 trilyon 64 milyar lira) bozdurmak zorunda kalmış. Bu rakam emeklilere iki bayramda verilecek biner liralık ikramiye artışının maliyetinin tam 44 katı. Bu da iktidarın enflasyonu düşürme planlarını, makro ekonomik görünümü alt üst etmiş. Özgür Özel’in boykot çağrıları da ciddi ciddi konuşulmaya başlandı. *** Daha İmamoğlu karakoldayken yapılan hasar tespitinde, kimsenin savcılığın iddialarıyla ilgilenmediği, hem içeride hem dışarıda “Erdoğan Cumhurbaşkanlığı seçimindeki rakibini saf dışı bırakıyor” algısının oluştuğu anlaşılmış. Avrupa’dan uzun zamandır gelmeyen tepkiler gelmiş. İktidar profesyonelleri bu algıyı tersine çevirmek için (kamu yayıncılığı yapması gereken TRT’nin de dahil olduğu) topyekûn bir propaganda faaliyeti başlatsa da istenen sonuç alınamamış. Tersine, İmamoğlu ve CHP’nin desteği günbegün artmış. İstanbul, Ankara ve İzmir gibi kentlerde gösteri yasağı ilan edildiği halde insanların sokaklara dökülmesi, gösterilerin Çorum, Rize, Trabzon gibi iller de dahil bütün yurt çapına yayılması ise siyasi otoritenin halk desteğini sorgulamasına neden olmuş. Polisin sert müdahalesine, mahkemelerin tutuklama kararlarına rağmen, sokak gösterilerine katılanların sürekli artması da sorunun polisiye önlemlerle giderilemeyeceğini göstermiş. *** Hem ekonomik hem siyasal alanda olayın ters teptiğini anlayan iktidar, muhalefetin direnişi sürdüreceğini de gördü, anladı. İş daha da kötüye gitmesin diye AK Parti’nin ileri gelenleri harekete geçti. İlk işleri Cumhurbaşkanı Tayyip Erdoğan ile İstanbul Adliyesi arasındaki doğrudan iletişimin arasına girmeyi denemek oldu. Yüzde yüz başarılı oldular mı emin değilim. Ancak kendi aralarında İstanbul Büyükşehir Belediyesi’ne ve CHP’ye kayyum atanması halinde sorunların daha da büyüyebileceği ihtimalini masaya yatırdılar. Öğrendiğim kadarıyla AK Parti ile CHP arasında da bir trafik gelişti. O trafik sırasında “İBB’ye de CHP’ye de kayyum atanmayacak” bilgisi verildi. *** Bu arada sürecin bir başka sürprizi bayram tatilinin dokuz güne çıkarılması oldu. Edindiğim bilgiye göre bu gelişme, AK Parti ve hatta Beştepe’deki birçok üst düzey isim için de sürpriz oldu. Normalde arada bir ya da 1 buçuk gün olduğunda idari tatil dokuz güne çıkarılıyor. Bu defa tam üç gün idari izin verildi. Bir kaynağım, ortalık yatışsın diye son dakikada, hem de hiçbir talep olmadığı halde böyle bir karar alındığını ifade etti. *** Belli ki İmamoğlu’nu ve yakın çalışma arkadaşlarını tutuklamanın Türkiye’ye ekonomik ve siyasi faturası ağır olunca, iktidar İBB’ye ve CHP’ye kayyum atanırsa durumun daha da kötüye gideceğini gördü. AK Parti ile CHP arasındaki görüşmelerde de CHP’nin kayyum atanması halinde daha da sertleşeceği anlaşıldı ve AK Parti’nin ileri gelenlerinden Beştepe’ye, kayyum planının iptal edilmesi, edilemiyorsa en azından ertelenmesi çağrısı yapıldı. Kayyumdan “şimdilik” vazgeçilmesi, bayram tatilinin uzatılması gibi adımlar tansiyonu düşürmüş olabilir. Ancak iktidar ilk fırsatta yeniden atağa geçecek gibi görünüyor. Erdoğan’ın “Turpun büyüğü” söylemini devam ettirmesi de bundan olsa gerek. Yakından izlemekte fayda var!",https://www.nefes.com.tr/yazarlar/deniz-zeyrek/iki-kayyum-planindan-geri-donulmus-24530
Deniz Zeyrek,Saf kötülükle mücadele zamanı,31 Mart 2025 06:00,"Birinci Dünya savaşı sonrasında Almanya demokrasi sorunları yaşar. Frankfurt Okulu’ndaki felsefeciler, yaşanan sorunlarla yöneticilerin psikolojisi arasındaki bağı çözecek çalışmalara imza atar. Bu çalışmalar, “politik psikoloji” diye bir alanın açılmasına öncülük eder. Politik psikoloji alanında çalışan bilim insanları, ülkeleri yönetenlerin psikolojileri, kültürel kodları ve inanç dünyasıyla yönetim biçimleri, politik çizgileri arasındaki ilişkiyi inceler. Adolf Hitler’in ruh haliyle inanç dünyasıyla gücü eline geçirdiğinde kurduğu düzen, izlediği politikalar arasında doğrudan bir bağ olduğunu dünya acı bedeller ödeyerek öğrendi. Bugünlerde ABD Başkanı Donald Trump’ın kişiliği, inanç dünyası ve psikolojik durumuyla izlediği politikalar arasında doğrudan bir bağ olduğunu deneyimliyoruz. *** Politik psikoloji Türkiye’de de ilgi çeken bir alan. Merhum Süleyman Demirel 1992 yılında Başbakanlığa ve Milli Güvenlik Kurulu Genel Sekreterliği’ne bağlı bir Politik Psikoloji Merkezi dahi kurmuştu. Prof. Dr. Abdulkadir Çevik ve birçok bilim insanı bir süre bu merkezde, 1997’den sonra da Politik Psikoloji Derneği çatısı altında çalışmaya devam etmişti. Türkiye’de yaşanan olaylarla Türkiye’yi yönetenlerin kişilikleri, psikolojik durumları ve inanç dünyaları arasında bir bağ kurmak da çok zor olmasa gerek. *** Son bir haftada yaşananlar da politik psikolojinin alanına giren cinsten. Bugün Ramazan Bayramı’nın ikinci günü. 301 genç bayramı cezaevinde karşıladı. Adliye ve cezaevi önlerinde bekleyen annelerin göz yaşları, karar vericilerin kişisel ve politik hırslarını geçemedi. Yatarı dahi olmayan suçlamalar yüzünden 301 gencecik insan, bayramı hücrelerde ya da kalabalık koğuşlarda karşıladı. Türkiye’yi yönetenler ne o genç insanlarla ne anne babalarıyla empati kurabildi. Kendilerini esir alan “ben güçlüyüm, ben ne dersem o olur” hırsının esiri oldu. Güç gösterisi yaparken de içeridekilerle ve aileleriyle birlikte binlerce insanın mutsuz olmasını umursamayan bir kötülüğe imza atabildi. H H H Emre Özarslan, namı diğer Huzursuz Beyin sosyal medyadaki son paylaşımında “kötülük” konusunu seçip ünlü davranış bilimci Abraham Moslow’dan alıntılar yapmıştı. Kendisinin yaşatabilmek için eve getirdiği iki kediyi öldürdüğü için annesinden cenazesine gitmeyecek kadar nefret eden Moslow, kızlarına nasihatte bulunurken “Kötülükten nefret etmeyi öğrenin. Kötü ve zalim olan insanlardan uzak durun” demiş. Organize kötülük kavramıyla ilgili çalışmalar yapan Moslow, elde ettiği sonuçları şöyle özetlemiş: “Yeryüzünde kötülük var ve eğer kötülüğün kaynağını daha iyi anlayabilirseniz, onunla daha iyi savaşabilirsiniz. Ancak dengeli olmalısınız. Eğer sadece kötülüğü düşünürseniz, Freud gibi kötümser ve umutsuz olursunuz. Eğer kötülüğü görmezden gelirseniz o zaman da Polyanna olursunuz. Anlamanız gereken şey, sıradan bir insanın nasıl melek, kahraman, aziz, alçak ve katil olabilme kapasitesine sahip olduğudur.” *** Biz de Türkiye’de yaşayan insanlar olarak şu son 10 günde yaşadıklarımızı ancak bu bakış açısıyla analiz edebiliriz. Saf kötülükle karşı karşıyayız. Ülkeyi yönetenler, kindar bir motivasyonla hareket ediyor. Kinlerinin yarattığı kötülüğün rehberliğinde ilerliyorlar. Devletin, kolluk kuvvetlerinin ve yargının gücünü kendi hırslarını tatmin etmek için kullanmaktan çekinmiyorlar. *** Moslow’un dediği gibi dengeli olmak zorundayız. İktidar tarafından üzerimize boca edilen kötülükleri görmezden gelirsek Polyanna gibi oluruz. Bu kötülükler yüzünden umutsuzluğa kapılırsak da kötülüğe teslim oluruz. Bu kötülüklere karşı duran o gençler bedel ödemek pahasına iyilik için savaşıyorlar. İnsan iyilikle yücelir. İyilik de mücadeleyle çoğalır. Saf kötülüğe karşı iyilik için savaşmak, kötülüğü defetmek zorundayız. Çok zor olduğunu biliyorum ama başarabiliriz. Bu cennet ülkenin kötülerden ve kötülükten kurtulması için hepimize büyük görevler düşüyor. İyiliğin, dayanışmanın yüceltildiği şu Bayram günlerinde iyilik için mücadeleye devam. İYİ BAYRAMLAR!",https://www.nefes.com.tr/yazarlar/deniz-zeyrek/saf-kotulukle-mucadele-zamani-25085
Deniz Zeyrek,Ey emekliler! daha ne istiyonuz?,13 Mart 2025 05:45,"İktidar mensuplarının “eski Türkiye” diye lanetledikleri bir ülke vardı hatırlar mısınız? * Orada aileler büyük sofralar kurardı (büyük dediysem mükellef demedim, yanlış anlaşılmasın. Bir kazan bulgur pilavıyla bir kazan kuru fasulyenin, belki biraz da kuru soğan ve turşunun olduğu sade sofralar. Büyüklüğü üstündeki yemek çeşidinden değil, etrafında oturanların sayısından gelen...). * Orada dayanışma, paylaşma vardı. Tuz istenen komşuya, çorba gönderilen mahalleler bir de... * Orada neşe vardı. Kahvelerde, mahalle bakkallarında sohbet eden insanların şen kahkahasıyla büyüyen, çoğalan... * Orada siyaset insanları bölmezdi. Herkes kendi partisine oy verirdi ama seçimler bittikten sonra kimse kimseye farklı partiye oy verdin diye kin gütmez, düşman olmazdı. * Orada dedeler, nineler vardı çocuklarına bayram harçlığı veren. Anneler babalar vardı, bayramlık alan. Bayram için alınan elbiselerinizi yatağınızın başına koyup bir an önce sabah olsun diye uykusuz kaldığınız arife gecelerini anımsar mısınız? *** Övündükleri yeni Türkiye’de maalesef çoğunu kaybettik. * İnsanlar doğdukları yerde doyamadığından dört bir yana dağıldı. Büyük sofralar hayal oldu. * Komşu komşunun külüne muhtaç ama paylaşma, dayanışma hak getire. * Neşe bu toprakları terk edeli çok oldu. Ülkeyi yönetenlerin yüzüne asılmış asık suratlar hepimizin maskesine dönmüş vaziyette. Metrolarda, sokaklarda istemsizce taşıyoruz yüzümüzde. Mahalle kahveleri, bakkalları da yok zaten. * Siyaset yüzünden kanlı bıçaklı olduk. Yankı odalarında kendi sesimizi duya duya başka seslere tahammülümüz kalmadı. Seçimden bir gün sonra kaybeden taraf resmen yas tutar hale geldi. * Dedelerin nenelerin torunlara harçlık verdiği günler de geride kaldı. Anneler babalar bayramlarda seyranlarda kara kara düşünüyor artık. *** Bu bayram da dedeler neneler torunlarına harçlık veremeyecek maalesef. Zira ikramiyelerine yapılan 1000 lira açıkları kapatmaya dahi yetmeyecek. Belki de 500 liraya bir kilo kıyma alınacak. 250 liraya bayram şekeri. Bir de 300 liraya yarım kilo kalitesiz baklava konulacak sepete. Etti mi size 1000 lira. Harçlık için elde var sıfır. Yurt gezilerinde otobüsün önüne oturup çocuklara 200’er lira ya da 250 liraya satılan oyuncak dağıtan Cumhurbaşkanı Tayyip Erdoğan’ın 14 bin 439 lira maaş alan bir emekli olduğunu varsayın. Her torununa 200 lira harçlık verse bin 600 lira dağıtması gerekir. Alacağı 1000 liralık ikramiye farkı buna dahi yetmez. *** Diyeceksiniz ki “Erdoğan koskoca Cumhurbaşkanı. 14 bin 439 lira kazanan emekliyle bir tutulur mu?” Elbette tutulmaz. Ancak ben iflah olmaz bir iyimser olarak bu örneği veriyorum ki bir yandan da “beki bir yerden duyar empati yaparlar” diyorum. Altı üstü empati işte. Sonucu değiştirmez ama biraz karşı tarafın yaşadığı duyguyu hissettirir, olaya biraz vicdan katar, biraz da uyku kaçırır. *** Görüyorsunuz ya insana “empati yaparlar belki” diye hayal dahi kurdurtmuyorlar. Cumhurbaşkanı Tayyip Erdoğan, emekli ikramiyesinin yetersiz olduğuna dair şikayetleri soran gazeteciye “Kızım sen beni dolduruşa mı getiriyorsun? 3 bin liradan 4 bin liraya çıktı. Daha ne olacak?” dedi ya... Ben de iyimserlik halimden çıkıverdim. Sonra kibar çalışma ve sosyal güvenlik bakanımız da emekli ikramiyelerinin düşük olduğunu soran gazeteciye “O sizin yorumunuz. Bizim bu disiplin içinde gerçekleştirdiğimiz iyi bir oran” deyiverdi. *** Ey emekliler, siz bırakın benim gibi iflah olmaz iyimserleri. Gerçeği duymak istiyorsanız, Cumhurbaşkanı Tayyip Erdoğan ile kibar Çalışma ve Sosyal Güvenlik Bakanımızın söylediklerine bakın. Ne diyor onlar? Hepimizin anlayacağı dilden mealini yazayım: “Daha ne istiyonuz? Bu disiplin (kriz) ortamında çok bile...”",https://www.nefes.com.tr/yazarlar/deniz-zeyrek/ey-emekliler-daha-ne-istiyonuz-21320
Deniz Zeyrek,Otoriterliğin kitabını yazıyorlar!,24 Mart 2025 06:00,"Güne CHP’nin Cumhurbaşkanı adayını belirlemek için kurduğu sandıkları dolaşarak başladım. En çok dikkatimi çeken her yaştan insanın kuyruklarda bekliyor olmasıydı. İkinci dikkatimi çeken ise CHP üyesi olmayanların oy kullandığı dayanışma sandıklarında üye sandıklarından daha fazla insan olmasıydı. *** Son gittiğim yerden ayrılırken sokakta kolumu tutan bir vatandaş biraz da öfkeli bir tonla konuşmaya başladı: “Mesele İmamoğlu değil. Rejim gidiyor, siz İmamoğlu’nun tutuklanmasına indirgiyorsunuz.” O kadar öfkeliydi ki yanıt vermeye cesaret edemedim. Bir süre sonra AK Parti’ye birkaç defa oy verdiğini bildiğim bir iş insanı aradı. Uzun uzun ekonomiyle ilgili endişelerini anlattı ve “pazartesi nasıl bir haftaya uyanacağımızı düşünemiyorum” dedi. Peşi sıra bir müteahhitle konuştum. O da ekonomiden endişeliydi. İstemsiz bir şekilde “Bizim maaşlarımızdan başka kaybedecek bir şeyimiz yok, Allah sizin yardımcınız olsun” dedim. O sırada telefonuma bir mesaj düştü. Emekli bir büyükelçi 20 Mart günü yazdığım “Silkelenen Demokrasi” başlıklı yazımda alıntı yaptığım Levitsky ve Way’in yazdığı kitaptan birkaç alıntı göndermişti. Alıntıda özetle “Otoriter rejimlerde önde gelen muhalefet partilerinin ve/veya adaylarının resmen ya da fiilen seçime girmekten düzenli şekilde menedilirler” görüşüne yer verilmiş. *** NEFES Ankara Bürosuna gelip gelişmeleri takip etmeye başladığımda Ekrem İmamoğlu’nun hangi cezaevine götürüleceği tartışılıyordu. Aklıma NOW TV’de Alican Uludağ’ın, 19 Mart günü İmamoğlu gözaltına alındığında “Kandıra Cezaevi’nde 100 kişilik yer açıldı” haberi geldi. Belki Alican Uludağ, bu haberi yaparak gözaltı operasyonundan önce tamamlanan planı bozmuştu. Plan demişken, İmamoğlu’nun 19 Mart’ta gözaltına alınması, 22 Mart’ta adliyeye sevk edilmesi, Cumhurbaşkanı Adayı ilan edileceği ön seçimlerin yapıldığı 23 Mart günü tutuklanması, İstanbul Valiliği’nin 19-23 Mart arasında fiili bir sıkıyönetim ilan etmesi, her şeyin haftalar önce planlandığını, birilerinin zaten İmamoğlu’nun tutuklanmasına karar verdiğini ve ilgililere talimat verdiğini gösteriyordu. İmamoğlu’nun tutuklanmasıyla ilgili (“suç örgütünden tutuklandı, kuvvetli suç şüphesi olsa da terörden tutuklanmasına gerek yoktur” mealindeki) açıklama, hukuk tarihinde görülmemiş trajik bir mizah örneği gibiydi. O karar ve talimattan sonra gerisi sadece prosedürdü. *** Böyle gelişmelerin yargının bağımsız olduğu bir demokraside gerçekleşmesi imkansızdır. Bir yüzükle yola çıkıp üç Y ile (Yasaklar, Yolsuzluk ve Yoksulluk) mücadele edeceğini söyleyerek iktidara gelen siyasal İslamcılar, gücü ve yetkiyi ellerine geçirdiklerinde “demokrasi amaç değil hedefe giden araçtır” sözünü anımsatırcasına iktidara gelmelerini sağlayan demokrasiyi ve millet idaresini yok sayıyor artık. Demokrasiyi, bağımsız yargıyı ve millet iradesini kendi ürettikleri ve sadece kendilerinin inandığı gerekçelerle yok sayma çabalarının toplumda da hiçbir karşılığı yok artık. İmamoğlu “yolsuzluk” gibi ciddi bir iddiayla tutuklanırken, milyonlar İmamoğlu’nu aday yapmak için sandıklara akın ediyor. İktidar ise her geçen gün demokrasi karşıtı icraatlarında vites yükseltiyor. Otoriterliğin kitabını yeniden yazıyor. *** İktidar otoriterlikte sınır tanımadığından, millet iradesinin temsilini takmadığından, bugün İmamoğlu’nun tutuklanmasıyla yetinmeyip İstanbul Büyükşehir Belediyesi’ne kayyum dahi atayabilir. Otoriterlik kitabına yeni sayfalar ekleyebilir. Yeni operasyonlar, yeni tutuklamalar gelebilir. Ancak şunu unutmamak gerek: 19 Mart’ta cin şişeden çıktı. İnsanlar, göz göre göre gelen otoriterliğe pabuç bırakmak istemiyor. Ayrıca, artık AK Parti artık eski AK Parti olmadığı gibi ne CHP eski CHP ne İmamoğlu eski İmamoğlu ne Özgür Özel eski Özgür Özel... İster erken olsun ister zamanında, Cumhurbaşkanı Tayyip Erdoğan’ın gelecekteki seçim yenilgisinin zeminini, 19-23 Mart 2025 günlerinde bizzat Erdoğan’ın adamları hazırladı.",https://www.nefes.com.tr/yazarlar/deniz-zeyrek/otoriterligin-kitabini-yaziyorlar-23592
Deniz Zeyrek,O taciz hepimizeydi!,11 Nisan 2025 06:00,"Siz hiç işkence ya da kötü muamele gördünüz mü? Hiç ışık almayan bir hücrede gündüz karanlıkta, gece ise ışıklar açık tutuldunuz mu? O hücrede bulunduğunuz sürece, uyumayasınız diye her an her saat her gün kesintisiz arabesk müziğe maruz bırakıldınız mı? Tuvalete giderken dahi gözü bağlı kaldınız mı? İktidarsızlığının sebebini meslek gereği yaşadığı zorluklar olarak gören ve acısını sizden çıkarmaya çalışan bir kolluk mensubuyla karşılaştınız mı? Açlığınızı ekmek arası salçalı makarna ile bastırmaya çalışıp mutlu oldunuz mu? Güne “keşke bugün sadece kaba dayakla sınırlı kalsalar” temennisiyle başladınız mı? Vücudunuzun bütün ağırlığını arkadan bağlanıp asılan kollarınızın bağlı olduğu omuzlarınızda hissettiniz mi? Elektrik akımının en hassas yerlerinizden vücudunuza doğru yayılırken yarattığı acıyı yaşadınız mı? Ertesi gün aynı şeyleri tekrar tekrar yaşamamak için ölmek istediniz mi? Hele hele bütün bunları suçsuz yere yaşadınız mı? *** Bu satırları, yazdıklarımın birçoğunu bizzat yaşamış biri olarak yazıyorum. Bunları yaşayan biri hangi duyguyu yaşarsa, ben de CHP Diyarbakır Milletvekili Sezgin Tanrıkulu’nu TBMM kürsüsünde dinlerken de aynı duyguyu yaşadım. Çağlayan’da karşılaştıkları karşısında dayanamayıp bir duvarın dibinde ağladığını anlatan Tanrıkulu, genç bir kadın öğrencinin, mahkeme dosyasına girdiği için artık alenileşmiş şu ifadesini okudu: “Saçımdan çekildim. Yerde sürüklendim. Kelepçe takmaya götürürken ‘korkma seni dövmeyeceğim’ dedi. Ambulansın arkasına götürdü. Sakallı, bıyıklı, renkli gözlü ve uzun boylu 1,85-1,90 boyunda olan erkek polis, ‘senin göğüslerin mi var’ dedi ve göğüslerime dokundu. O esnada altıma kaçırmışım.” *** Tanrıkulu, “lanet olsun” diye bitirdiği konuşmasını yaparken, AK Parti sıralarında kimileri kendi aralarında sohbet ediyordu. Belki de dedikodu yapıyorlardı. Belki de fıkra anlatıp gülüyorlardı. Oturduğum, göz yaşlarımı tutamadığım yerden ben de “lanet olsun” dedim Ne kadar acı bir tablo değil mi? Tanrıkulu AK Parti’nin kadın milletvekillerine özellikle seslendi. Ben hepinize sesleniyorum ve soruyorum: O çocuk sizin çocuğunuz olsa ya da bizzat siz olsaydınız ne hissederdiniz? *** Anayasası, kanunları olan, vatandaşlarının Anayasa ve kanunlardan gelen temel hak ve özgürlükleri bulunan bir ülkede böyle bir olay yaşanırsa ne olur? Devlet seferber olur. Devleti temsil eden, devletin verdiği üniformayı giyen hiç kimsenin devletin verdiği yetkiyi ve gücü bu şekilde suistimal edemeyeceğini herkese gösterir. İddiayı önemser. O mağdur gencin yakalandığı günü, saati, yeri tespit eder. O yerde o saatte görev yapmış bütün görevlileri bulur. Orada o gün kaydedilmiş bütün görüntüleri toplar, inceler. Tarife uyan o “erkek” polisin kimliğini tespit eder. Sonra da “Devlet sana taciz, kötü muamele yetkisi vermedi” diyerek gereğini yapar. *** Peki Milattan Sonra 2025 yılında Türkiye Cumhuriyeti’nde, AK Parti iktidarında böyle bir olay yaşanırsa ne olur? Adalet Bakanı, İçişleri Bakanı çıkar iddiayı peşin peşin “iftira” gibi gösterir, gündeme getirenleri “hain” ilan eder. O tacizci görevli bakanlarının tavrından aldığı güçle “ben devletim kimse dokunamaz” güvencesiyle yaptığının yanına kar kalacağından emin bir şekilde hayatına devam eder. Koca koca milletvekilleri, avukatlar çaresizlikten oturur duvar dibinde ağlar. Bir Milletvekili Meclis kürsüsünden “lanet olsun” diye isyan eder. Ne milletvekilinin isyanı ne tacize uğrayan genç kadının acı ifadesi İktidara ve sarhoşluğu yaşayan kurumuş vicdanlara ulaşamaz. Bilakis uğradığı taciz karşısında altına kaçıran o genç kadını “kolluk kuvvetlerine mukavemet” suçuyla suçlarlar. *** O genç kadın, “utanır anlatamaz” diyenleri utandırırcasına size sesleniyor. O Milletvekili “dinlemezsem duymam” diyenlerin kulağını yırtarcasına size sesleniyor. İşkence insanlık suçudur beyler, hanımlar ve o taciz hepimizedir. Bu suç karşısında gözünüz, kulağınız ve hatta vicdanınız bu kadar kararmış olamaz.",https://www.nefes.com.tr/yazarlar/deniz-zeyrek/o-taciz-hepimizeydi-27408
Deniz Zeyrek,Şişli Kayyumu da gidecek!,26 Mart 2025 05:45,"Gelin önce tarihte bir yolculuğa çıkalım: Mustafa Kemal Paşa, 1918’de Şam’dan İstanbul’a döner. Haydarpaşa’ya iner inmez gördüğü ilk şey Boğaziçi’ndeki düşman donanmasıdır. O ünle “geldikleri gibi giderler” sözünü de oradan boğazdan geçerken söyler. Bir süre Pera Palas’ta kalır. Ancak ekonomik zorluklar nedeniyle bir arkadaşının evine geçer. 2 Aralık 1918’de ise Annik Kasabyan’ın Şişli’deki üç katlı evini kiralar. Beşiktaş Akaretler’de oturan Annesi Zübeyde Hanım ve kardeşi Makbule’yi de yanına alır. Tarih kitaplarında Mustafa Kemal’in, Mondros Mütarekesi sonrasında ülkenin uğradığı bozguna ve yayılan umutsuzluğa rağmen Şişli sokaklarında her zaman üniformasıyla ve başı dik yürüdüğünü yazar. Şu anda müze olan o evin büyük salonu, Mustafa Kemal’in öncülük ettiği çok önemli ve gizli toplantılara ev sahipliği yaptığı gibi, Samsun’a hareket ettiği gün olan 16 Mayıs 1919’a kadar da kurtuluş savaşı planlarının yapıldığı ana karargâha da dönüşmüştü. İstanbul’un düşman işgali altında olduğu o karanlık günlerde, Ali Fuat Paşa, Kazım Karabekir Paşa, Rauf Bey, Fethi Bey, Refet Paşa ve İsmet Paşa, Mustafa Kemal’in daimî misafirleri haline gelmişti. Millî Mücadele’nin esasları o evde oluşturulduğu gibi, “millet egemenliğinin hâkim olduğu yeni bir Türk devleti” fikri de o evde ortaya çıkmıştı. Ali Fuat (Cebesoy) Paşa, anılarında Mustafa Kemal’in Anadolu’ya geçmesi planının Şişli’de yapıldığını açık açık anlatır. Bir başka anekdot: 11 Nisan 1919’da Şişli’deki evde Mustafa Kemal ile Kazım Karabekir Paşa görüşür. O sırada Kazım Paşa, Erzurum’daki 19’uncu Kolordu Komutanlığına tayin edilmiştir ve bu durumun kendisini hoşnut etmediğini anlatmıştır. Mustafa Kemal’in yanıtı ise “Erzurum’a gitmeyi bilhassa tavsiye ederim, gidiniz ve orada teşkilat yapınız” olmuş. Erzurum Kongresi’ne hazırlanırken Padişah tutuklanmasını istediğinde Kazım Karabekir Paşa, Mustafa Kemal’in yanında yer alır. Bu kritik gelişme, 11 Nisan’daki Şişli görüşmesinin bir sonucudur. *** Kısaca söylemek gerekirse Kurtuluş savaşının planlarının yapıldığı, temellerinin atıldığı yerdir Şişli. Şişli’de tam 106 yıl sonra, 1918 ve 1919’daki o ruha aykırı durumlar yaşanıyor. Son yerel seçimlerde oyların yüzde 67’sini alan belediye başkanı Emrah Şahan, “terör” soruşturması gerekçesiyle görevden alındı. Yerine Şişli Kaymakamı Kayyum olarak atandı. Sadece gece gündüz çalışıp, yüz oydan 67’sini alan Emrah Şahan’ın hakkı değil, Şahan’a oy vermiş 99 bin 921 ve Şişli’de yaşayan 293 bin 63 kişinin hakkı da yendi. *** Sabahın köründe Belediye’ye ancak polis desteğiyle gelebilen Kayyumun ilk yaptığı iş ne oldu biliyor musunuz? Şahan’ın makam koltuğunun arkasında bulunan kocaman Atatürk portresini kaldırdı. Yerine küçük bir Atatürk fotoğrafı asıverdi. Şişli’deki bir evde bağımsızlık savaşını planlayıp, oradan Anadolu’ya geçip kurtuluş savaşını başlatmış Mustafa Kemal’in yanına da (kendisini seçilmiş belediye başkanının yerine Kayyum olarak atayan) Tayyip Erdoğan’ın aynı boydaki bir fotoğrafını astı. Aklı sıra Atatürk ile Erdoğan’ı eşitledi. Bununla da yetinmedi. Milyonların oyuyla belediye başkanı seçilmiş Ekrem İmamoğlu ile Şişli’nin seçilmiş Belediye Başkanı Emrah Şahan’ın sokaklardaki resimlerini toplattı. *** Mustafa Kemal düşman donanma gemilerinin arasından geçerken demiş ya hani... “Geldikleri gibi giderler!” Milletin istediği yöneticilerin yerine cebren gelen herkes geldiği gibi gider. Kendisi o koltukta en fazla bir sonraki seçime kadar oturabilir. Hiş şüpheniz olmasın: Atatürk düşmanı Şişli Kayyumu da geldiği gibi geri gidecek ve o “kayyum” yazısını ömür boyu göğsünde taşıyacak.",https://www.nefes.com.tr/yazarlar/deniz-zeyrek/sisli-kayyumu-da-gidecek-24061
Deniz Zeyrek,Hem zorlu hem Cengiz!,14 Mart 2025 06:00,"12 Mart 2025 günü Kavaklıdere Karakolu’ndan aradılar. Ne olabileceğini tahmin ettiğim için ilk sorum “Bu sefer kim açmış” oldu. El cevap: “Mehmet Cengiz” 30 yıllık gazeteciyim ve - gururla söylüyorum- bugüne kadar hakkımda hiç hakaret davası açılmadı. Ancak bu aralar sürekli (iktidarın “dezenformasyon yasası” dediği) SANSÜR YASASI’na dayandırılan suç duyurularıyla karşılaşıyoruz. Soruşturmanın müştekisi Mehmet Cengiz. Suçtan zarar göreni de Cengiz Holding. 09 Ekim 2024 ile 3 Şubat 2025 tarihleri arasında daha önce çalıştığım Sözcü Gazetesi ve internet sitesinde yayınlanmış 174 habere adeta “Toplu suç duyurusu” yapmışlar. Suçlamaları aynen şöyle: “Kişilerin huzuru ve sükunu bozma, kanunlara uymamaya tahrik, yanıltıcı bilgiyi alenen yayma, halkı kin ve düşmanlığa alenen tahrik etme, hakaret ve iftira suçlarını birlikte işleme...” *** Metni okuyunca “vay arkadaş” dedim. Adam hem zorlu hem CENGİZ! Bu nasıl bir soruşturma? 174 ayrı haberi, o haberleri yazan gazetecileri aynı çuvala doldurmuşlar, ne tutarsa diye savcının önüne bırakmışlar. Savcı da aynı torbayı alıp polise dağıtmış. İnsan bir bakar hangisi soruşturmaya değer, hangisini ayıklamak gerek? Zira Cengiz’in avukatlarının dosya eklerine koyduğu yazı ve haber kupürleri arasında benimki yok. Allah’tan suç duyurusunun bir yerinde 13 Kasım 2024 günü yayınlanan “Sıra Sizde” başlıklı yazımdan söz edilmişti. Yazıyı arşivden buldum. Ankara Büyükşehir Belediye Başkanı Mansur Yavaş’ın konser maliyetlerine dair açıklamalarını aktarıp iktidara “Yavaş ihalelerin bütün detaylarını açıkladı. Şimdi sıra sizde” demişim ve iktidarın yaptığı kamu ihalelerinin neden hep aynı şirketlere verildiğini sorgulamışım. Cengiz Holding’in adı da yazımda şu şekilde geçmiş: “Mesela, maden alanları, kıyılar neden hep aynı şirketlere tahsis ediliyor? Devlet o tahsislerde ne kazanıyor? O şirketler ne kazanıyor? (Cengiz Holding’e 3 milyar liraya verilen bakır sahasında 300 milyar liralık cevher olduğu anlaşılıyor. Cennet Koyu, Akbelen, Kazdağları, büyük kentlerdeki askeri alanlar gibi büyük rant kaynakları hep aynı şirketlere veriliyor.)” *** Bahsettiğim konu da şu: CHP Genel Başkan Yardımcısı Deniz Yavuzyılmaz 8 Ekim 2024 günü şöyle demiş: “İhale şartnamesindeki ‘izabe tesisi’ şartını sağlayan tek bir firma var. O da Türkiye’deki tek izabe tesisinin sahibi Cengiz Holding. 15 Ekim’de yapılacak ihale iptal edilmeli.” 15 Ekim 2024 günü ihale yapılmış ve bilin bakalım ihaleyi kim almış: Cengiz Holding. Böyle olunca da CHP Genel Başkanı Özgür Özel TBMM’deki grup kürsüsünden şöyle demiş: “456 milyar liralık bakır cevheri, 3,5 milyara Cengiz Holding’e peşkeş çekildi.” Rakamları da elinde kapı gibi MTA raporunu tutan Deniz Yavuzyılmaz açıklamış. Toplam rezerv: 79 milyon 800 bin ton. Rezervin güncel piyasa değeri: 13 milyar 335 milyon 974 bin dolar (bugünkü kurla 485 milyar lira) İhale bedeli: 13.5 milyar lira. *** Şimdi suçlamalara dönelim. Ne diyor Cengiz Holding’in avukatları biz gazetecileri suçlarken? - Yayınlanan haberlerde gerçeklikten uzak, kamuoyunu yanlış bilgilendiren, itibar zedeleyen ve hakaret içerikli ifadelere yer verildiği... Yukarıda aktardığım paragrafta (rakamı olduğundan daha düşük yazmam dışında) bunlardan hangisi var? İhaleyi aldığınız mı gerçekten uzak? İhaleyi sizin kazanacağınızın bir hafta önceden ifşa edilmesi mi? İtibarınız nasıl zedelenmiş? Hakaret içerikli ifadeyi gösterir misiniz? - Halkın müşteki ve suçtan zarar gören şirkete, bazı durumlarda devlete karşı cephe alması ve eylemde bulunması saiki güden tahrik amaçlı haberler olduğu... Yukarıda aktardığım paragrafta Cengiz’e, şirketine ya da devlete karşı kimi tahrik etmişim? - Kişilerin huzuru ve sükunu bozma, kanunlara uymamaya tahrik, yanıltıcı bilgiyi alenen yayma, halkı kin ve düşmanlığa alenen tahrik etme, hakaret ve iftira suçlarını birlikte işleme... Cengiz’in huzuru kaçmış olabilir. Zaten George Orwell der ki; “Haber birilerini rahatsız/huzursuz eden metinlere denir. Gerisi halkla ilişkilerdir.” Şimdi Cengiz’e ve avukatlarına gazetecilik dersi mi verelim? Kimi kanunlara uymamaya tahrik etmişim? Hangi yanıltıcı bilgiyi yaymışım? Rezerv mi yanlış, ihalenin şartname bilgileri mi yanlış? İhale bedeli mi yanlış? Halkı kime karşı kin ve düşmanlığa tahrik etmişim? Kime hakaret etmişim? Kime iftira atmışım? *** Bu satırları soruşturmayı başlatan beni karakola gönderen savcının okuması için yazıyorum: 15 Ekim 2015’te yapılan bir ihaleyi kimin kazanacağını 8 Ekim’de bir milletvekili açıklamış. Böyle bir ihalede şaibe yok mu? Devletin kurumu MTA ve aynı milletvekili 3.5 milyar liraya satılan madende 13.3 milyar dolarlık cevher olduğunu söylüyor. Aradaki uçurum kamunun zararı değil mi? Sayın savcı, şu iki satırdan dolayı beni karakola götüreceğinize milletin milyarlarına sahip çıkmanız, bu iddiaları araştırmanız gerekmez mi? Şimdi diyeceksiniz ki “Mehmet Cengiz’e söyleyecek sözün yok mu?” Elbette var. Ancak öfkeli bir anımda olduğumdan yazmıyorum. Sırası geldiğinde (ki yakında gelecek) bizlere de söz düşeceğinden, şimdi yazmadıklarımın hepsini yüzüne söyleyeceğimden zerre şüphe duymuyorum.",https://www.nefes.com.tr/yazarlar/deniz-zeyrek/hem-zorlu-hem-cengiz-21551
Deniz Zeyrek,Tam “nereden nereye” diyecektim...,07 Mart 2025 06:00,"Bu aralar terör örgütü lideri Abdullah Öcalan, ülkenin en önemli siyasi figürlerinden biri gibi yansıtılmasına şahit oluyoruz. Ben bunlara şahit oldukça Öcalan’ın geçmişte gördüğü muameleyi hatırlatan bazı trajikomik olayları anımsıyorum. İzin verirseniz bazılarını sizinle de paylaşayım: - İlk haber 2001 yılından. Radikal Gazetesi’nde yapılmıştı. Habere göre Zeytinburnu’ndaki bir ocakbaşı çalışanı, çarşıda gördüğü tuzlukları aşçısına benzeterek şaka olsun diye satın aldı. Tuzluklar masalara dağıtıldı. Bir süre sonra sürekli müşterilerinden sivil polisler, tuzlukların terör örgütü lideri Öcalan’a benzediğini iddia ederek lokanta sahibini gözaltına aldılar, tuzluklara da el koydular. Zeytinburnu İlçe Emniyet Müdürü polislere tepki göstererek lokanta sahibini serbest bıraktı. Bu olayın basına yansımasından sonra tuzlukların popülaritesi arttı. Tuzlukları yabancı turistlerin Saddam Hüseyin’e benzettiğini ama Öcalan’a benzediğini ilk defa duyduklarını anlatan üretici firma yetkilileri 1999’da tasarladıkları “aşçı tuzluk” modelinin yurt içi ve yurt dışında 1 milyondan fazla satıldığını açıkladı. Bu trajikomik olay haliyle dünya basınının da gündemi oldu. Reuters ilgili haberinde şu satırlara yer verdi: “Sivil giysili polisler, restoran sahibini gözaltına alırken, 12 adet şişman tipli, bıyıklı, gür kaşlı ve şapkalı tuzluğa el koydular. Polis, tuzlukların Apo’ya benzediğini savunurken, kebapçının getirildiği karakolun amiri, ‘bu ne biçim suçlama. Apo duysa güler’ diye işgüzar polislere çıkıştı.” *** - İkinci haber 2007 yılından. Malumunuz o tarihte AK Parti iktidardaydı ve RTÜK’te AK Parti çoğunluğu vardı. Bakın RTÜK ilginç bir karara imza atmıştı. Bir RTÜK toplantısında, ünlü bir türküde geçen “imranlı” sözcüğünü (Sivas’ta bir ilçe adı) Öcalan’ın cezasını çektiği “imralı” diye anlayan uzmanının raporu görüşülmüştü. Kurul, rapor nedeniyle Ankara’nın sevilen radyolarından Çağdaş Radyo’ya 6 ay kapatma cezası vermişti. RTÜK uzmanının raporunda Türküde “imralım bir yana dünya bir yana” sözlerinin yer aldığı öne sürülerek “Bölücübaşına methiyeler düzen müzik parçası” ifadesi kullanılmıştı. - Üçüncü olay da 2009’dan. Ankara’da yaşanmış, Radikal Gazetesi’nde Mesut Hasan Benli tarafından haber yapılmıştı. Ankara Barosu avukatlarından Levent K. 1993 yılında kaybettiği babasının fotoğrafını masasının karşısındaki duvardaki Atatürk portresinin yanı başına astı. Ancak polise yapılan “Bürosuna Öcalan’ın fotoğrafını asmış” ihbarı üzerine Terörle Mücadele Ekipleri 26 Mart 2009’teKarakaş’ın bürosunu basmıştı. Polisler fotoğraftaki şahsın baba Hasan K. değil Öcalan olduğuna kanaat getirdi ve tutanak düzenledi. Bunun üzerine savcılık Levent K. hakkında soruşturma başlattı ve Ankara 11. Ağır Ceza Mahkemesi’nden alınan izinle avukatın Gölbaşı ilçesindeki bürosunda kapsamlı arama yapılmıştı. Saatler süren arama sonrasında polisler Levent K. ve sekreteri Gülşen G.’nin kullandığı bilgisayarların harddisklerine el koymuştu. Neticede uzun bir yargı sürecinin ardından fotoğrafın baba Hasan K. olduğu anlaşılmıştı. *** Bu aralar Öcalan’ın DEM Parti’lilere, iktidar partisi liderlerinin de kendi tabanlarına adeta tek ses olup “sürecin sabote edilmesine izin vermeyin” mesajı verdiğini görünce ve biraz önce tek tek yazdığım olayları anımsayınca “nereden nereye” diyesim geliyor. Ancak diyemiyorum. Zira hepsinin konjonktürel hedeflere odaklandığını görüyorum. Şimdi size 2025 yılından, iki gün önceki Evrensel Gazetesi’nden bir haber aktaracağım: İstanbul Cumhuriyet Başsavcılığı tarafından yürütülen soruşturma kapsamında Kürt yazarlar Mevlüt Aykoç, Sami Tan ve Ronayi Önen’in 2010 yılında çıkan bandrollü Kürtçe eğitim kitabı “Hinker” gerekçesiyle gözaltına alındığı ortaya çıktı. Sabah saatlerinde yapılan ev baskınlarında Mevlüt Aykoç İstanbul’da, Sami Tan Urfa’da, Ronayi Önen ise Diyarbakır’da bulundukları evlerden gözaltına alındı. Urfa İl Emniyet Müdürlüğünde tutulan Sami Tan’ın ifadesi talimatla alındı. Üç yazara gözaltında kitabın neden basıldığı, kitapta kullanılan fotoğrafların kime ait olduğu gibi sorular sorulmuş. Kıssadan hisse siz siz olun, siyasi çıkarlar üzerinde şekillenen konjonktürel gelişmelere bakıp hemen “nereden nereye gelmişiz” gibi iddialı cümleler kurmayın!",https://www.nefes.com.tr/yazarlar/deniz-zeyrek/tam-nereden-nereye-diyecektim-19997
Deniz Zeyrek,"Şara bizimkileri, Abdi DEM’lileri atlattı",12 Mart 2025 06:00,"9 Mart 2025 günü ajanslar Türkiye, Ürdün, Irak ve Lübnan’ın Amman’da gerçekleştirdiği Suriye konulu toplantının haberini geçiyordu. Haberde, Dışişleri Bakanı Hakan Fidan’ın “Bugün yaptığımız görüşmeler neticesinde, DAEŞ’e yönelik ortak bir operasyon ve istihbarat mekanizması kurulması konusunda anlaştık” sözlerine yer veriliyordu. Bu önemli bir gelişmeydi. Türk diplomatik kaynaklar, bu kararın “DAEŞ’le mücadele” adı altında ABD’nin desteğini alan (terör örgütü PKK’nın Suriye’deki kolu) YPG’yi ve SDG’yi boşa düşüreceğine dikkat çekiyordu. Böylece Amman’da alınan karar aynı zamanda SDG’nin (YPG’nin de) Suriye’den temizlenmesi sonucunu doğuracaktı. Haliyle bu başlığı gündemimizin en üst sıralarına koyduk. *** Gelin görün ki 10 Mart 2025 Pazar günü bambaşka bir gelişme yaşandı. DSG’nin başındaki Mazlum Abdi, önce ABD Merkez Kuvvetler Komutanı (CENTCOM) Michael Kurilla’yla buluştu. Ardından da ABD ordusuna ait Apache model bir helikopterle Şam’a gitti ve geçiş dönemi Suriye Cumhurbaşkanı Ahmed Şara’yla görüştü. Görüşme sonrasında ikili, dünya kamuoyuna bir anlaşma imzaladıklarını duyurdular. Sekiz maddeden oluşan anlaşmanın öne çıkan unsurlara göre, - Suriye’de çatışmalar duracak. - DSG, Suriye devlet savunma kurumunun bir parçası olacak. - Kürt toplumu, Suriye devletinin asli bir unsuru olarak kabul edilecek ve vatandaşlık hakları ile anayasal hakları güvence altına alınacak - Sınır kapıları ve petrol ve gaz sahaları dahil olmak üzere Suriye’deki tüm sivil ve askeri kurumlar Suriye devlet yönetimiyle birleştirilecek. *** Anlaşmanın genel çerçevesi böyle ama detayları oluşturulacak komiteler tarafından belirlenecek. Komiteler 2025 sonuna kadar uygulama modellerini belirleyecek. O süre boyunca YPG ve SDG kendi bölgelerinde tam kontrolü sağlayacak. Yaptığım görüşmelerden anladığım kadarıyla hedeflenen yapı, Irak’takinin bir benzeri. Irak’ın kuzeyindeki Kürt bölgesine benzer bir yapı Suriye’nin kuzey doğusunda da oluşacak. Sınır kapılarında Suriye devletinin bayrağı dalgalanacak, güvenlik güçleri Suriye ordusu üniforması giyecek ama SDG kendi hiyerarşik yapısını da bozmayacak (anlaşmada SDG’nin Suriye’nin savunma kurumunun bir parçası olacağı ifade ediliyor). Büyük ihtimalle Şam hükümetinde SDG’ye bakanlıklar verilecek. *** Anlaşmaya bakıldığında iki tarafın da geri adım attığı ve orta noktada buluştuğu görülüyor. Öyle anlaşılıyor ki arabuluculuk yapan ABD, iki tarafa da ciddi baskı yaparak tarafların geri adım atmasını sağlamış. YPG federatif bir yapı yerine Suriye devletinin bir parçası olmayı kabul etmiş. Şara da Kürtleri Anayasal bir ortak olarak kabul etmiş. Anlaşma YPG’nin siyasi kanadı PYD’nin başındaki isim, Salih Müslim’e de sorulmuş. Bakın Müslim “Bu anlaşma ile Rojava Devrimi perçinlendi diyebilir miyiz? En azından bölgesel anlamda Rojava statü kazandı diyebilir miyiz?” sorusuna ne yanıt vermiş: “Evet, perçinlendi diyebiliriz. Biz bu kadar savaştık ve bu kadar mücadele ettikten sonra sonuçta artık her şeye ortak oluyoruz; bunu diyebiliriz. Bu devletin her şeyine ortak oluyoruz. Yönetimine, anayasasına, yaşamına, ekonomisine, her şeyine ortak oluyoruz.” *** Şu anda HTŞ kökenli yeni Şam yönetimi Esad’a karşı devrim yaptığını söylüyor. Salih Müslim de son anlaşmanın terör örgütü YPG/PYD’nin hedefindeki “Rojova Devrimi”ni pekiştirdiğini iddia ediyor. İki taraf da devrimini perçinlediğine inandığına göre ABD’nin tarafları bir çeşit “kazan-kazan” durumuna ikna ettiği anlaşılıyor. Anlaşılan bir şey daha var. Amerika’yla anlaşırken Şara, kendisinin Ankara’nın sözünden çıkmayacağına inanan Türk yöneticileri, SDG de DEM’lileri fena atlatmış. Müsaadenizle yazımı asıl sorulması gereken soruyla bitireyim: “Silahları bırakacaklar mı bırakmayacaklar mı?” diye tartıştığımız YPG, Suriye’nin ortağı olurken Türkiye bu işten nasıl karlı çıkmış oluyor?",https://www.nefes.com.tr/yazarlar/deniz-zeyrek/sara-bizimkileri-abdi-demlileri-atlatti-21072
Deniz Zeyrek,Bu işte bir tuhaflık yok mu?,11 Şubat 2025 05:50,"Türkiye hem ekonomik hem demokratik hem de diplomatik olarak en kötü dönemini yaşıyor. - Ekonomik krizin derinleştiğini artık Diyanet dahi kabul etmiş, fetva hattından asgari ücretlilerle emeklilere fitre verilebileceğine dair fetva verebiliyor. Emeklinin, çalışanın düştüğü duruma bakar mısınız? - Memurlara ve memur emeklilerine yüzde 11 zam yapılmış, ocak ayı enflasyonu yüzde 5 çıkmış. Zammın neredeyse yarısı ilk aydan gitmiş. n Asgari ücretli zamlı maaşını almadan, maaşın 1040 lirasını ocak ayı enflasyonuna kurban etmiş. - Marketlerde etiketler sürekli değişiyor. Millet ucuz yumurta alabilmek için sabahın köründe kuyruğa giriyor. Mutfakta boş tencere hükümranlığı başlamış. - Mazot ve benzin 50 lira olmak üzere. - İşsizlik, özellikle de genç işsizlik had safhada. İş bulan da ücret düşüklüğü nedeniyle geçim sıkıntısı yaşıyor. - Deprem bölgesinde 60 milyar dolar harcanmış ve hala depremzedelerin üçte ikisi kalıcı konuta sahip olamamış. *** - Demokrasimiz ciddi bir var olma mücadelesi yaşıyor. Gün geçmiyor ki yeni bir temel insan hak ve özgürlüğü ihlal edilmesin. - Medya tam bir kıskaç altında. Bir taraftan gazeteciler hapsediliyor, bir taraftan RTÜK “öyle değil böyle yazacaksınız” diye gazetecilere ayar çekiyor. - Yargımız cezaevinde “meslekler koleksiyonu” yapıyor. Gazeteci, yazar, akademisyen, belediye başkanı, genel başkan, menajer derken bir de astrolog tutukladılar. Tutuklama kararları temel usul kanunlarına dahi uymaz hale geldi. - Egemenliğin tek sahibi olan TBMM yürütme organının belirlediği gündem dışında bir gündem yaratamıyor. Vekiller kritik yasaların geçtiği genel kurul toplantılarına dahi katılmıyor. Devlet Denetleme Kurulu’na yargı yetkisi verilen yasanın kabulünde sadece 305 milletvekili genel kuruldaydı. Bütün muhalefet vekilleri gelse engellenebilecek olan yasa, toplantıya sadece 69 muhalefet milletvekili katıldığı için 235 oyla kolayca geçti. *** Allahtan ABD ve İngiltere, İsrail’in de desteğiyle Esad’ı devirdi. İktidar şu anda dış politikada “başarı hikayesi” olarak Suriye’ye dört elle sarılmış vaziyette. O da bir çeşit “görevlendirme” gibi. Görevlendirmenin konusu da HTŞ’nin öfkeli asi çocuklarını (bu tanım Ahmet Davutoğlu ve ekibine aittir) kravat giymiş siyasetçilere dönüştürmek. Araplarla ilişkiler para alışverişi üzerine konulmuş ve para verme konusunda verilen sözler tutulmamış. Vadedilen paralar, yatırımlar Türkiye’ye gelmemiş. Avrupa’yla ilişkiler göçe indirgenmiş. Türkler vize sıralarında, pasaport kontrollerinde hayatları boyunca görmedikleri muamelelere maruz kalıyorlar. ABD’yle ilişkilerde adeta Trump’ın talep listesi bekleniyor. Rusya’yla ilişkiler Suriye sonrası limoni. Ülkedeki demokrasi ve hukuk devleti ilkeleri sarsıldıkça, Türkiye ekonomisinin dünyayla entegrasyonu da bir türlü gerçekleşmiyor. *** Bir ülke bu kadar önemli üç konuda böyle kötü yönetilirken, nasıl bir siyasi atmosfer beklersiniz? Elbette muhalefetin sesi daha gür çıkar, iktidar hep savunmada kalır ve hesap vermeye çalışır. Peki bizde durum bu mu? Hayır değil! İktidar hep suçlayıcı, hep baskın, muhalefet hep savunmada ve hesap verir pozisyonda. Cumhurbaşkanı Tayyip Erdoğan Kartalkaya’daki otel yangınının, depremzedelerin normal hayata dönememesinin hesabını dahi CHP’ye soracak! *** Alın size CHP’nin son durumu. Ülkenin birinci partisi. Hala anketlerde birinci. Ancak soruşturmalarla bunaltılmış, kendi kabuğuna çekilmiş, siyaset üretmeye çalışıyor. Bir de şimdi “iki forveti” karşı karşıya getirildi ve parti içinde önemli bir cumhurbaşkanlığı adaylığı krizi çıktı. CHP yönetimi soruşturmalar karşısında Ekrem İmamoğlu’nu aday yapıp koruma altına almak istiyor. Ancak Mansur Yavaş çok erken olduğunu gerekçe göstererek ön seçime katılmayacağını açıkladı. Ha Kemal Kılıçdaroğlu’nun kaybettiği kurultayın intikamını almak için yaptıklarını da unutmamak lazım. Şimdi de “bir ihbarla” kurultayla ilgili “parayla oy satın alındı” soruşturması açıldı. Tanık da Kemal Kılıçdaroğlu! *** Artık çevremdeki herkesten “Şimdi Demirel olacaktı, iktidarı nasıl sallıyordu” gibi cümleler duyuyorum. CHP’li troller bunları yazıyoruz diye sosyal medyada bize saldıracaklarına, “İktidarın halk desteği dibe vurmuş. Yerel yönetimler bizde, güç bizde, halk desteği bizde ama iktidar daha baskın ve biz hep savunmada. Bu işte bir anormallik yok mu?” desinler. Demeyeceklerse de “Tayyip Erdoğan çok şanslı” deyip siyasete kafa yormasınlar!",https://www.nefes.com.tr/yazarlar/deniz-zeyrek/bu-iste-bir-tuhaflik-yok-mu-14511
Deniz Zeyrek,Kartalkaya yangınıyla ilgili 9 soru,05 Şubat 2025 06:00,"Birileri eminim Teğmenler soruşturmasına dua ediyor, teğmenler tartışmasının derinleşmesini arzuluyor. Kimler mi? Elbette Bolu Kartalkaya’daki otel yangınının büyüyüp bir felakete yol açmasına neden olan eksiklikleri görmezden gelen resmi yetkililer. Otel yangını ne kadar az konuşulursa o kadar çabuk unutulacak neticede. Unutulunca da hesap sorulmasından kaçacaklar. Yok öyle yağma! Konunun gündemden düşmesine izin vermeyeceğiz. Birileri unutturmaya çalışsa da biz onlara hatırlatacağız. Günlerdir konunun uzmanlarıyla, o oteli iyi bilen turizmcilerle, bürokratlarla konuşuyorum. *** Bir demet soru hazırladım ve o soruları şimdi huzurunuzda yetkililere soruyorum: 1- Oda sayısı ilk planda 150 olan bu otel, 2019’da 200 odalı hale getirildi mi? 2- Turizm Bakanlığı 2021’de yaptığı denetimde eklenen 50 odayı belgeye yazdı mı? 3- 2024 yılında yapılan denetimde acil durum planlarına, yangın merdivenine, yönlendirmelere bakıldı mı? Yoksa yönetmelik değişikliği gerekçe gösterilerek bu denetimler es mi geçildi? 4- Binaların yangından korunması hakkındaki yönetmelikte mevcut binalarda alınması gereken tedbirlerin tamamlatılması için 31 Aralık 2023’e kadar süre verilmişti. Kültür ve Turizm Bakanlığı tesislerin hepsinden bunu istedi mi? Bazı işletmelerden istemediyse neden istemedi? 5- Eski tesislere verilen yangından korunma önlemlerinin alınması süresi 2023 Aralık ayında dolduğu halde neden 2024 yılının önce mayıs sonra ağustos ayına kadar uzatıldı? 6- Süre verilen otellerin çalışmaya devam etmesine neden izin verildi? 7- Bu tesislerden, Turizm Geliştirme Ajansı’ndan parayla temin edilen güvenli turizm sertifikası, sürdürülebilirlik sertifikası almaları yerine itfaiye gibi kuruluşlardan uygunluk belgesi alınması neden şart koşulmadı? 8-Yangından sonra mühürlendiği açıklanan 4 binden fazla otelin gerçek mühürlenme nedenleri nelerdir? 9- Mevzuatta yapılan ve belediyeleri devre dışı bırakıp bütün yetkileri Turizm Bakanlığı’nda toplayan değişiklikler olmasaydı, bu üzücü olay yaşanır mıydı? ( - Örneğin Turizm Tesislerinin Belgelendirilmesi ve Niteliklerine ilişkin 2005 tarihli Yönetmelik var. 2019’da yapılan değişiklikle otel sahipleri yerel yönetimleri pas geçerek kapasite artırabildiler. Denetimlerde tespit edilen yeni yapılmış bölümler kapasiteye eklendiği gibi, mevcut ruhsatlara uygunluk sorgulanmadı. - Örneğin, 2024 tarihli iç genelgelerle ruhsat veren kurumlara bildirilmesi amacıyla yangın önlemlerindeki eksikliklerin tespit edilmesi fiilen durduruldu. - Örneğin, 2019 tarihli Turizm Tesislerinin Niteliklerine İlişkin Yönetmelik’in 17. maddesinde yer alan “denetimlerde acil durum planlarına bakılması” konusundaki madde 22 Aralık 2024’te değiştirildi ve denetimler acil durum planlarına bakılmadan yapılmaya başlandı.) *** Sıraladığım bütün soruların cevabı bende mevcut. Ancak, ilgili bakanlığın bu yazıyı üzerine alıp açıklama yapmasını bekliyorum ve kendilerini nasıl savunduklarını merak ediyorum. Bakın Kartalkaya yangını 21 Ocak 2025 günü oldu ve üzerinden 15 gün geçti. İçişleri Bakanı Ali Yerlikaya bütün sorumluların, ilgililerin, yetkililerin yani bütün detayların 10 gün içinde ortaya çıkacağını söyledi ama 15 gün geçmesine rağmen Bolu Belediyesi’nden iki kişi dışında resmi bir görevli adli soruşturmaya dahil edilmedi. Otelin patronları sorumluları aşçıları tutuklandı. *** Yapılan yönetmelik değişiklikleri, Bakanlığın bu değişiklikleri savunurken yaptığı açıklamalar arşivde duruyor. İyi incelendiğinde görülecektir ki bütün denetim ve sorumluluk Turizm Bakanlığı’nda ve il idaresi bünyesinde il müdürlükleri bulunan diğer bakanlıklara devredilmiş. Bolu Belediyesi tamamen dışlanmış. Buna rağmen hiçbir yetkisi olmayan Bolu Belediyesi’nden iki kişi tutuklanırken, Turizm, İçişleri, Çevre ve Şehircilik ile Çalışma ve Sosyal Güvenlik Bakanlıklarından hiç kimseye dokunulmaması en basit tabiriyle “iktidar korumacılığı”. *** Cumhurbaşkanı Tayyip Erdoğan, “bizim uhdemizdeyse gereğini yaparız” demişti. Belgeler ve cevapsız sorular gösteriyor ki kendi uhdelerinde olan sorumlular var. Yangında ölenlere, o küçücük sabilere yüreği yanan millet, o sorumlular için gereğinin yapılmasını arz ediyor ve bekliyor.",https://www.nefes.com.tr/yazarlar/deniz-zeyrek/kartalkaya-yanginiyla-ilgili-9-soru-13156
Deniz Zeyrek,İbn Haldun’un test zamanı!,06 Mart 2025 06:00,"Bugün yine ağır sıkıcı siyasi konuları yazacaktım: NEFES’in dünkü manşetinde yansıttığı “CHP’ye kıskaç” haberi, Üç tutuklu belediye başkanı (Esenyurt, Beşiktaş, Beykoz), Gazetecilerin yargılandığı davadaki trajikomik durumlar, Sevgili Suat Toktaş’ın 34 gününü boşu boşuna 10 metrekarelik bir hücrede geçirmesi... İstanbul Büyükşehir Belediye Başkanı Ekrem İmamoğlu’nun bir ayda üçüncü defa mahkeme huzuruna çıkıp trajikomik sorulara yanıt vermek zorunda kalması… Düşük maaşlı halkımızın karşısında bir tarafta zam zulmü, bir tarafta vergi kıskacı ve bütün bunlar yaşanırken DEM’lilerin iktidarla “Demokratik toplum oyunu” oynaması... *** Ancak sosyal medyada dolaşırken önüme eski Amerikan başkanlarından Ronald Reagan’ın 1980’lerde İbn Haldun’dan yaptığı bir alıntı düştü. Reagan o alıntıda gençliğinde ekonomi okuduğuna dikkat çekip, İbn Haldun’un “İmparatorlukların başında gelirler yüksek vergiler düşüktür, imparatorluklar çökerken ise gelirler düşer vergiler artar” sözlerini anımsatıyor. İbn Haldun 14. yüzyılın sonunda yaşamış ve gerçekten de sosyoloji, ekonomi ve tarih gibi alanlarda çok önemli bir düşünür haline gelmiş. Batının en çok referans gösterdiği Doğulu düşünürlerden biri olmuş. *** İbn Haldun’un vergi konusundaki sözleri size de tanıdık gelmiyor mu? AK Parti iktidarının 22. yılında AK Parti’nin oyları her geçen gün düşerken gelirlerimiz düşüyor ve vergilerimiz artıyor. İbn Haldun’un tespitleri vergiyle sınırlı kalmıyor. Devletler (o dönemde beylikler, imparatorluklar) konusunda da önemli tespitler yapıyor. Sıkılmazsanız eğer, devletin beş aşamasına dair yazdıklarını özetlemek isterim: - Birinci aşama: Fetih ve kuruluş aşaması. Bu aşamada devlet/iktidar alınır. Siyasi sosyal yol arkadaşlarıyla bir düzen kurulur. Lider eşitlerin birincisi gibi öne çıkar. - İkinci aşama: Hükümdar, iktidarı tekeline almaya başlar. Kendisini başa getiren doğal dayanışmayı, gücü paylaştığı kişi ve grupları tasfiye eder. Siyasi sosyal yol arkadaşları yerine doğrudan kendisine bağlı asker ve bürokratlardan oluşan bir yönetici eliti yaratır. Bir de bilginlerden (akademisyenlerden) danışmanlar temin eder. - Üçüncü aşama: Ekonomik refahın arttığı, kültürel unsurların geliştiği bir yükseliş ya da lüks ve debdebe aşamasıdır. Bu aşamada hükümdar gelirini artırmak, tebaasının vergilerini azaltarak devletin mali kaynaklarını artırmak, kentleri güzelleştirmek için uğraşır. Geride güzel mimari eserler bırakma çabasına girer. - Dördüncü aşama: Doyum, tatmin ve kendini beğenme aşaması. İstikrarın egemen olduğu, yönetimde yenilikçi hiçbir girişimin olmadığı, eski yönetimlerin taklit edildiği ve bundan ayrılmanın devleti yıkacağına inanılan (beka öncelikli) bir aşama. Hem yönetenler hem yönetilenler bu istikrar ve refahın ebediyen devam edeceğine inanırlar. Ancak bu aşama içinde farkına varılmadan gerileme ve çözülme başlamış ve devlet son aşaması olan sefahat ve israf aşamasına geçmektedir. - Son aşama: Sefahat, israf ve çöküş aşaması. Bu aşamada hükümdarın ekonomik ve toplumsal olayları kişisel arzularına göre yönetmeye çalışmasıyla, devlette iyileşmesi olanaklı olmayan hastalıklar ortaya çıkar. Hükümdarın kontrol altına aldığı askeri ve sivil bürokrasi yani devlet varlığını sürdürmek için vergileri artırmak zorunda kalır. Artan vergi oranları ekonomik faaliyetlerin azalmasına neden olur ve hükümdarın amacının tersine devlet gelirleri azalır. Yönetilenlerin devletten beklentileri zayıflar ve umutsuzluk yayılır. Ekonomik faaliyetler duraklar, insanlar uzun vadeli planlar yapamaz olurlar. Devlet/İktidar çözülmeye başlar. *** İbn Haldun bunları 14. yüzyılın sonlarına doğru yazmış ama eminim okuduğunuzda birçoğunuz güncelle benzerlikler kurmuşsunuzdur. Benim kurduğum benzerlik özellikle de vergiler ve gelirlerle ilgili olan durum. Ülkede yaşayanların geliri düşüyor ve vergiler sürekli artıyor. Yedi asır sonra İbn Haldun’un devlet teorisinin testini yapmak da bize düştü. Bakalım Cumhuriyet çağında vergilerin arttığı ücretlerin azaldığı bu dönem ilk seçimlerde iktidar açısından nasıl bir sonuç doğuracak?",https://www.nefes.com.tr/yazarlar/deniz-zeyrek/ibn-haldunun-test-zamani-19748
Deniz Zeyrek,Sahte içki devletin eseridir,19 Şubat 2025 06:00,"Yazıyı yazmadan önce şu bilgiyi vereyim: Alkol ve sigara konusunda Yeşilaycı sayılırım. Sigaraya hiç tahammül edemem. Alkolle ilişkimi de sosyal içici seviyesine dahi çıkaramadım. Bu tavrımın tek nedeni ikisinin de insan sağlığına zararlı olduğunu düşünmemdir. Malumunuz, bu aralar sürekli sahte içkiden ölüm haberleri okuyoruz. Başkent Ankara’da en son 58 kişinin öldüğü ve 40 kişinin yoğun bakımda olduğu yazıldı. Haberler o kadar tuhaf ki hiçbir detay yok. Mesela “58 kişi ne kadar zamanda öldü” sorusunun yanıtı yok. Mesela “58 kişi nerede öldü” sorusunun yanıtı yok. Biz de detayları arayıp bulmaya ipuçlarını değerlendirmeye çalışıyoruz. Ankara’daki ölümlerle ilgili soruşturmalara bakan adliyenin konumu en önemli ipucu. Sincan’daki Batı Adliyesi’ni kastediyorum. Zira ölümlerin önemli bölümü, Ankara’nın ilçelerinde, bir nevi kırsalında meydana geliyor. Çünkü insanlar sahte içkileri bir yerlerden satın alıp evlerinde ya da piknik misali buluşmalarda içiyor. Kanaatimce sahte içki meselesinin iki önemli boyutu var: *** - İlk boyutu aynı zamanda meselenin özünü oluşturuyor. O da şu: Devletimiz alkollü içkileri en büyük gelir kapılarından birine dönüştürmüş. 70 cl’lik ve yüzde 45 alkollü bir içkinin bugünkü vergisiz satış fiyatı 361 lira 48 kuruş. Ancak üzerine önce 430 lira 19 kuruş (maktu hale getirilen) ÖTV ekleniyor. ÖTV’li fiyata da 158 lira 33 kuruş KDV ekleniyor. Etti mi size 950 lira? Gördüğünüz gibi 950 liraya satılan alkollü bir içkinin yüzde 62’si yani 589 lirası vergiden ibaret. Şimdi gelin alkollü içkilerdeki fiyat artışını gösteren bir örnek görelim: Bu ilan 2008’de günlük satılan bir gazetede yayınlanmış (O tarihlerde alkol reklamı yapılabiliyormuş). Fiyatı 19.90 lira. Şimdi gelin Merkez Bankası’nın enflasyon hesaplayıcı uygulamasından açıklanan resmi enflasyon rakamlarına göre bugün aynı içkinin kaç lira olması gerektiğine bakalım: O tarihten bu yana enflasyon yüzde 1657 olmuş. Yani 19.90 liranın 16.57 kat artmış olması lazım. O da ne çıkıyor dersiniz? 349 lira. Biraz önce aktardığım vergisiz fiyatla neredeyse aynı. Bir başka detay daha: 2010 yılında aynı içkinin bir litresi için maktu ÖTV miktarı 51 lira 88 kuruşken bugün bin 365 lira 71 kuruş. Sadece vergideki 15 yıllık artış yüzde 2 bin 553. Şimdi elinizi vicdanınıza koyun ve söyleyin: Bu fahiş vergiler sahte içkiyi teşvik değil nedir? İnsanlar pahalı olduğu için alkol almaktan vazgeçiyor mu? Maalesef hayır. Tersine, alkollü içkiye ucuz bir şekilde ulaşma çabasına giriyor, bazen de ucuz olduğu için gayri yasal yöntemlerle üretilip piyasaya sürülmüş içkileri alıyorlar. Bu da maalesef ölümlerle de sonuçlanan o olayların yaşanmasına neden oluyor. Bu durumda “sahte içki devletin eseridir” dersem yalan olur mu? *** - İkinci boyut, sosyal yaşamı dizayn etmekle ilgili bir durum. Sahte içkiler en çok merdiven altı ortamlarda üretilmesine ve piyasada el altından satılmasına karşın, haberleri servis eden kurumlarımız, sanki bütün sahte içkiler eğlence mekanlarında, barlarda, meyhanelerde satılıyormuş gibi bir algı yaratmaya çalışıyorlar. Bu algıyı yaymak için de yok efendim şu lokantada sahte içkiden şu kadar insan ölmüş, yok efendim şu lokantada şu kadar sahte içki yakalanmış gibi dedikodular yayıyorlar. İnsanlar alkollü içki satılan mekanlara gitmesin diye ortaya konulan bu çaba, kentleri sosyal olarak şekillendirme çabasının da bir sonucu olsa gerek. *** Ne büyük çelişki değil mi? Bir taraftan dini gerekçelerle alkollü içkilerin tüketilmesini engellemeye çalışacaksınız. Diğer taraftan alkollü içkileri devletin en önemli gelir kalemlerinden biri yapacaksınız. Çok merak ediyorum devletten maaş alan o muhafazakâr bürokratlarımız, din adamlarımız, emniyet müdürlerimiz maaşlarında alkolden gelen vergilerin de bulunduğunu biliyorlar mı?",https://www.nefes.com.tr/yazarlar/deniz-zeyrek/sahte-icki-devletin-eseridir-16379
Deniz Zeyrek,Chat GPT dahi Türkiye’den umutsuz!,12 Şubat 2025 06:00,"Bugün size dünya tarihine geçmiş bir dönemin temel özelliklerini yapay zekâ programı Chat GPT aracılığıyla aktaracağım: İdeolojik cadı avı: İktidarın yanında olmayan bütün kesimlerin kesin kanıtlar olmadan etiketlenmesi, itibarsızlaştırılması, suçlanması... Özellikle siyasetçilerin, akademisyenlerin, gazetecilerin, sanatçıların hedef alınması. Baskıcı yasalar ve kara listeler: Bazı yasalar çıkarılarak birçok kişi hakkında soruşturmalar açılması, “kara listeler” oluşturulması... Basın ve akademiye baskı: Basını ve akademiyi susturma çabası. İktidar yanlısı olmayanlara sunulan iki seçenek: - Soruşturma, gözaltı, cezaevi - Cezalandırılma korkusuyla oto-sansür. Mahkemelerin Siyasi Kullanımı: Birçok kişinin delilsiz yargılanması, soruşturulması ve hapisle cezalandırılması. Yargı bağımsızlığının ciddi şekilde zarar görmesi... *** Size “bu dönem hangi dönem?” diye sorsam ne dersiniz? Görmüş geçirmiş, tarihe meraklı bazılarınız “istibdat dönemi” diyebilirsiniz. Büyük ihtimalle önemli bir kısmınız “Türkiye ve şu an” dersiniz. Zira yaşadıklarımıza çok benziyor. - İktidar, kendisinden olmayan kesimleri terör, darbecilik, halkı galeyana getirmek gibi gerekçelerle etiketliyor, itibarsızlaştırmaya çalışıyor. Siyasetçiler, akademisyenler, sanatçılar, gazeteciler hedef alınıyor. - Dezenformasyon Yasası çıktığından bu yana önüne gelene soruşturma açılıyor. Etki Ajanlığı yasası çıkmadı ama etki ajanlığı suçlaması iddianamelere, soruşturma metinlerine girmeye başladı. Ortalıkta gözaltına alınacakların listeleri dolaşıyor. - Gün geçmiyor ki yeni bir gazeteci ya da gazeteciler soruşturmaya tabi tutulmasın, gözaltına alınmasın. Zaten Akademi susmuş vaziyette. Boğaziçi Üniversitesi akademisyenlerinin başına gelenler dahi akademinin durumunu özetliyor. - Yargı muhalefeti yola getirme aracına dönüşmüş vaziyette. Günlerdir muhalefet partilerine yönelik yargı uygulamalarını konuşuyoruz. *** Türkiye’ye benzetmiş olanlar üzülmesin ama benim ilk bölümde aktardıklarım ABD’de McCarthy döneminde yaşananlardı. Ne kadar benziyor değil mi? Yine Chat GPT’ye sordum: “Türkiye’de bugünlerde yaşananlarla McCarthy dönemi arasında yaşananlar arasında hiç mi fark yok?” Bakın nasıl bir yanıt verdi: - McCarthy dönemindeki baskılar daha çok komünizm korkusu üzerinden şekillenmişti. Türkiye’de ise terör suçlamaları, darbe girişimi ve siyasi muhalefetle ilişkilendirme gibi farklı dinamikler etkili oluyor. - ABD’de McCarthy’nin etkisi 1954’te Senato tarafından sona erdirildi ve süreç demokratik mekanizmalar sayesinde dengelendi. Türkiye’de ise mevcut baskıların ne kadar süreceği ve nasıl bir dönüşüm geçireceği belirsiz. - ABD’de sistemin kuvvetler ayrılığına dayanması, McCarthy sonrası normalleşmeyi sağladı. Türkiye’de ise yürütme organının yargı ve yasama üzerindeki etkisinin artması, sistemin yeniden dengeye kavuşmasını zorlaştırıyor. *** Yapay zekanın dahi Türkiye için umutsuz olması ne kadar kötü bir durum değil mi? Menajerlerin, astrologların tutuklandığı, bir dönem dizisi üzerinden darbecilik tartışmasının yaşandığı bir ülkede farklı bir sonucu nasıl bekleyebiliriz ki? Türkiye’yi yönetenlerin durumun vahametini fark etmesini beklemiyorum. Zira yaşananların hepsi onların eseri. İktidarda kalmak için her şeyi mübah görüyorlar. Ancak “siyasetçi” kimlikleriyle iktidarın parçası olan isimlerin artık seslerini yükseltmesi gerektiğine inanıyorum. Hazır büyük kurultaya gidiyorken AK Parti’nin kendi içinde bir yüzleşme yaşaması gerekmiyor mu? Partinin kurucu önderlerinin, ideologlarının, halen partinin yönetiminde bulunan kıdemli isimlerin, Çukurambar mekanlarında kendi aralarında dillendirdikleri eleştirileri ülkeyi yönetenlere aktarmalarının zamanı gelmedi mi? “Biz ne zaman bu kadar yasakçı bir parti olduk” ya da “Biz ne zamandan bu yana yargı eliyle rakiplerimize operasyon çeker, siyaseti dizayn eder olduk” gibi soruları sormak “hukukçu”, “demokrat” gibi sıfatları kendilerine yakıştıran AK Partililerin görevi değil mi? Sayın Efkan Ala, Sayın Mustafa Elitaş, Sayın Abdullah Güler, Sayın Özlem Zengin, Sayın Abdulhamit Gül, Sayın Hayati Yazıcı, Sayın Yasin Aktay, Sayın Yalçın Akdoğan, Sayın Mustafa Şen... Sahi siz bu konularda ne düşünüyorsunuz?",https://www.nefes.com.tr/yazarlar/deniz-zeyrek/chat-gpt-dahi-turkiyeden-umutsuz-14743
Deniz Zeyrek,Erdoğan’ın şifreleri...,20 Şubat 2025 04:00,"Cumhurbaşkanı Tayyip Erdoğan’ın AK Parti TBMM Grup toplantısını baştan sona canlı izledim. Dikkatimi çeken birkaç noktayı sizinle paylaşmadan önce iktidar ile muhalefet grup toplantıları arasındaki en temel farkı yazmak istiyorum. İktidar partilerinin grup toplantılarında eski Sovyet cumhuriyetlerindeki parti toplantılarına benzer bir düzen oluşmuş. Dinleyici koltuklarında grup mensupları ve bakanlar dışında kimse olmuyor. AK Parti grubundaki izleyici tribünlerini saymazsanız, konuşmacının insicamını ya da göz zevkini bozacak hiçbir dağınıklık olmuyor. Muhalefet partilerinde ise tıklım tıklım salonlarda erken gelen oturur tarzı kalabalık bir düzen var. Haliyle muhalefet grup toplantıları daha renkli geçiyor. *** Şimdi gelelim Erdoğan’ın grup konuşmasında dikkatimi çeken bazı noktalara: * Cumhurbaşkanı Erdoğan, grup konuşmasında CHP’yi çok önemsediğini saklayamadı. Konuşmanın girişinden itibaren bütün konuları getirip CHP’ye bağladı. Kendisiyle Özgür Özel’i, AK Parti’yle CHP’yi kıyaslayıp durdu. Malezya, Endonezya ve Pakistan ziyaretlerini anlatan videoda dahi birkaç yerde CHP’ye parantez açıp kendileriyle kıyasladı. * Cumhurbaşkanı Erdoğan, konuşmasında altı defa “CHP”, üç defa “ana muhalefet”, diyerek dokuz defa CHP’yi andı. Cumhurbaşkanı’nın konuşmasında tamamı yakınma ve eleştiri cümlelerinde kullanılarak tam 18 defa “muhalefet” sözcüğü geçti. * Cumhurbaşkanı Erdoğan, konuşmasında bir defa “CHP lideri”, bir defa Özgür Özel ve sekiz defa “Sayın Özel” olmak üzere tam 10 defa CHP lideri Özgür Özel’i andı. * İlk defa Ekrem İmamoğlu’nun kullandığı, Özgür Özel’in devralmasıyla CHP’nin yeni sloganına dönüşen “Ya hep beraber ya hiçbirimiz/Kurtuluş yok tek başına!” dizeleri de belli ki Erdoğan’ın radarına takılmış. Erdoğan bu kez kendini şiir üzerinden Özel’le kıyaslama yolunu seçti ve konusu “sözün gücü” olan bir dörtlük okuyarak adeta “Söz konusunda benimle baş edemezsin” mesajı verdi. * Erdoğan bir saatlik konuşmasında, emekli maaşları başta olmak üzere ücretlerin düşüklüğü, enflasyonun yüksekliği ve hayat pahalılığı ve iktidarın bu sorunları bertaraf etmek için uyguladığı projelere dair tek kelime geçmezken, TÜSİAD’a da geniş bir yer ayrıldı. Erdoğan’ın konuşmasında 16 defa TÜSİAD ifadesi duyuldu. *** Bu detaylar size önemli gelmeyebilir ama bence iktidarın durumunu yansıtması açısından önemli ipuçları veriyor. * Birincisi, Erdoğan memleketin refahına dair bir umut ışığı sunamıyor ve seçmenini yine “düşman yaratma” siyasetiyle birleştirmeye çalışıyor. * İkincisi, Erdoğan, kendisini anlatmak yerine rakiplerini kötüleme, bunu yaparken de eski yöntemlerle tabanını birleştirme yolunu seçiyor. Güneydoğu Asya seyahatiyle ilgili videoda, CHP’yi kötülemek için, Özgür Özel’in yüksek vergileri anlatmak için rakı örneği verdiği bölümü göstermesi de muhafazakâr kanadın birleştirilmesi amacına hizmet ediyordu. Oysa ekonomik krizin bu denli derinleştiği, iktidarın bu krizi bitireceği umudunun tükendiği ortamlarda düşman yaratma, muhafazakarlığa oynama gibi çabaların hiçbir zaman sonuç vermeyeceğini Erdoğan’ın konuşma metnini yazanlar da çok iyi biliyordu. *** Erdoğan’ın kocuşmasındaki TÜSİAD Bölümüne gelince, “Devletin imkanlarından artık nemalanamıyorsunuz, o nedenle böyle açıklamalar yapıyorsunuz” mealindeki geniş bölüm, Türkiye’deki yeni ekonomik düzenin de özeti gibiydi. Erdoğan’ın konuşması sonrasında ekonomi dünyasını yakından bilen biriyle sohbet ederken, “Erdoğan TÜSİAD’ı bombaladı” dedim. “Yanılıyorsun” diye başladı ve anlattı: “Türkiye ekonomisinin dinamosu hala TÜSİAD. Erdoğan’ın etrafındakiler hala kendilerine çalıştıkları için ‘tüketici’ konumundalar. Üstelik karlarını da yurt dışına kaçırıyorlar. Erdoğan ne derse desin, TÜSİAD’a ihtiyacı var. TÜSİAD sermayesi ülke dışına kaçarsa ki kaçmaya başladı, Türkiye bu krizlerden kurtulamaz.” Son dönemde yatırımlarını ve karlarını ülke dışına taşıyan Ülker, Şahenk, Ciner gibi büyük grupları da anımsatınca kendisine hak verdim. *** İktidarın her geçen gün zayıfladığı, bunu devlet organları ve yargının kullanıldığı güç gösterileriyle saklamaya çalıştığı bir ortamda gerçek bir şekilde kendini gösteriyor. Erdoğan’ın dünkü konuşmasındaki şifreler de iktidarın CHP’den, Ekrem İmamoğlu’ndan, muhalefeti destekleyecek açıklamalar yapan TÜSİAD’dan çekindiğini ortaya koyuyor.",https://www.nefes.com.tr/yazarlar/deniz-zeyrek/erdoganin-sifreleri-16646
Deniz Zeyrek,Ya hep beraber...,05 Mart 2025 06:00,"Bertolt Brecht’in ünlü şiiri CHP sayesinde yeniden dilimize dolandı. “Kurtuluş yok tek başına/Ya hep beraber, ya hiç birimiz...” Her ne kadar Cumhurbaşkanı Tayyip Erdoğan “terör örgütü sloganı” ilan etse de bu dizeler, vahşi kapitalizm karşısında işçi sınıfının, baskıcı rejimler karşısında halkın tek kurtuluş yolunu gösteriyor. - Güncel bir örnek vereyim: Çayırhan’daki madenciler ya hep beraber direnecekler ya kaybedecekler. Belki özelleştirme sürecini durduramazlar. Ancak yeni gelen patron karşısında bütün kazanılmış haklarını koruyabilirler. Ancak birlik olamazlarsa işleri başta olmak üzere bütün haklarını kaybederler. - Bir başka örnek daha vereyim: “Demokratik toplum, hukuk devleti, temel hak ve özgürlüklerin korunması” meselesi... Bir ülke demokratik olma özelliğini kaybederse, yöneticiler ve çevrelerindeki dar grup dışında bütün vatandaşlar temel hak ve özgürlüklerini kaybeder. Bir ülke hukuk devleti olma özelliğini kaybederse adalet o ülkeye uğramaz. Haliyle de o ülkenin yurttaşları hiçbir zaman adalet duygusunu tam olarak yaşayamaz. İktidar mensupları ve çevrelerindeki dar grup dışında hiçbir dini, etnik ve mezhepsel grup, hiçbir azınlık grubu bu olumsuzluklardan vareste tutulamaz. *** Böyle bir giriş yapmamın nedenini şimdi arz edeyim. Bu aralar MHP lideri Devlet Bahçeli ile DEM Partililer arasında şaşırtıcı bir pozitif iletişim var. Sayın Bahçeli, DEM Partililerin iyilik meleğine dönüşmüş durumda. Hepsinin durumlarıyla, sağlıklarıyla yakından ilgileniyor, telefon ederek hâl hatır soruyor, sorunlarının çözümünde yapabileceği şeyler olup olmadığını soruyor. DEM yöneticileri, ileri gelenleri neredeyse talih kuşu bekler gibi Devlet Bahçeli’nin kendilerini aramasını bekliyor. Bahçeli Pervin Buldan’ı aradı... Bahçeli Ahmet Türk’ü aradı... Bahçeli Selahattin Demirtaş’ı aradı... Bahçeli Sırrı Süreyya Önder’i aradı... Neredeyse Bahçeli’nin aramadığı DEM’li yöneticiler kendilerini kötü hissedecek! *** Kayyum uygulamaları, DEM Partililere yönelik baskılar, iktidarın “konunun bizimle ilgisi yok” havasında mesajlar vermesi de DEM Parti ileri gelenleri için çok kayda değer gelişmeler değil artık. Onlar için önemli olan Bahçeli’nin sürece ilgisini kaybetmemesi. Bu nedenle Bahçeli’yi öve öve, nezaketini anlata anlata bitiremiyorlar. Hepsi on yıllardır başlarına gelen baskıları, yattıkları hapisleri, kayyumları unutmuş. Bahçeli’yle barış halayı çekmeye hazırlanıyor. Bahçeli’den “daha halay çekeceğiz” sözünü bizzat duyan Sırrı Süreyya Önder dahi aynı havaya girmiş. Birinci aşamada Öcalan’ın çağrı yaptığını, ikinci aşama olarak Türkiye’ye demokrasi geleceğini anlatıyor. *** Sanki Türkiye’de yaşamıyorlar. Sanki kayyum atanan belediyeler onların değil. Sanki bir tarafı olmakla suçlandıkları “Kent uzlaşısı” suçunu ilan eden bu iktidar değil. Sanki bu ülkede gazeteciler göz altına alınıp tutuklanmıyor. Sanki bu ülkede sabahın dördünde belediye başkanlarının evleri basılmıyor. Sanki memlekette iktidar mensupları için ayrı hukuk muhalefet için ayrı hukuk uygulanmıyor. Sanki Ekrem İmamoğlu’na soruşturma üzerine soruşturma açılmıyor. Sanki Ahmet Özer 12 yıl önceki çözüm sürecinde akil insan ilan edilip Remzi Kartal’la görüştüğü için tutuklanmamış. Uzatmaya gerek yok. Sanki Türkiye’ye demokrasi gelmiş. *** Bu süreçte bir tuhaflık olduğunu anlatınca bazı PKK’lılar ve DEM’liler sosyal medyadan bize sallıyor: “Biraz da Türkler yaşasın antidemokratik şeyleri. Hep biz mi yaşayacağız?” Bu hissiyatın bu aralar bütün DEM’lilerde olduğunu görüyorum. Türkiye’de sadece kendilerine demokrasi geleceklerini bekliyorlarsa yanılıyorlar. Nereden mi biliyorum? Bertolt Brecht’in de yıllar önce yazdığı gibi: “Kurtuluş yok tek başına ya hep beraber ya hiçbirimiz.”",https://www.nefes.com.tr/yazarlar/deniz-zeyrek/ya-hep-beraber-19521
Deniz Zeyrek,İşin suyunu çıkarmamalı!,03 Mart 2025 06:00,"Zorlu şirketler grubundaki bir iç yazışma iki gündür tartışma konusu. Şirket bünyesindeki Vestel’in CEO’su Ergün Güler, bir mesajla ramazanı kutlamış. Zorlu’nun CEO’su Cem Köksal da şirkette 70 yıldır böyle bir kutlama geleneği olmadığı yönünde bir uyarı mesajı göndermiş. Belli ki Ergün Güler uyanık biri. Gözünü en tepeye dikmiş. İktidarla yakın temas içinde olan patronunun dikkatini muhafazakâr yanına çekmeye çalışmış. Belli ki Cem Köksal da Ergün Güler’in bu tavırlarının farkında ve rahatsız. Bu son hareketini de aynı amaca giden bir adım olarak görmüş. İkili arasındaki rekabet, personel karşısında bir güç gösterisine dönmüş. *** Ergün Güler’in mesajı içerik olarak tartışılmaya değmez. Zira ramazan başladığında kutlama gayet insani bir harekettir. İlk sahurun olduğu gece sosyal medya sitelerinde öne çıkan “Ramazanınız mübarek olsun”, “Ramazan-ı Şerif mübarek olsun”, “Hoşgeldin 11 ayın sultanı” ve “Ramadan mubarak” gibi mesajlar da bunun göstergesidir. Ayrıca ramazanın gelişini sadece insanlar değil devlet başkanları dahil, yöneticiler de kutlar. Özellikle Hristiyan ülkelerin yöneticileri hem dünyadaki hem ülkelerindeki Müslümanlara benzer mesajlar verirler. Dolayısıyla, paylaşma niyeti ne olursa olsun Ergün Güler’in mesajı herhangi bir nedenle hiyerarşik bir tepkiyi hak etmeyen, sıradan bir kutlama mesajıdır. *** İşin Cem Köksal boyutuna gelince. Öncesinde aralarında neler geçti bilmiyoruz ama Ergün Güler’in bu hareketini “bardağı taşıran son damla” olarak görmüş, bu nedenle de kendini tutamamış olabilir. Ancak şunu söylemek şart: Son derece acemice davranmış. Kişisel tepkisini, bütün grubu dahil ederek gönderdiği yazılı bir mesaja yansıtmış. Tepkisi aslında Ergün Güler’e olmasına karşın, Ergün Güler’in mesajının içeriğineymiş gibi algılanabileceği riskini görmemiş. Türkiye’nin en büyük holdinglerinden birinin en tepesine kadar gelmiş bir insanın böyle saçma bir hareket yapması anlaşılır gibi değil. Bir telefonla Ergün Güler’e söyleyebileceği şeyleri yazılı göndererek kendi sonunu hazırlamış. Belli ki ramazan mesajıyla iktidar yanlısı patronlarının dikkatini çekmeye çalışacak kadar uyanık olan Ergün Güler de Köksal’ın mesajının sızdırılmasına yol vererek büyük intikam almış. *** Deli saçması bir durum. Benim izlenimim şu: Koskoca Zorlu Holding’i oturdukları koltukların gerektirdiği olgunluğu dahi gösteremeyen insanlar yönetiyormuş. Köksal, başına getirilenler nedeniyle koltuğu bıraktı. Ahmet Nazif Zorlu akıllı bir patron ise Ergün Güler’i de kovar. Kendini öne çıkarmak, rakiplerini saf dışı bırakmak için bu yollara tevessül eden, hırsı kendinden önce giden insanlardan kimseye hayır gelmez. *** Şimdi gelelim dananın kuyruğunun koptuğu yere! Soruşturmacılarımıza... Yememiş içmemiş hemen “inanç, düşünce ve kanaat hürriyetinin kullanılmasını engelleme” suçlamasıyla soruşturma açmışlar. Bu da yetmemiş, Köksal’ı gözaltına aldırmışlar. Suçun gerçekleşmesi için “şiddet” ve “cebir” olması şartı aranıyor. Oysa Köksal mesajı, “lütfen” sözcüğü geçen bir cümleyle bitiyor. Şirket içi bir çekişmenin ürünü olan saçma bir yazışmadan gözaltı uygulaması yapılacak boyutta bir soruşturma çıkarmak, ancak bizim soruşturmacılarımıza yakışırdı. *** Biz temel insan hak ve özgürlüklerini savunmak zorundayız. O soruşturmaları açan yargı mensupları, Türkiye’nin taraf olduğu, Anayasamızın 90. maddesi gereğince iç hukukumuzun üzerinde olan Avrupa İnsan Hakları Sözleşmesi’ni okumak zorundadır. Bu yapılanlar “özgürlük ve güvenlik hakkı” başlıklı beşinci maddeye düpedüz aykırı. Sonrasındaki yargılama süreçleri de “adil yargılama hakkı” başlıklı altıncı maddeye aykırı. Ayrıca kimse Anayasa’nın üzerinde değildir ve Anayasa’nın 26. maddesi saygıyı hak ediyor. Devlet ya da soruşturmacılar, ellerindeki yetkiyi kişiler hakkında yaşam düzenlerini sekteye uğratan, işlerini yapamaz hale getiren kararları “sindirmek ya da susturmak” amacıyla veremez, vermemelidir. Temel haklar ve hukuk hepimize lazım. İşin suyunu çıkarmamak gerek!",https://www.nefes.com.tr/yazarlar/deniz-zeyrek/isin-suyunu-cikarmamali-19038
Deniz Zeyrek,Akpınar: “Hiç denklik sorunumuz olmadı”,26 Şubat 2025 06:15,"İstanbul Büyükşehir Belediye Başkanı Ekrem İmamoğlu’nun diploması konusundaki soruşturma trajikomik hal aldı. Öğrendik ki birileri zaten konuyu 2020 yılında mesele yapmak istemiş. İmamoğlu, 2019 seçimlerinde AK Parti Adayı Binali Yıldırım’ı iki defa yendikten sonra birileri CİMER’e başvurmuş ve seçimde kaybedilen İstanbul’u diploma iddiasıyla geri almaya çalışmış. O başvuruya da İstanbul Üniversitesi olumsuz yanıt vermiş ve konuyu kapatmış. Üniversite, İmamoğlu’nun yatay geçişinin mevzuata uygun olduğunu gayet açık bir şekilde ifade etmiş. *** Öyle anlaşılıyor ki AK Parti kanadı 2020 yılındaki o başvuruyu ve alınan yanıtı unutmuş (ya da beğenmediği için unutur gibi yapmış). O başvurunun sonucu ortaya çıkınca da gerekçesini değiştirmiş. Zira başlangıçta gerekçe “İmamoğlu o üniversiteye puansız girmiş. Haliyle İstanbul Üniversitesi’ne yatay geçiş yapabilmek için İstanbul Üniversitesi’nin taban puanından yüksek puan alma şartını yerine getirmemiş” olmuş. İstanbul Üniversitesi’nin 15 Şubat 2020’de verdiği yanıtta, yapılan yönetmelik değişiklikleri nedeniyle yurt dışından yatay geçiş yapılırken taban puan şartı aranmadığı açıkça ifade edilmiş. İmamoğlu’nun diplomasını iptal ettirmek isteyenlerin ilk gerekçesi böylece boşa çıkmış oldu. *** İstanbul Üniversitesi’nin yanıtı iddia sahiplerini boşa düşürünce YÖK imdada yetişti ve yeni bir iddia ortaya attı: Denklik yok! Oysa KKTC’deki üniversiteleri tek çatı altında toplayan YÖK benzeri kuruluş (YÖDAK) 1994’te kuruldu ve KKTC’deki iki üniversite için (Doğu Akdeniz Üniversitesi ve Girne Amerikan Üniversitesi) denklik meselesi o tarihe kadar konu dahi edilmedi. Hatta KKTC’deki üniversitelerde okuyan yüzlerce öğrenci, (KKTC’ye yabancı öğrenci çekme gayretiyle) Türkiye’deki üniversitelere geçme konusunda teşvik edildi. *** Denklik meselesini bir de işin merkezindeki isme, yani Serhat Akpınar’a sordum. Serhat Akpınar şu anda KKTC’deki Demokrat Parti’nin Genel Sekreteridir. Aynı zamanda da Girne Amerikan Üniversitesi’yle Kıbrıs Amerikan Üniversitesi’nin kurucu rektörü ve yönetim kurulu başkanıdır. *** Serhat Bey’e doğrudan “Üniversitenizin denklik sorunu var mıydı” diye sordum. O da YÖK’ün üç hafta önce Ekrem İmamoğlu’yla ilgili bilgi ve belgeleri talep ettiğini, kendilerine detaylıca yanıt verildiğini anımsatarak sözlerine başladı. 1986’dan itibaren üniversitede okuyan öğrenciler için YÖK’ün kabul yazıları gönderdiğini, erkek öğrencilerin de bu belgelerle askerlik muafiyetlerini gerçekleştirdiğini anımsatan Akpınar şöyle konuştu: “Bizde okuyan Türkiyeli öğrencilerin öğrenci belgeleri, YÖK’ün kabul yazıları sayesinde askerlik muafiyetinde kullanılıyordu. O zaman zaten YÖK’ün denklik ve muadiliyet kurumu yoktu. Muhatap Millî Eğitim Bakanlığı Talim Terbiye Kurulu’ydu. Geldiler ve incelediler. Hatta Sevinç Atabay Hanım vardı. ‘Bir Amerikan ya da İngiltere üniversitesiyle akredite iseniz denklik sorununuz olmaz’ dediler. Bizim de zaten Southeastern University ile akredite iş birliğimiz vardı. Ekrem Bey bizden mezun olsa Southeastern University diploması alacaktı.” O zamanın Milli Eğitim Bakanı Avni Akyol’un üniversite ziyaretini, merhum Cumhurbaşkanı Süleyman Demirel’in Southeastern University’den fahri doktora aldığını, YÖK Başkanı Mehmet Sağlam’ın üniversiteyi ziyaretini anımsatan Akpınar sözlerini şöyle tamamladı: “Doğu Akdeniz Üniversitesi’yle bizim üniversite Türkiye’deki üniversiteler ve YÖK tarafından başından itibaren kabul görüyordu. Bu çerçevede her yıl 300’e yakın öğrencimizden onlarcası Türkiye’deki üniversitelere geçiyordu. Şu anda Türkiye’de bizden geçmiş çok sayıdan insan var.” *** İmamoğlu’nun diploması meselesinin nasıl zorlama olduğunu İstanbul Üniversitesi’nin resmi cevabından sonra işin KKTC’deki muhatabından da duymuş oldunuz. Şimdi yorumu siz yapın. Ben sadece şunu yazacağım: İktidarın İmamoğlu’nu Cumhurbaşkanlığı yarışında saf dışı bırakabilmek için bunlara tevessül etmesi, Erdoğan’ın İmamoğlu’ndan tahmin ettiğimizden daha fazla çekindiğini gösteriyor.",https://www.nefes.com.tr/yazarlar/deniz-zeyrek/akpinar-hic-denklik-sorunumuz-olmadi-17979
Deniz Zeyrek,Mutlu musunuz?,18 Şubat 2025 06:00,"Tam bir yıl önce çocukluk arkadaşlarımızla 15 Şubat 2025 günü Kars’ta buluşmayı kararlaştırmıştık. Sözümüzü tuttuk. Ülkenin değişik kentlerinden yola çıkıp Kars’ta buluştuk. Uçaktan iner inmez vakit kaybetmeden Çıldır Gölü’ne geçtik. Geçmişte Kars Valiliği tarafından Çıldır Gölü kenarına yaptırılan kütük evin bulunduğu yerde arabadan indik. Ne yazık ki kütük ev bir süre önce yanmıştı. Kütük evin kalıntılarının olduğu yerden buz tutmuş gölün üzerine çıktık. Göl yüzeyinin deniz seviyesinden yüksekliği tam bin 964 metre. Bu irtifa ve aşırı soğuk gölü öyle bir dondurmuş ki bırakın insanı, atlı kızakları, kar araçlarını hatta otomobilleri dahi üzerinde taşıyabiliyor. Biz de buz üstünde yaklaşık beş kilometre yürüyüp Gaverman (Çanaksu) köyüne yakın bir yerden kıyıya çıktık. Sevgili Çağatay Taşkın Yamen’in drone ile çektiği görüntüler, tarif etmeye çalıştığım yürüyüşün ne derece büyülü bir şey olduğunu gözler önüne seriyor. İtiraf etmeliyim: Soğuğa ve ayaza rağmen yürüyüş hepimize olağanüstü iyi gelmişti. Bir ara kendimizi kartopu oynayıp karların üzerinde çocuklar gibi boğuşurken bulmuştuk. Ben kendimi çok mutlu hissetmiş, arkadaşlarımdan da aynı enerjiyi almıştım. *** Üç dört saat önce yaşadığımız büyük kentlerin ve ülkenin sorunlarıyla boğuşurken, Çıldır gölünü kaplamış uçsuz bucaksız buz kütlesinin üzerinde neden böyle mutlu olmuştuk dersiniz? Birincisi hepimiz anavatanımıza dönmüştük. Çocukluk herkesin anavatanı değil midir? İkincisi İnsan buzun üzerinde yürürken sadece adımını attığı yere, karın çıkardığı ayak sesine ve ciğerlerinden çıkan nefese odaklanabiliyor. Sadece bu üç şeye odaklanan bir insanın, Cemal Süreya’nın deyişiyle “hohlasan gök buğulanacak bir ortamda memleketin dört bir yanını sarmış, bolca kötülük barındıran gelişmelerini anımsaması da gerçekten zor oluyor. *** Buzdaki uzun yolculuğumuzu tamamlayıp kıyıya vardığımızda memleketin dört bir yanından gelmiş başka insanlarla da karşılaştık. Bir tarafta sarı balık yiyenler, bir tarafta halay çekenler, bir tarafta sıcak çayı avuçlarına alarak ellerini ısıtmaya çalışanlar... Kızakları çeken atların boynundaki çıngırakların sesi, halay için hep birlikte söylenen türkülere karışıyor. Hepimizin ortak yanı ise neşe... Bütün o ağır sorunları, kötülükleri geldiğimiz kentlerde bırakmışız sanki. *** Kars Merkeze dönünce akşam yemeğini değerli ağabeyimiz Gürbüz Çapan’ın inşa ettiği Otel 1924’te yedik. Gürbüz ağabey, Atatürk’ün 1924’te Kars’a geldiğinde kaldığı binanın olduğu yere Baltık mimarisini de yansıtan bir otel yaptırmış ve Atatürk’ün gelişinin 100. yıldönümüne atfederek otelin ismini 1924 koymuş. Bu detayları öğrenince “Hoş gelişler ola Mustafa Kemal Paşa” türküsü daha bir anlam kazanıyor ve ATA’sına türkü yazan bir şehirde büyümüş olmaktan gurur duyuyor insan. Bizim kalabalık grup akşam, Gürbüz ağabeyin kız kardeşi Tomris Hanım’ın bizzat elleriyle yaptığı kaz yemeğini ve bulgur pilavını pelverde eşliğinde yerken de Çıldır Gölü üzerindeki aynı ruh halini taşıyordu. Kahkahalar, türküler, halk dansları gırla gidiyordu. *** Kars’taki iki günün ardından vedalaşırken hepimiz aynı görüşteydik: Biz neşeli insanlardık. Eski Türkiye, bütün olumsuzluklar karşısında neşeli olmayı bilen, dayanışan, eğlenebilen, türkü söyleyebilen, sosyalleşebilen insanların ülkesiydi ve bu ülkede ne yazık ki neşeli ve mutlu olmayı, türkü söylemeyi, dans etmeyi düşman gören bir zihniyet gelişti. Birileri neşemizi çaldı. Birileri hepimizin seçim tarihi geldiğinde kendilerine oy verecek mankurtlara dönüşmemizi, somurtkan, sinirli ve yalnız insanlar olarak yaşamamızı istiyor. Birileri, saçtıkları korkunun esiri olmamızı, o korkunun yarattığı umutsuzluk ortamında bu sefil mutsuzluk halini kader olarak görmemizi bekliyor. *** Uçağa binmek için havaalanında beklerken ilk dikkatimi çeken şey, yaşadıkları kentlere dönmeye hazırlanan insanların o somurtkanlık maskesini yeniden takmış olmalarıydı. Bekleme salonunda nefes.com.tr’deki haberlere bakarken başka bir şey dikkatimi çekti. Bir habere göre ülkede “mutluyum” diyen insanların oranı geçen yıla göre yüzde 51’den yüzde 48’e düşmüş. Mutluluğumuzdan üç puan daha gitmiş. Kim bilir neşemiz daha ne kadar yara aldı? *** Bu kötülük ordusuna karşı neşenizi korumayı, arkadaşlarınıza/çocukluğunuza/memleketinize zaman ayırmayı, mutlu ve umutlu olmak için mücadele etmeyi ihmal etmeyin. Madem yazıya donmuş Çıldır gölünden başladım, o zaman Kars’la neredeyse aynı iklim ve coğrafi özelliklere sahip bir kasabada yaşayan Rus yazar Tolstoy’un “donmuş göl” göndermesiyle bitireyim. Ünlü yazar, yaşadığı yerdeki donmuş gölün, baharın gelişiyle geçirdiği değişimi “buzların erimesine engel olamazsın” diye anlatır. Tolstoy haklı: Hiçbir göl dört mevsim donmuş kalmaz. Bahar önünde sonunda gelir ve gölü kaplayan buz kütlesini büyük çatırtılar eşliğinde eritir. O bahar, umutla, neşeyle birlikte yakında Çıldır’a da Kars’a da Türkiye’ye de gelecek. Hiç şüpheniz olmasın!",https://www.nefes.com.tr/yazarlar/deniz-zeyrek/mutlu-musunuz-16159
Deniz Zeyrek,“Mülk sahibi” adaleti!,10 Mart 2025 06:00,"Mahkeme salonlarımızda “Adalet Mülkün Temelidir” yazar. Bu sözün Atatürk’e ait olduğunu biliriz ama “hayır, Hz. Ömer’in sözüdür” diyenler de... Buradaki “mülk” sözü, “devlet” anlamında kullanılmıştır. Gerçekten de adalet olmadan devlet düzeni olmaz. Bu nedenle yargı bir devletin olmazsa olmazıdır. Gelin görün ki yargı camiamız son zamanlarda “mülk” sözünü mal mülk gibi algılamaya başlamış. Mal mülk sahipleri yargılamalarda avantajlı hale gelmiş. *** Bugün size bir örnek vereceğim. İzmir’de 30 Ekim 2020 günü meydana gelen depremi unutmak mümkün değil. Deprem aslında Sisam Adası açıklarında olmuştu. Ancak Sisam’da sadece iki kişi ölürken, merkez üssüne 70 kilometre uzaktaki İzmir’de büyük yıkım yaşandı. 700’den fazla bina ya yıkıldı ya ağır hasarlı hale geldi. 117 kişi öldü. 1034 kişi yaralandı. Ülkemiz ne yazık ki “deprem bir doğal afettir, onu felakete dönüştüren tedbirsizlik ve usulüne uygun yapılmayan binalardır” sözünün kanıtı gibi. Japonya’da, ABD’de, Sisam’da yedi şiddetinde deprem oluyor, felaket olmuyor ama bizde altı üstünde herhangi bir deprem felaketle sonuçlanıyor. *** İzmir’de yıkılan binalardan biri de müteahhit Ş. Ağar’ın 1993’te inşa edip mülk sahibi Halit Yağcı’ya teslim ettiği Yağcıoğlu Sitesi’nin B bloğuydu. Depremden iki gün sonra Ş. Ağar ile fenni mesul O. Ayber gözaltına alındı. İki isim de 80 yaşın üzerindeydi. Hızlıca yargılandılar. Teslim ettikleri iki bloktan birinin ayakta kaldığını, ancak teslim edildikten sonra mülk sahibi tarafından bina statiğini bozacak tadilatlar yapılan B bloğun yıkıldığını anlattılar. Binanın giriş katında dükkanlar, bodrum katında depolar oluşturulmuştu. Sözlerini dinletemediler. Tanıkların ifadeleri de çok ciddiye alınmadı. Mülk sahibi Halit Yağcı “tanık” sıfatıyla verdiği ifadesinde A blokun yıkılmayıp B bloğun yıkılmış olmasını “Allah’ın takdiri” olarak açıkladı. Kendisine dokunulmadı. Müteahhit, fenni mesul yargılandı ve haklarında verilen cezalar hem istinaf mahkemesinde hem Yargıtay’da onaylandı. *** Ş. Ağar, cezaevinde sağlık durumu kötüleşince tedavi altına alındı. O. Ayber ise Menemen R tipi cezaevinde. Aralık ayında rahatsızlanınca hastaneye kaldırılan O. Ayber kan değerleri çok kritik olmasına rağmen tedavi edilmeden cezaevine geri gönderildi. Ertesi gün felç geçirdi ve yaklaşık üç aydır yatalak vaziyette. Üstelik vücudunun sadece yüzde 5’ini hareket ettirebiliyor. Buna karşın sağlık heyeti, cezanın infazında sakınca olmadığı yönünde rapor düzenleyerek cezasını cezaevinde çekebileceğini savunuyor. *** Benim gördüğüm bu olayda iki ciddi sorun var: - Birincisi: Deprem felaketinin faturası, binalarda ticari alan açmak için her türlü sakatlığa yol açacak tadilatları yaptıran mülk sahiplerine dokunulmaması. İzmir’den örnek verdiğim dava, mülk sahiplerince kurtuluş amaçlı bir “emsal karar”a dönüştürülmek isteniyor. Kahramanmaraş’taki Ezgi Apartmanı’nın yıkımına neden olan tadilatları yaptıran mülk sahiplerinin avukatı da bu kararı emsal göstererek sorumluluktan kaçmaya çalışıyor. Aynı duruma bir başka örnek daha: Kahramanmaraş’ta Fazilet Apartmanı’nın altındaki fırını yapı projesine aykırı olarak inşa edip binanın depremde yıkılmasına neden olanlar da ellerini kollarını sallayarak ortada dolaşıyor. Sadece binayı inşa edenler ve onay verenler yargılanıyor. - İkincisi: Devletimiz “cezasız bırakmıyoruz” algısı yaratmak için bütün sorumluluğu Ş. Ağar ve O. Ayber gibi insanlara yıkmaya çalışıyor. Oysa binaların yıkımına neden olan (kolon kesmek gibi) değişiklikleri yapanlar ellerini kollarını sallayarak dolaşırken 80 yaşını aşmış yatalak insanları cezaevinde tutmak kimsede “cezasız kalmayacak” duygusunu oluşturmuyor. Tam tersine, 80 yaşını aşmış hasta insanlara yapılan muamele işkenceye, hak ihlaline dönüşüyor. *** İmar affı yasaları yetmiyormuş gibi yargı kararı da yapılarda kafalarına göre tadilat yapan mülk sahiplerini dokunulmaz kılıyor. Bunun yanında Ş. Ağar ve O Ayber gibi kurbanlarla da esas sorumlular örtbas edilmeye çalışılıyor. Adalet Bakanı Yılmaz Tunç’un yargı camiasına “Adalet Mülkün Temelidir” sözündeki “mülk” sözcüğüyle mülk sahiplerinin kastedilmediğini anlatmasında yarar var. Bir de yazıda sözünü ettiğim işkence gibi uygulamayı sonlandırmasında... 80 yaşını aşmış yatalak birini cezaevinde tutarak gerçek adaleti getiremezsiniz.",https://www.nefes.com.tr/yazarlar/deniz-zeyrek/mulk-sahibi-adaleti-20603
Deniz Zeyrek,DEM’in umudu Bahçeli,14 Şubat 2025 06:00,"Gerçekten ben de böyle günler yaşayabileceğimizi tahmin etmiyordum. Aynı günde iki ayrı DEM Partili otoriteden MHP lideri Devlet Bahçeli’ye çok üst seviyede övgüler geldi. İlki Eş Başkan Tuncer Bakırhan’dı. Bakırhan’ın “geçmiş olsun” dileklerini ilettikten sonra Bahçeli’ye “Barış ve kardeşlik çalışmaları konusunda Türkiye’nin size ihtiyacı var” dediği açıklandı. *** Aynı gün Halk TV’de Bakırhan’ın bu sözlerini değerlendiren Genel Başkan yardımcılarından Tayip Temel şunları söyledi: “Ben hiçbir zaman sayın Bahçeli’yle ilgili böyle bir değerlendirme yapacağımı düşünmemiştim ama söyleyeyim: Şu an Türkiye’nin gerçek anlamda karşı karşıya kaldığı tehlikeleri ve riskleri, Ortadoğu ve dünyada gerçek anlamda bir engel, yani pranga olan sorunun, Kürt sorunu çözememe hali olduğunun en bilincinde olan lider sayın Bahçeli’dir. Bakın ben bu değerlendirmeyi bir gün yapacağımı hayal dahi edemiyordum. Fakat şöyle bir durum var: Şöyle ki aslında bazen hakikat, en karşı duranın dilinde ifade ediliyor. En karşı pozisyonda olanın üslubunda dile geliyor. Hala durduğu yerde durduğunu ve bu konuda kararlı olduğunu, herhangi bir sıradan basit gündelik şeylere tenezzül etmeden, bu konudaki kararlılığını hem heyetimizde açık ve kapalı değerlendirmelerde de yaptığını biliyorum.” *** Bu açıklamaların ve övgülerin nedenini, kıdemli bir başka DEM Partiliye sordum. “Çünkü şu anda soruna gerçek anlamda sahip çıkan tek siyasetçi Sayın Bahçeli” dedi. Düşününce kendisine hak vermedim değil. Zira Erdoğan süreci pek sahiplenmiş görünmüyor. Hükümet “Bahçeli’nin süreci” izlenimi vermeye çalışıyor. AK Parti de DEM Parti konusunda kayyum siyasetini sürdürdüğü gibi CHP’yle son yerel seçim işbirliği üzerinden DEM Parti’yi terör kaynağı gibi göstermeye devam ediyor. Buna karşın MHP kanadı, Öcalan’ın beklenen açıklamayı yapacağı ana kadar sağduyulu hareket etmeye gayret ediyor. Kürt sorununa çözüm bulma konusunda her fırsatı değerlendirmek isteyen DEM Parti, Tayip Temel’in deyişiyle “en karşı durandan” gelen bu fırsatı da sonuna kadar kullanmak istiyor ve Bahçeli’nin duruşuna dört elle sarılıyor. “DEM’in bu kez en büyük umudu Bahçeli ve kararlı duruşu” desem yalan olmaz. *** Bu arada bir parantez açayım: Bir dönem Bahçeli’ye danışmanlık yaptığı da söylenen Şenkal Atasagun ile DEM Parti Eş Başkanı Bakırhan’ın aynı köylü olduğunu biliyor muydunuz? Ben şuradan biliyorum: O köy benim de doğup büyüdüğüm ilçeye bağlı. Bakırhan’ın bu çıkışının arkasında bu ortak noktanın olduğunu düşünmüyorum. Ancak, Tayip Temel’in de dikkat çektiği Bahçeli’nin Ortadoğu’da ve dünyada olup bitenlerle Türkiye’deki gelişmeler arasındaki ilişkileri analiz etmesinin, kritik zamanlarda kritik çıkışlar yapmasının arkasında Atasagun gibi devlet deneyimi olan insanların bulunduğu ihtimalini göz ardı etmiyorum. *** DEM heyeti, şimdi Kuzey Irak’a gidiyor. Oradaki temaslardan sonra dönüp Adalet Bakanlığı’na başvurup yeniden İmralı’ya gitmek isteyecekler. Konuştuğum bir yetkili, böyle bir talep gelirse izin verileceğini söylüyor. Ancak duyduğuma göre iktidar kanadından DEM’e şu bilgi de verilmiş: “Öcalan o açıklamayı yapmadan hiçbir şey beklemeyin. O açıklama gelene kadar kayyumlar ya da soruşturmalar konusunda farklı bir politika beklemeyin.” Demek ki asıl konular Öcalan’ın açıklamasından sonra gündeme gelecek. “Öcalan, silahlı mücadeleyi bıraktıklarını açıkladıktan sonra neler yaşanır” diye sorarsanız, onu da bekleyip göreceğiz!",https://www.nefes.com.tr/yazarlar/deniz-zeyrek/demin-umudu-bahceli-15228
Deniz Zeyrek,CHP için hayati bir test,24 Şubat 2025 06:00,"İstanbul Büyükşehir Belediye Başkanı Ekrem İmamoğlu CHP’nin tek “Cumhurbaşkanı Aday Adayı” oldu. 23 Mart günü tek başına ön seçime gidecek. İlk bakışta herkes “tek başına aday mı olur” diyebilir. Bunu söylemek için artık çok geç. Seçim de aday da ilan edildi. Bundan sonrası için artık CHP’nin önünde büyük bir test var. *** O seçime bir milyondan fazla CHP’li katılıp oy kullanırsa Türkiye siyaseti için yeni bir dönem açılacak. O seçime katılım düşük olursa CHP seçmenin artık şikâyet etme hakkı kalmayacak. “Vay ülke elden gidiyor”, “Vay şeriat geliyor”, “Vay Atatürk’ün adını unutturuyorlar”, “Vay emekli perişan”, “Vay çalışan perişan”, “Vay ekonomi çöktü” gibi yakınmaların da hiçbir anlamı olmayacak. O nedenle bu seçimlere bir genel seçim, bir Cumhurbaşkanlığı seçimi gibi sarılmak zorundalar. *** Bu büyük teste sadece CHP’liler değil Ekrem İmamoğlu da giriyor. Ancak İmamoğlu, anlatmaya çalıştığım yol ayrımının ve 23 Mart’ta yapılacak seçimin öneminin farkında. Bir taraftan kendisine yönelik operasyonlarla, soruşturmalarla mücadele ederken, diğer taraftan CHP tabanının üzerindeki ölü toprağını kaldıracak bu yol haritasını sahiplenmiş. Büyük ihtimalle şehir şehir dolaşıp CHP’lileri sandığa gitmeye ikna edecektir. Bu gezilerde CHP’de bir ön seçim değil de Türkiye’de genel seçimler yapılıyormuş gibi bir manzara ortaya çıkarsa, yaratılacak sinerji ve kazanılacak moral hem CHP’yi hem İmamoğlu’nu zirveye taşıyacaktır. *** Büyük teste CHP tabanı, Ekrem İmamoğlu’yla birlikte Genel Başkan Özgür Özel ile CHP yönetimi de giriyor. CHP yönetiminin bu süreçteki en büyük sorumluluğu, partiyi birlik içinde tutmak olacak. Görüyorum ki Özgür Özel ve çekirdek ekibi hâlâ kurultay hesaplaşması içinde. Hâlâ “Kurultayda bizimle değildiniz” diyerek birçok CHP’liyi sistemin dışında tutma çabası içinde. Sistemin dışında tutulanlar da haliyle yönetimin yanında değil karşısında konumlanmış vaziyette. İki tarafın da fark etmesi gereken şey şudur: CHP’ye ve İmamoğlu’na yönelik baskılar, saldırılar topyekûn geliyor. CHP bunlarla ancak birlik olup, topyekûn mücadele edebilir. CHP yönetimi, (kendi kişisel hırslarıyla yola çıkıp partiye “Ya benimdir ya kara toprağın” diye bakanlar dışında) partideki bütün gruplarla ortak bir zemin yaratmak zorundadır. *** İktidar büyük kurultayını yaptı. Bazı isimler yer değiştirdi, bazıları devre dışı kaldı, bazı yeni isimleri sisteme dahil oldu. Ancak tek gerçek değişmedi: Cumhurbaşkanlığı hükümet sisteminde ülke saraydan ve Recep Tayyip Erdoğan tarafından yönetiliyor ve AK Parti yönetim süreçlerinde neredeyse tamamen devre dışı. AK Parti’de olduğu iddia edilen değişim, Türkiye’nin yaşadığı tıkanıklığı giderecek boyutta değil. Olması da beklenmiyordu zaten. Baskıcı yönetim tarzı geçmişte de ülke ekonomisinin düzelmesini engelliyordu bugün de engelliyor. AK Parti kurultayından ne yazık ki ekonominin, özgürlüklerin, hukuk devletinin, demokrasinin güçleneceği bir Türkiye’nin inşa edileceği değil, daha baskıcı bir ortamın yaşatılacağı müjdelendi. *** CHP’nin tabanıyla, yönetimiyle, aday adayıyla 23 Mart’ta vereceği sınav, AK Parti’nin içinde bulunduğu bu durum nedeniyle de büyük önem taşıyor. Türkiye bu patinajdan kurtulmalı ve mevcut yönetim bunu başaramıyor. Özgür Özel ve Ekrem İmamoğlu da dahil her CHP’li 23 Mart ön seçimine bu bilinçle bakmak zorundadır.",https://www.nefes.com.tr/yazarlar/deniz-zeyrek/chp-icin-hayati-bir-test-17483
Deniz Zeyrek,Öcalan yenilgiyi kabul etti,28 Şubat 2025 06:00,"Terör örgütü lideri Abdullah Öcalan’ın çağrısı dün kamuoyuna duyuruldu. Öcalan, ortaya çıkış koşullarının ortadan kalkması nedeniyle PKK’nın kendini tekrar etmeye başladığını, ömrünü tamamladığını ve örgütün feshinin gerekli hale geldiğini vurguladı. Ulus devlet ve federasyon gibi çözümlerin de arayışlarına cevap olmadığını kaydeden Öcalan, PKK’ya “Silahları bırakın, devlet ve toplumla birleşmek için kongreyi toplayıp kendinizi feshetme kararı alın” çağrısı yaptı. Bu son derece net ve beklentisiz bir çağrı. Kandil, Sincar ve Rojova’da bulunan PKK’lılar bu çağrıya olumlu karşılık verirse “Kürdistan İşçi Partisi” ismiyle 41 yıldır yüzlerce kanlı saldırıya imza atan örgüt tarih olacak. Bu da çok olumlu bir gelişme, Türkiye tarihi açısından önemli bir kırılma. Açıklamasında Kürtlerle Türklerin ilişkisinin yeniden düzenlenmesini isteyen Öcalan, bunun da ancak demokrasiyle, demokratik toplumla, siyasal alanın mevcudiyetiyle mümkün olabileceğine işaret etti. Öcalan ve mesajını taşıyan siyasetçiler de çok iyi biliyor ki demokrasinin, hukuk devletinin, özgürlüklerin sadece Kürtler için değil, herkes için bu kadar işlemez ve erişilmez olduğu, kayyumların, soruşturmaların havada uçuştuğu, gazetecilerin, siyasetçilerin içeride olduğu bir dönemde bu beklentileri karşılanmayacak. Haliyle de sorular sormaya, şifre okumaya gerek yok. Fotoğrafı şöyle özetleyebiliriz: Öcalan, yenilgiyi kabul etti, sıra PKK’da. Başlayan sürecin olumlu sonuçlanması, terörün tamamen tarih olması dileğiyle... İstanbul Büyükşehir Belediye Başkanı Ekrem İmamoğlu dün Ankara’daydı. Konu Cumhurbaşkanlığı adaylığıydı ama benim dikkatimi çeken şey başkaydı. İmamoğlu Beykoz Belediyesi’ne yönelik polis operasyonu hakkında şu iddiayı paylaştı: “Geçen hafta akşamüstü Beykoz Belediyesi’ne polisler geldi. Bazı dosyalar istediler. Ellerinde de savcı imzalı belge vardı. Ne oldu biliyor musunuz? Belgede imzası görülen savcının, o belgeden haberi bile yoktu. Doğal olarak imzası da yok. Ben o belgeden anlamam ama o belgeye, barkoda bakıldığında, o barkoddan hiçbir şeye ulaşılamıyor ve görülemiyor. Ortalık karıştı, bu iş ayyuka çıkınca, kötü planın sahibi belli ki çok öfkelendi, kişisel husumete işi döker gibi, sabah saat 04:00’te belediye başkanının evine baskın yapıldı.” *** İmamoğlu cephesi, biraz önce yazdıklarımı okuyunca “iddia değil, gerçek” diye tepki göstermiş olabilir. Bunu yapmakta haklı da olabilirler. Zira, belediyede olup bitenleri birinci ağızlardan dinlemişlerdir. Hatta belki belediyenin kameralarına dahi yansımıştır. Ancak ben yine de iflah olmaz bir iyimser olarak gerçek olduğuna inanmak istemiyorum. İddia olarak kalmasını diliyorum. Neden mi? Arz edeyim: Gerçekse, bu yapılan bir hukuk devletinin tabutuna çakılan son çivi gibi olur. Düşünsenize, siyasetçilere operasyon yapılıyor. Kolluk kuvvetleri belediye basıyor. Ancak operasyonun anahtarı olan savcılık talimatı “karşılıksız” çıkıyor. Bir resmi evrak “karşılıksız” ise “sahte”dir. Devletin kolluk kuvvetlerinin “sahte” bir savcılık yazısıyla operasyon yapması hangi hukuk devletinde mümkün olabilir? *** Diyeceksiniz ki “Deveye sormuşlar ‘boynun niye eğri’? O da demiş ki ‘nerem düz ki?’” Ne bileyim belki de “Cumhurbaşkanı’nın muhalefet partisi liderini ‘Ayağını denk al, yoksa denk getirmesini biliriz’ diye tehdit ettiği bir ortamda, kolluk kuvvetlerinin bunu yapmasının neresi anormal?” dersiniz. Haklı da olabilirsiniz. Ancak ben yine de diyeceğim ki bu sahteliklere alışmamalıyız. Sonuna kadar hukuk devletini savunmalıyız. HSK’yı, mülki amirlerini bu sahteliğe karışanlara karşı kayıtsız kalmamaya çağırabiliriz.",https://www.nefes.com.tr/yazarlar/deniz-zeyrek/ocalan-yenilgiyi-kabul-etti-18484
Deniz Zeyrek,Bal gibi “sansür yasası” oldu,21 Şubat 2025 06:00,"12 Ekim 2020 günü kabul edilen 7418 sayılı yasayla TCK’nın 217. maddesine şu metin eklendi: “Halkı yanıltıcı bilgiyi alenen yayma MADDE 217/A-(1) Sırf halk arasında endişe, korku veya panik yaratmak saikiyle, ülkenin iç ve dış güvenliği, kamu düzeni ve genel sağlığıyla ilgili gerçeğe aykırı bir bilgiyi, kamu barışını bozmaya elverişli şekilde alenen yayan kimse, bir yıldan üç yıla kadar hapis cezasıyla cezalandırılır. (2) Fail, suçu gerçek kimliğini gizleyerek veya bir örgütün faaliyeti çerçevesinde işlemesi halinde birinci fıkraya verilen ceza yarı onanında artırılır.” İktidar mensupları, ilgili yasayı “dezenformasyonla mücadele yasası” diye adlandırdı. Biz gazetecilerse bu yasanın ifade özgürlüğüne darbe olduğuna dikkat çekerek ismini “sansür yasası” koyduk. Adalet Bakanı, İçişleri Bakanı, yasanın görüşüldüğü Dijital Mecralar Komisyonu’nun Başkanı Hüseyin Yayman o günlerde yasayı öve öve bitiremiyordu ve yasanın dezenformasyonla mücadele dışında bir amacının olmadığını savunuyordu. *** Ne yazık ki 2013 yılında Anayasa Mahkemesi de bu yasaya onay vermesiyle iktidar partisini rahatsız eden konularda eleştiren, konuşan, yazan, çizen herkes bu yasanın hedefi haline geldi. İşte size birkaç örnek: 14 Aralık 2022: Gazeteci Sinan Aygül, istismar davasıyla ilgili yazdıklarından dolayı gözaltına alındı, yargılandı. 1 Kasım 2023: Gazeteci Dinçer Gökçe gözaltına alındı. 2 Kasım 2023: Gazeteci Tolga Şardan göz altına alındı ve tutuklandı. 2 Kasım 2023: Gazeteci Cengiz Erdinç gözaltına alındı. 8 Kasım 2024: Gazeteci Furkan Karabay hakkında soruşturma açıldı. Tutuklandı, adli kontrolle serbest bırakıldı. 20 Kasım 2024: Nasuh Mahruki tutuklandı, bir süre cezaevinde kaldı. 22 Kasım 2024: Gazeteciler İsmail Saymaz ve Fatih Altaylı’ya soruşturma açıldı. 20 Aralık 2024: Gazeteci Özlem Gürses göz altına alındı, ev hapsiyle cezalandırıldı. 14 Ocak 2025: İstanbul Barosu yönetiminin bu maddeyi ihlal gerekçesiyle görevden alınması istendi. 21 Ocak 2025: Gazeteciler Seyhan Avşar, Ahmet Doğan Akın ve Candan Yıldız hakkında soruşturma açıldı. 1 Şubat 2025: CHP’li Tuncay Özkan hakkında soruşturma başlatıldı. 15 Şubat 2025: Gazeteci Ruşen Takva gözaltına alındı. 19 Şubat 2025: TÜSİAD Başkanı Orhan Turan ve TÜSİAD Yüksek İstişare Kurulu Başkanı Ömer Aras hakkında soruşturma açıldı. İki isim de gözaltına alındı ve adli kontrolle serbest bırakıldı. *** TCK 217/A maddesiyle iki yılda hakkında soruşturma açılan kişi sayısı 4 bin 590 kişi oldu. Yanlış duymadınız. 4 bin 590 kişi. Yeni soruşturmalarla sayı 5 bine yaklaşmış da olabilir. Kulüp kursalar Türkiye’nin en büyük kulübü olurdu herhalde! Bu arada artık “hakaret” davası açmak için malzeme bulamayan siyasetçilerin de gazetecileri bu maddeye göre şikâyet ettiğini hatırlatmak zorundayım. Ben deniz de Google’a bakmadan adını bile söyleyemeyeceğim Hatay Belediye Başkanı tarafından aynı maddeyle itham edilerek suçlandım ve karakola gidip ifade vermek zorunda kaldım. İfademi verdikten sonra imzaladığım belgenin altında “serbest bırakıldı” ifadesi yer alıyordu. *** Geçen gün demokrat olduğunu düşündüğüm bir AK Partiliye bu olup bitenleri sorduğumda, yüzünde gördüğüm ifadeyi görmeliydiniz. Mehmet Şimşek’le (kendisine göre bizimle muhatap olmaz, bana göre karşımıza çıkmaya cesaret edemez ama) karşılaşsam doğrudan “TÜSİAD yöneticilerinin gözaltına alındığı bir ülkenin Hazine ve Maliye Bakanı olmak nasıl bir duygu? Para bulmak için yaptığınız gezilerde bu gözaltılar ayağınıza bağ olmaz mı” diye açıktan sorardım. Ben sorardım ama o yanıt verir miydi emin değilim. Zira kendisi şu sıralar vergilerle, cezalarla, harçlarla halkın (artık sadece kemerini değil) boğazını sıkmaya devam ediyor. Bu arada geçmiş olsun Orhan Turan ve Ömer Aras, sansür yasası mağdurları kulübüne hoş geldiniz!",https://www.nefes.com.tr/yazarlar/deniz-zeyrek/bal-gibi-sansur-yasasi-oldu-16882
Deniz Zeyrek,Kurum’un başarı ‘hikaye’si!,07 Şubat 2025 06:00,"Çevre Şehircilik ve İklim Değişikliği Bakanı Murat Kurum bir grup gazeteciyi toplamış deprem bölgesinde incelemelerde bulunmuş. Depremin ikinci yıl dönümünde depremzedeler hala alt yapı, su, yol gibi sorunlarla boğuşurken, Kurum ikinci yıldönümünü kendisi için PR (Halkla ilişkiler) çalışması fırsatına çevirmiş. Öyle bir pembe tablo çizmiş ki sanırsınız bütün sorunlar çözülmüş, her yurttaş başını sokacak kalıcı bir konuta erişmiş, yollar, kanalizasyonlar, içme suyu hatları, havaalanları tamamen kullanılır hale gelmiş, deprem bölgesinde hayat normale dönmüş, tersine göç yaşanmış. *** Gelin sizi biraz geriye götüreyim. Günlerden 12 Mayıs 2023. Yani depremden 3 ay 6 gün sonra. 14 Mayıs 2023 günü Cumhurbaşkanlığı ve Milletvekili Genel Seçimleri yapılacak. Bir canlı yayın var. Cumhurbaşkanı Tayyip Erdoğan karşısına tam 14 gazeteci inci gibi dizilmiş. Bir gazeteci şu soruyu sordu: “Deprem bölgesindeki konutların depremzedelere bir yıldan önce teslim edilebilmeleri mümkün olacak mı?” Erdoğan ise şu yanıtı verdi. “Deprem bölgesinde 650 bin yeni konut yapacağız. Köy evlerinde zaten teslimatlar başladı. ‘Bunun 319 binini de 1 yıl içinde inşallah tamamlayacağız.’ dedik.” *** Şimdi bugüne dönelim. Depremin üzerinden tam iki yıl geçmiş. Bakan Kurum açıklama yapıyor: “2 trilyon lirayı aşan bir bütçeyle yatırım gerçekleştirildi. 201 bin konutu teslim ettik.” Şimdi de basit bir hesap yapalım. Erdoğan’ın vaadi Mayıs 2024’e kadar (depremden sonraki 15 ayda) 319 bin konut teslim etmekti. Kurum’un açıklaması da gösteriyor ki depremden sonraki 24 ayda 650 bin konuttan sadece 201 bini teslim edilmiş. Bu üçte biri dahi değil. Erdoğan’ın 15 ay için vadettiği rakam, 24 ayda gerçekleşen rakamdan 118 bin daha fazla. Üstelik 2 trilyon lirayı aşan bir bütçe kullanılmış. Yani Erdoğan’ın vaadinin üçte ikisi ancak yerine getirilmiş. *** Teslim edilen konutlarla ilgili “lokasyon (mesafeler)”, “yol”, “altyapı”, “inşaat kalitesi” gibi sorunları da dikkate alırsak, iktidarın 2 yılda depremzedelerin yarasını saramadığını çok net görürüz. Haliyle, bu tablo ortadayken gazetecileri deprem bölgesine götürüp PR (Halkla ilişkiler) çalışması yapması, kendisini başarılı gösterme çabası Kurum’u “başarılı” yapmaya yetmiyor. Tersine, deprem yatırımları için akan kaynakların kullanımı konusunda insanların kafasındaki şüpheleri artırıyor. İki yılda 60 milyar dolar harcayıp sadece 201 bin konut teslim edilmişse, bu işin verimliliğini ve maliyetini siz hesaplayın! Hesabınız bittiğinde bakanlığın depremzedelere mi müteahhitlere mi çalıştığını çok rahat göreceksiniz! *** Kurum’un açıklamalarında bir de şuna taktım. Aklı sıra kendisine tarihin en büyük seçim yenilgilerinden birini yaşatan Ekrem İmamoğlu’nu eleştiriyor. İmamoğlu’nu deprem konusunda bir şey yapmamakla suçluyor. Bir de şöyle bir yorum yapıyor: “İstanbul nasıl dönüşecek? Hani toplanma alanı” *** Ağlasam mı gülsem mi bilemedim. İstanbul’da toplanma alanlarını Ekrem İmamoğlu mu doldurdu? “Kesinlikle imara açılmayacak, yeşil alan olacak” dedikleri askeri birliklerin arazilerini dahi imara açanlar, İstanbul’da deprem sırasında toplama alanı kalmadığından yakınıyor. Askeri alanlara konut alanına dönüştürülen orman arazilerini, kamu arazilerini de ekleyiverin. Sayın Kurum, her halde (kendisinin de 2023’te 818 bin dolara bir daire satın aldığı Avrupa Konutları’nın arazisi gibi) arazilerin nasıl konut alanına dönüştüğünü, üzerlerine nasıl devasa binaların dikildiğini hepimizden iyi biliyordur. *** Cumhurbaşkanı Tayyip Erdoğan bir konuşmasında “İstanbul’a ihanet ettik” demişti. İstanbul 1994’ten 2019’a kadar AK Parti ve Millî Görüş tarafından yönetildi. 2019’dan sonra da Şehircilik Bakanlığı üzerinden İstanbul’un imar rantı yönetildi. Haliyle söz konusu İstanbul’un deprem güvenliğiyse, toplanma alanı yoksunluğuysa en son konuşacak isimlerden biri de Murat Kurum’dur. Belli ki seçim yenilgisinin acısı hala geçmemiş. O kadar mesele varken O da İmamoğlu’na olan hıncını çıkarmaya çalışıyor. Nafile bir çaba!",https://www.nefes.com.tr/yazarlar/deniz-zeyrek/kurumun-basari-hikayesi-13646
Deniz Zeyrek,AK Parti’nin büyük değişimi!,25 Şubat 2025 06:00,"AK Parti kongresinden çok AK Parti’nin yeni transferleri konuşuldu. Yazıya başlamadan önce “Muhalefet partisine geçenlere bir şey demiyorsunuz, iktidar partisine geçince sorun görüyorsunuz” eleştirisine yanıt vermek istiyorum. Şahsen iki durumda da aynı tepkiyi gösteriyorum. Bir milletvekili, aday olduğu partinin seçmenleri tarafından seçilip TBMM’ye gönderiliyor. TBMM’ye girdikten sonra parti değiştirmek her şeyden önce seçmene saygısızlıktır. Hukuki açıdan sorun olmayabilir ama etik açıdan sorunlu bir durumdur. Seçmenin hakkı, hukuku açısından da sorunludur. *** Şimdi gelelim AK Parti’nin transferlerine... Öncelikle şunun altını çizmek gerek: Transfer edilen isimlerin paraşütle AK Parti yönetimine girmesi, her şeyden önce yıllardır AK Parti’de siyaset yapıp o yönetim kurullarının önünden geçemeyen AK Partililere haksızlık. İkinci olarak da değişimin niteliğine bakalım: Ben şahsen “çok bir şey değişmedi” diye düşünsem de AK Partili önemli bir isim, benim göremediğim büyük değişimi anlattı: 1 - Parti “zenginlerin partisi” olma özelliğini pekiştiriyor. Artık partide Söylemezler, Gökçekler, Ayaydınlar dönemi başladı. Diğer taraftan Kütahya Seramik, Kalyon gibi büyük şirketlerin varisleri partide önemli yerleri dolduruyor. Büyük ihtimalle zenginlerin öne çıkacağı Trumpvari bir yeni yönetim anlayışı oluşuyor. Parti yönetiminden diskalifiye olanların ortak özelliği ise yoksul halk kesimlerinden, tabandan geliyor olmaları. 2 - Parti MHP’nin sahasına girmeye başladı. MHP ittifak ortağı olarak orada dururken, AK Parti’nin eski MHP’lileri çatısının altında toplaması başka ne anlama gelebilir ki? 3 - Terör örgütü PKK’nın lağvedilip Kürt siyasetine alan açılacağı konuşulan bir dönemde parti Kürt siyasetinden uzaklaşıyor. Bunu sadece milliyetçi kadroları safına katarak yapmıyor. Aynı zamanda partideki Kürt siyasetçilerin niteliğini değiştiriyor. Örneğin yeni transfer Salim Ensarioğlu sağcı bir siyasetçi ve kimlik siyaseti yapmıyor. Diğer taraftan Orhan Miroğlu’nun yönetimden çıkarılması, Kürşat Zorlu’nun yönetime girmesi önemli bir gösterge. *** AK Parti kongresindeki bu değişimlerin bir başka unsuru da TBMM aritmetiğini değiştirme çabası. Kongredeki katılımlardan sonra TBMM’deki sandalye dağılımı şöyle oldu: Gördüğünüz gibi olası bir anayasa değişikliğini destekleyecek iktidar ittifakında 321 milletvekili var. Bu sayının 360 olması gerekiyor. Aynı şekilde Erdoğan’ın bir daha aday olabilmesinin önünü açacak “TBMM’nin seçimlerin yenilenmesi” kararı alması için de 360 oy gerekiyor. Kongredeki büyük transferlere rağmen iktidar bloğu 321’de kaldı. Bu da şunu gösteriyor. Transfer arayışları sürecek. *** Biz CHP’deki gelişmelere, Ekrem İmamoğlu’na açılan soruşturmalara odaklanmışken, AK Parti’deki büyük değişimi ve Erdoğan’ın aday olamama ihtimalini ıskalıyoruz. AK Parti bir taraftan DEM Parti’nin desteğini arıyor, diğer taraftan Kürt siyasetiyle arasını açıyor. AK Parti bir taraftan İYİ Parti’nin desteğini arıyor, diğer taraftan İYİ Parti’yi bölüyor. AK Parti bir taraftan eski Milli Görüşçülerin desteğini arıyor diğer taraftan onların TBMM’de oluşturduğu grubu bozacak transferler yapmaya niyetleniyor. Bu koşullar altında 2026 Mayıs ayından sonra gündeme getirilecek hiçbir erken seçim senaryosu için 360 oy bulunamayabilir. Bu da Erdoğan’ın Anayasa gereği yeniden aday olamayacağı anlamına gelir. *** Ülkedeki ekonomik kriz nedeniyle oy oranı yüzde 30 sınırına düşen AK Parti’nin ve Cumhurbaşkanı Tayyip Erdoğan’ın önünde bu defa gerçekten zor bir sınav var. Bakalım AK Parti Trumpvari yöntemlerle parti kadrolarını zenginleştirerek, milliyetçileştirerek ve Kürt siyasetine mesafe koyarak aşabilecek mi?",https://www.nefes.com.tr/yazarlar/deniz-zeyrek/ak-partinin-buyuk-degisimi-17747
Deniz Zeyrek,24 yılda sadece iki Rizeli kalmış,13 Şubat 2025 06:00,"AK Parti Olağan Kongresi’ne 10 gün kaldı. “Partide bir bayram havası” demek isterdim ama bayramdan çok gerilim var. Yeni görev bekleyenler, görevde olup görevini kaybetmek istemeyenler, partide yönetici olmanın artık hiçbir işe yaramadığını düşüncesiyle kabineye girmek gerektiğine inananlar yeterince gergin. Ancak bir AK Parti geleneği olarak bunların pek kıymeti yok. Cumhurbaşkanı Tayyip Erdoğan, vekili Efkan Ala’yla ve Genel Başkan Yardımcısı Hayati Yazıcı’yla oturup isimleri belirleyecek. Partinin Merkez Karar Yürütme Kurulu’nu büyük ölçüde değiştirecek. Parti yönetiminin yarısına yakınının değişeceğine dair bir beklenti var. Bir başka beklenti de partinin en popüler isimlerinin yeniden yönetim kademelerine taşınacak olması. *** Oturdum, AK Parti’nin Kurucular Kurulu’ndan itibaren kurultaylarda ortaya çıkan MKYK listelerine tek tek baktım. Adeta “kimler geldi kimler geçti” şarkısı gibi. Partinin yönetim koltuklarında otururken havalarından geçilmeyen birçok isim silinip gitmiş. Bu arada Kurucular Kurulu’nda olup son MKYK’da olan sadece iki isim buldum. Biri Recep Tayyip Erdoğan, diğeri Hayati Yazıcı. Yazıcı’nın yeni oluşacak MKYK’da kalıp kalmayacağını kimse bilmiyor. Ancak o da giderse 2001’de kurulmuş AK Parti’nin yönetiminde Erdoğan dışında “kurucu üye” kalmamış olacak. “Bunun ne önemi var?” diye sorabilirsiniz. Bence var. AK Parti’nin geride kalan 23 yılında o kadar çok isim şöhret olup sonra da kaybolup gitti ki AK Parti’nin tek değişmezinin Erdoğan olduğu net bir şekilde kanıtlandı. *** Aynı şekilde Erdoğan, iktidarda geride bıraktığı 23 yılda parti, tarikat, cemaat müttefiklerini de sürekli değiştirdi. Hatırlayın: Önce AB üyeliği gerekçesiyle destek veren liberaller, yani ‘yetmez ama evet’çiler. Aynı dönemde Ergenekon, Balyoz, Poyrazköy gibi kumpas davalarında ve 2010 Anayasa referandumda FETÖ... Çözüm sürecinde HDP... Cumhurbaşkanlığı hükümet sisteminde MHP ve HÜDA PAR... Erdoğan, bir sonraki seçimleri kazanabilmek için mevcut ittifaklardan bazılarını bozup yeni ittifak kurarsa da şaşırmayın. DEM Parti yakın gelecekte ikinci defa iktidar ittifakı olabilir. *** Haliyle, “Büyük Kongre’de AK Parti’nin yönetimi nasıl değişir” diye sorarsanız rahatlıkla “çok bir şey değişmez, Tayyip Erdoğan kalır, gerisi teferruat” diyebilirim. Bu kurultaydan sonra “kimse dokunamaz” diyebileceğiniz bazı AK Partililerin ya da bir önceki seçimdeki bazı müttefiklerin pabucunun dama atılmasına, geçmişte ünlenmiş ama modası geçmiş bazı siyasetçilerle, bazı eski müttefiklerin yeniden sahneye çıkmasına sakın şaşırmayın. Soruşturmalar “denge bozma” amaçlı mı? Ankara’da konuştuğum iktidara yakın bir kaynağım Ekrem İmamoğlu başta olmak üzere son dönemde gazetecilere, sanatçılara, akademisyenlere açılan soruşturmaların sonunda ciddi sonuçlar (cezalar) çıkmayabileceğini iddia etti. Kaynağıma göre İmamoğlu’nun ‘ahmak davası’ İstinafta onaylansa dahi Yargıtay’dan dönebilirmiş. Yeni açılan soruşturmaların da İmamoğlu’nun adaylığıyla ilgili siyasi süreci etkileyecek bir sonuç doğuramayacağını iddia eden kaynağım, “Peki neden bu kadar yoğunlaştı” soruma, “Konjonktürel ve taktiksel bir durum. CHP’deki sonuçlarına bakacak olursak işe de yarıyor” karşılığını verdi. Ben de bu görüşmeden sonra son zamanlardaki soruşturmaların muhalefetin dengesini bozma amaçlı adımlar olduğunu düşünmeye başladım. Siz ne dersiniz?",https://www.nefes.com.tr/yazarlar/deniz-zeyrek/24-yilda-sadece-iki-rizeli-kalmis-14997
Deniz Zeyrek,Sabır mevsimi...,27 Şubat 2025 05:00,"Türkiye son dönemlerin en zorlu yıllarını geçiriyor. İktidar bütün zorluklar karşısında vatandaştan sabır beklemenin ötesine geçemiyor. Millet olarak top yekûn bir sabır mevsimine girdik. - İlk sabır başlığı hepinizin malumu: Ekonomik kriz. Cumhurbaşkanı Tayyip Erdoğan, yaşanan ekonomik sorunlar konusunda yıllardır sabır istiyor. Ekonomi konusundaki sabır mevsimi erken gelmişti zaten. 14 bin 439 lira en düşük emekli aylığına ve 22 bin 104 lira asgari ücret alan milyonlar, hayat pahalılığının yarattığı maliyetlere karşı yaşam mücadelesi veriyor. Ramazan ayında da mücadele daha da derinleşecek gibi görünüyor. Size kötü bir haberim var. Ekonomideki sabır mevsimi AK Parti iktidarda kaldığı sürece bitecek gibi görünmüyor. - İkinci sabır başlığı yolda: Öcalan sahnede Mart ayına giriyoruz ya... Mart ayı Nevruz ayı. Gelecek haftadan itibaren hareketli gündemlerle karşılaşacağız. Terör örgütü lideri Abdullah Öcalan beklenen açıklamasını kısa bir süre içinde yapacak. İşler planlandığı gibi giderse terör örgütüne Türkiye topraklarındaki silahlı mücadelenin bittiğini duyuracak ve silahların bırakılmasını isteyecek. Peşi sıra “talepler” sıralanacak. Onlar aksini iddia etse de yeni bir “süreç” başlayacak. Millet bir süre “biz bu filmi izlemiştik” hissine kapılacak. Sorular birbirini izleyecek: - Silahlar nereye bırakılacak? - Silah bırakanlar nereye gidecek? - Örgüt yöneticileri ne olacak? - Öcalan umut hakkından yararlanacak mı? - PKK tarafından oluşturulmuş Suriye’deki fiili devlet ne olacak? Ancak bunlar olurken ülkeyi yönetenler yine “sabır” dileyecek. Milletten, içindeki “Öcalan öfkesi”ni bastırması için sabırlı olması beklenecek. Çocuklarını terörle mücadelede kaybetmiş ailelerden, mücadele sırasında gazi olmuş insanlardan, (Öcalan başta olmak üzere terör unsurlarının ön sayfalarda boy gösterdiği bir dönemde) bir defa daha “vatan sağ olsun” demeleri arzu edilecek. Sonuçta 40 yıllık terör belası bitecekse, sabrın sonu selamet olacaksa hepimiz sabrederiz. Ancak milletten “vatan sağ olsun” demesini bekleyen “devlet aklı” şunu unutmamalı: Önceki deneyimlerin yarattığı güvensizlik, çözüme dair umutsuzluk, iktidardakilerin fırsatçılık kokan siyasi gündemi, bir milli meselede olması gereken milli mutabakatın aranmaması/umursanmaması, bu başlığın da ekonomi başlığı gibi sonuçlanacağı endişesini besliyor. - Üçüncü sabır başlığı tartışmaya açıldı: Cezaevlerini boşaltacak “kısmi af”. Daha 2023’te çok sayıda suçlu, infaz indiriminden yararlanıp aramıza dönmüştü. Ne yazık ki o da işe yaramadı ve cezaevinde bulunan insan sayısı bir rekor kırdı. 2023’te 261 bin olan mahkûm sayısı 2024’te 392 bine çıktı. Hali hazırda cezaevi kapasitesinden 92 bin fazla mahkûm olması işi iyice zorlaştırdı. Gazetecileri, siyasetçileri, akademisyenleri, sivil toplum kuruluşlarında çalışanları, menajerleri, astrologları içeri atmakta zerre tereddüt etmeyen iktidar bileşenleri, şimdi bu fazla sayıyı eritmek istiyor. Bir defa daha kısmi af planları yapılıyor. “Devlet sadece kendine karşı işlenen suçları affeder, vatandaşa karşı işlenmiş suçların faillerini cezalarını çekmeden salamayız” diyen bir siyasi anlayışın ikide bir infaz düzenlemeleriyle vatandaşa karşı suç işlemiş katilleri, hırsızları, dolandırıcıları aramıza salması karşında bizlerin bir defa daha sabretmemiz beklenecek. Sabır mevsiminde bir de aramıza dönen kriminal tipler için sabredeceğiz! *** Memlekette Anayasa’nın işletilmemesi, yasaların uygulanmaması, hukuk devletinin sürekli yara alması, özgürlüklerimizin, temel haklarımızın sürekli gasp edilmesi karşısında zaten sabretmekten başka yapacak bir şeyimiz yok. Şimdi bir de takvimlerimize hiç bitmeyen bir “Sabır Mevsimi” eklememiz bekleniyor. Geçinemiyor musun? Sabret. Öcalan’ın adını duymaya, fotoğrafını görmeye katlanamıyor musun? Sabret. Bir katil, bir hırsız, bir üçkağıtçı, bir uyuşturucu satıcısı sokağa mı salındı? Sabret... Ya sabır, Ya sabır..!",https://www.nefes.com.tr/yazarlar/deniz-zeyrek/sabir-mevsimi-18242
Deniz Zeyrek,Failsiz sabotaj!,11 Mart 2025 06:00,"Haftaya, sevgili Cansu Çamlıbel’in T24’te yayınlanan DEM Parti Eş Başkanı Tuncer Bakırhan’la yaptığı söyleşiyi okuyarak başladım. Aklımda bugün yazmak için başka bir konu vardı ama söyleşideki bir detaya kayıtsız kalamadım. O detayı yazmadan önce Cansu’nun hakkını teslim etmeliyim. Türkiye basınındaki en iyi röportajcılardan biri oldu. Sorusunu esirgemeyen, sıkıştıran, kitabın ortasından giden, röportaj verenin bütün çelişkilerini teşhir eden bir üslubu var. *** Bakırhan’la söyleşisi de böyle bir söyleşi olmuş. Her satırını dikkatle okudum. En çok dikkatimi çeken şey Bakırhan’ın bazı sorulara verdiği “(Öcalan’a) onu sormadık” yanıtı oldu. Bunlardan biri de terör örgütü lideri Abdullah Öcalan’ın Türkiye’de son zamanlarda yaşanan anti demokratik olaylara ilişkin görüşleri. Bakırhan, söyleşinin bir yerinde demokratikleşmenin önemine dikkat çekerken Cansu, “Peki hükümetin uygulamaları neden tam tersi istikamette gidiyor size göre?” diye soruyor ve son dönemle olup bitenleri tek tek sıralıyor. Bakın Bakırhan ne yanıt veriyor: “Sanırım bunu da ilk defa söyleyeceğim, sohbet sırasında Öcalan -ki bu söylediklerim kamera, dinleme cihazı vesaire ne varsa artık onların önünde olmuştur- döndü ve bize dedi ki; ‘Bu son aydınlara, yazar çizerlere yapılan operasyonlar, İstanbul Barosu’na yapılan operasyonlar, kayyım atamaları bir sabotajdır. Bu böyle olmaz.’ Öcalan’ı bu sözlerinde çok samimi gördüm, kuşkuya bırakmayacak biçimde samimi gördüm.” *** Cansu Çamlıbel durur mu? Bu kez “Öcalan kayyım atamalarının kimin sabotajı olduğunu düşünüyor? Eğer o ilk dönemki sabotajların bir kısmı devlet içinde etkin pozisyonlarda olan Fethullahçılardan geldiyse, bugün kimden geliyor? Yani DEM’li ve CHP’li belediyelere kayyım Öcalan’ın size söylediği gibi bu süreci baltalayacak adımlar ise ve siyasi irade bu sürecin başarılı olmasını istiyorsa, kim istemiyor?” sorusunu yöneltiyor. Bakırhan soruya yanıt vermek yerine uzun uzun anti demokratik uygulamaları sıralıyor ve Öcalan’ın anti demokratik uygulamaları eleştirirken ses tonunu çok yükselttiğini anımsatıyor. Cansu sorusuna cevap alıncaya kadar sıkıştırmayı sürdürüyor ve “Öcalan bu uygulamaların, yani tutuklama, gözaltı ve kayyım atamalarının Cumhurbaşkanı Erdoğan’ın iradesi ve onayı dışında bir sabotaj alanı olabileceğine inanıyor mu gerçekten?” diye soruyor. Bakırhan bu soruya bakın ne cevap veriyor? “Ya işte bu şeyleri sormadık.” *** Düşünebiliyor musunuz? Öcalan “sabotaj” gibi kritik bir iddia ortaya atıyor ama İmralı heyetinden kimse kendisine “Peki bu sabotajın faili kim” diye sormayı akıl edemiyor. Tıpkı Öcalan’ın “Özal bana şöyle dedi” diye başlayan anekdotunu dinledikten sonra “Özal bu mesajı kiminle gönderdi” diye sormayı akıl edemedikleri gibi. İtiraf edeyim. Kürt siyasi hareketinin kurduğu siyasi partilerin 2015’ten sonra seçimlere parti olarak katılma stratejisini çok önemsemiştim. O partilerin (DEP, HDP, DEM...) Türkiye partisi olmasını çok istemiştim. Hatta 2015 seçimlerinde Selahattin Demirtaş’ın Türkiye’nin gelecekteki en önemli siyasetçilerinden biri olacağını düşünmüştüm. Ancak süreç içinde Kürt siyasi hareketinin de genel Türkiye siyasetindeki pragmatizme ve popülizme kendini kaptırdığını gözlemledim. Bakırhan’ın söylediklerini de bu çerçevede görüyorum. Öcalan da Bakırhan da Cansu’nun sorusunun yanıtını çok iyi biliyor. Türkiye’deki anti demokratik uygulamaların iktidarın bizzat kendisinden kaynaklandığını onlar da bizzat yaşayarak öğreniyor. Ancak, şu anki siyasi çıkar ortaklığı nedeniyle gerçeği söylemek yerine “Sabotajın faili kim?” sorusuna yanıt vermemeyi tercih ediyor. O sabotajı failsiz bırakıyor. Tıpkı, 2015’te Dolmabahçe mutabakatından bir hafta sonra Öcalan PKK’ya silah bırakma çağrısı yapmaya hazırlanırken, çözüm sürecini bitiren faili saklamaları gibi. (AK Partili Mehmet Metiner’in Selahattin Demirtaş’la görüşmesinden sonra yaptığı açıklamaya bakmanızı rica ederim. Demirtaş, Metiner’e “Dolmabahçe’den bir hafta sonra Öcalan örgütü feshetme çağrısı yapacaktı ancak süreç tıkandı. Süreci yeniden başlatmak istedik ama başarılı olamadık” demiş.)",https://www.nefes.com.tr/yazarlar/deniz-zeyrek/failsiz-sabotaj-20845
Deniz Zeyrek,Çözüm ne kadar yakın?,04 Mart 2025 06:00,"Terör örgütü lideri Abdullah Öcalan’ın örgüt yönetimine yaptığı “Kongreyi toplayıp örgütü feshedin” çağrısının üzerinden beş gün geçti. Beş gün sürecin ana omurgasının netleşmesi için yeterli bir süreydi ama öyle olmadı. “Tarihi gelişme” denilen bu olayın ardından tuhaf bir belirsizlik durumu hâkim oldu. Zira taraflardan karışık sinyaller geliyor. PKK’dan silah bırakma yerine “ateşkes ilanı” adımı geldi. Bir de “kongreye Öcalan’ın başkanlık etmesi” talebi. DEM Parti Eş Başkanı Tuncer Bakırhan’ın “Öcalan süreci özgür olarak yönetsin” talebi de PKK’nın isteğiyle örtüştü. Bu arada YPG ve PYD’den iki ayrı görüş geldi. Siyasi kanat olan PYD daha ılımlıydı. Silahlı kanat YPG ise işi pazarlığa çevirmek niyetinde. *** Sürecin içinde olanlarla konuştum. İki tarafı da dinledim. n DEM kanadında “İki taraf da çözüme mecbur. Ne dünya eski dünya ne bölge eski bölge...” görüşü mevcut. Güvendiğim bir isim PKK’dan ve YPG’den gelen karışık sinyaller için şöyle dedi: “Onlar da süreç başlarken ellerini en üstten açmak istiyorlar. Türkiye de örgüt de bölgede olup biten gelişmelerin kendilerini çözüme mecbur bıraktığının farkında.” (Bu arada “Bölgede olup bitenler” ifadesi ürkütücü. Sürecin yabancı dinamikleri olduğunu düşündürüyor.) - Devlet tarafında ise durum şöyle gözleniyor: YPG’deki ve Kandil’deki PKK yöneticilerinin Öcalan’ın çağrısı üzerinden başlattıkları tartışmayı derinleştirmesi sürece katkıda bulunabilir. SDG’nin başındaki Mazlum Abdi’nin Öcalan’ın çağrısı konusundaki olumsuz yaklaşımı PYD’de şimdiden “Önder Apo’yu dinlememek de neymiş” tepkisine neden olmuş. Bu tartışma hali, süreç içinde örgütün elini zayıflatabilir. Kandil’deki önemli örgüt yöneticilerinden bazıları da PKK’nın ve silahlı mücadelenin miadının dolduğu konusunda Öcalan gibi düşünüyor. Kandil’deki görüş ayrılıkları da derinleşebilir. Bu arada YPG’nin çağrıyı üstüne alması ise başlı başına önemli bir gelişme. YPG’liler yeni Suriye’de etkin bir siyasi rol üstlenme arayışında ve Öcalan’ın çağrısına uyulursa ABD’nin ve Avrupa’nın desteğinin devam edeceğinin farkındalar (ya da tam tersi). PYD lideri Salih Müslüm’ün Öcalan’ın çağrısına pozitif bakışı da bu açıdan önemli. *** Bu gelişmelerle birlikte Türkiye’deki gelişmelere de bakmak lazım. İktidar hala olayın kendisi dışında geliştiği algısını besliyor. MHP lideri Devlet Bahçeli ise başlangıçta aldığı inisiyatifi kararlı bir şekilde sürdürüyor. Hasta yatağından DEM Partililerle yaptığı görüşmeler, Bahçeli’nin süreci hala sahiplendiğini gösteriyor. Bahçeli’nin bu tavrı Cumhurbaşkanı Recep Tayyip Erdoğan’ın mesafeli duruşundan endişe eden DEM Partilileri süreç içinde tutmaya ve cesaretlendirmeye devam ediyor. Son olarak Bahçeli’nin, eşinin ameliyatı için İstanbul’a götürülen Selahattin Demirtaş’ı araması çok önemli bir gelişme. (İlginç bir detay vereyim. Demirtaş cezaevinde kalp krizi geçirdiğinde de kendisiyle en çok ilgilenen ve tedavi sürecinin ihmal edilmemesi için büyük çaba gösteren Devlet Bahçeli olmuştu.) “Bugün eğer DEM Partililer sürece dört elle sarılmışsa, en önemli motivasyonlarından biri Bahçeli’nin işin içinde olmasıdır” desem yanlış olmaz. *** Diyeceksiniz ki “Bu kadar detayı verdin ama bunlar ne işe yarayacak? Sonuç ne olacak? Çözüm olacaksa ne zaman olacak?” Keşke bu sorulara yanıt verebilseydim. Ancak bu soruların tek bir yanıtı yok. Zira ortada çok değişkenli bir denklem var ve sürecin Türkiye dışından da aktörleri var. Onların uzun vadeli planlarını ve niyetlerini bizler bilmiyoruz. Bizim iktidarın ya da süreci birlikte yürüttükleri Öcalan ile DEM heyetinin de tam olarak bildiğini sanmıyorum. Dilerim biliyorlardır. Dilerim süreç en kısa vadede başarılı olur ve PKK kendisini fesheder. Türkiye de terör belasından sonsuza kadar kurtulur.",https://www.nefes.com.tr/yazarlar/deniz-zeyrek/cozum-ne-kadar-yakin-19289
Deniz Zeyrek,Jefrey’nin ‘üçüncü yol’u...,06 Şubat 2025 06:00,"Önce Suriye’deki SDG yöneticileri terör örgütü lideri Abdullah Öcalan’ın 15 Şubat’ta çok önemli bir açıklama yapacağını duyurdu. Ardından DEM Parti Eş Başkanı Tuncer Bakırhan, Öcalan’ın yakında çok önemli bir açıklama yapacağını söyledi. Ben deniz de NEFES’teki 8 Ocak tarihli yazımda Öcalan’ın açıklamayı Kenya’da yakalandığı günün 26. yıldönümü olan 15 Şubat’ta yapabileceğini yazmıştım. *** Cumhurbaşkanı Tayyip Erdoğan ve MHP lideri Devlet Bahçeli, Öcalan’dan örgütü “kayıtsız şartsız” dağıtmasını bekliyor. Öcalan’la doğrudan görüşen bazı üst düzey devlet görevlileri de Erdoğan ve Bahçeli’nin bu beklentisini Öcalan’a aktarmış vaziyette. Öcalan’a “Öyle 21 Mart’ta Nevruz’da açıklayayım gibi bir beklentiye de girmeyin. O kadar vakit yok” denildiği de konuşulanlar arasında. Öcalan da bu aralar (kimine göre 19, kimine göre 25 metrekarelik İmralı hücresinde) harıl harıl yapacağı açıklama üzerinde çalışıyor. Bazı DEM’liler Öcalan’ın açıklamasının 15 Şubat’a yetişemeyeceğini söylese de 15 Şubat öncesinde bir İmralı ziyareti gündeme gelebilir ve giden heyet Öcalan’ın açıklamasını kamuoyuna duyurabilir. *** Peki Öcalan terör örgütüne “örgütü dağıtın, silahları gömün” çağrısı yaparsa bu çağrının yansımaları ne olur? Bir grup, Irak’taki Kandil ve Sincar dağlarında konuşlu örgüt yöneticilerinin bu çağrıya uymayabileceğini söylüyor. Başka bir grup ise Suriye’de yaşanan gelişmeler nedeniyle terör örgütünün başka seçeneğinin kalmayacağı görüşünde. Zira PKK ve Suriye’deki kolu YPG, er ya da geç Suriye’deki gelişmeler nedeniyle zor kararlar vermenin eşiğine gelecekler. *** Bir dönem Ortadoğu’da kritik görevlerde bulunmuş, ABD’nin Ankara Büyükelçiliği’ni yapmış, uzun zaman ABD’nin Suriye Özel Temsilciliği görevini sürdürmüş Büyükelçi James Jefrey, 31 Ocak 2024 günü yayınlanan bir makalesinde, YPG’nin ana omurgasını oluşturduğu Suriye Demokratik Güçleri’nin (SDG) önünde çok fazla seçenek olmadığına dikkat çekti. Jefrey, ABD’nin Suriye’deki çıkarları açısından en önemli üç unsuru şöyle sıralamış: *** Jefrey’nin tezine göre ilk iki maddenin hayata geçirilmesi için ABD Suriye’nin yeni yönetimi olan HTŞ’yle ve Suriye’deki gücü yadsınamayan Türkiye’yle iş birliği yapmak zorunda. Ancak üçüncü maddenin (yani IŞİD’i kontrol altında tutma maddesinin) gerçekleşmesi de SDG’nin güçlü kalmasına bağlı. Jefrey’ye göre hem HTŞ ve Türkiye’ye hem SDG’ye ihtiyaç duyan ABD iki taraf arasında sıkışabilir ve tercih yapmaya zorlanabilir. *** ADB’yi iki arada bir derede bırakacak bu denklemin SDG’yi de zorlayacağına dikkat çeken Jefrey, SDG’nin önünde bulunan üç değişik yol haritası gündeme getirmiş: 1 - ABD’yle mevcut ilişkisini sürdüren SDG’nin Suriye’nin kuzeydoğusunda etkin kontrolünü de sürdürmesi. (Bu IŞİD karşıtı operasyonların sürmesini sağlayabilir ama ABD’yi Şam’ı devralan HTŞ’yle ve YPG’yi istemeyen Türkiye’yle karşı karşıya getireceğinden uzun vadede IŞID’le mücadeleyi sekteye uğratabilir. 2- Türkiye’nin kuzeydoğu Suriye’ye yapacağı ve SDG’nin sivil halk, özellikle Arap toplulukları üzerindeki kontrolünü önemli ölçüde zayıflatacak bir operasyon, SDG’yi çöküşe yaklaştırabilir. Bu da IŞİD’le mücadeleyi zayıflatabilir ve ABD’yi SDG ve Türkiye arasında seçim yapmaya zorlayabilir. Eğer IŞİD bu süreçten karşı çıkarsa Washington ile Ankara arasında ciddi bir ayrışma olabilir. Süreç ABD ile SDG arasında da (askerî açıdan) güven aşınmasına neden olabilir. 3- Silahlı YPG ve siyasi PYD’nin kademeli olarak birleşik Suriye’ye entegre edilmesi. (YPG’nin Suriye ordusu içinde ve yerel bir milis güç olarak rol üstlenmesi, PYD’nin de DEM Parti gibi bir siyasi parti olarak yoluna devam etmesi.) *** Jefrey, hemen hemen her açıdan en fazla çabayı gerektiren ve en iyi seçenek olanın üçüncü yol olduğunu söylüyor. MHP lideri Devlet Bahçeli’nin inisiyatifiyle başlayan süreci “cesaretlendirici süreç” olarak niteleyen Jefrey, SDG’nin üçüncü yolu tercih etmesi halinde, Türkiye’deki sürecin de güçlenebileceğine işaret ediyor. Jefrey’yi çok izlemiş bir gazeteci olarak söylediklerini ciddiye alıyorum ve İmralı sürecinin bize anlatılmayan boyutunu ifşa ettiğini düşünüyorum. Yaşananlara bakılırsa, Jefrey’nin üçüncü yolu hayata geçirilecek.",https://www.nefes.com.tr/yazarlar/deniz-zeyrek/jefreynin-ucuncu-yolu-13383
Deniz Zeyrek,"Sayın Bakan, siz de bilmezseniz!",24 Ocak 2025 05:50,"İnsan bazı durumların içinden çıkamıyor. Ben de iki gündür İçişleri Bakanı Ali Yerlikaya’nın açıklamasına takıldım kaldım. Kendisi aynen şöyle dedi: “Oteli denetleme sorumluluğunun Bolu Belediyesi’ne mi Kültür ve Turizm Bakanlığı’na mı ait olduğu 10 gün içinde ortaya çıkacak.” Sizce neden böyle bir cümle kurdu? Basireti mi bağlandı yoksa kendisini ya da kabine arkadaşlarını koruma refleksiyle mi hareket etti? *** Kendisi İstanbul Üniversitesi Siyasal Bilgiler Fakültesi’nin Kamu Yönetimi bölümünü okumuş. Yani idarecilik üzerine eğitimi var. Daha sonra Erzin’de, Felahiye’de, Derebucak’ta, Hilvan’da ve Sarıkaya’da kaymakamlık yapmış. İçişleri Bakanlığı’nda hukuk müşavirliği görevinde bulunmuş. 2007 yılında vali olmuş ve Şırnak, Ağrı, Tekirdağ, Gaziantep ve İstanbul’da valilik yapmış. *** Şimdi açık açık soruyorum: 1990’dan 2023’e kadar, yani 33 yıl boyunca sadece mülki amirlik yapan bir insan, bir yerleşim yerinde yetki ve sorumluluğun kimde olduğunu nasıl bilmez? Bence gayet iyi biliyor. O cümleyi de basireti bağlandığı için değil, kabine arkadaşlarını ve hatta kendisini korumak için kurdu. *** Neden mi böyle düşünüyorum? Arz edeyim: 2012 yılında CHP ve MHP’nin itirazına rağmen AK Parti tarafından çıkarılan Büyükşehir Yasası’ndan sonra büyükşehir olmayan yerlerde bütün yetki, valilikler bünyesindeki il özel idarelerine geçti. Birçok belediye nüfus gerekçe gösterilerek kapatıldı ve yetkileri ve araç gereçleri il özel idaresine devredildi. Her türlü izin ve ruhsat işlemleri İl Özel İdarelerinin uhdesine geçti. Bolu da o illerden biri. Bir Bolu Merkez İlçe Belediyesi var. Bir de Bolu ili var. Merkez ilçe Bolu Belediyesi olarak geçiyor ve sınırları belli. Bolu il özel idaresi var ve bütün ilçeleri kapsıyor. Yani Bolu Belediye Başkanı Tanju Özcan Merkez İlçe dışında hiçbir yetkiye sahip değilken Bolu Valisi bütün ilçelerden sorumlu. *** Bolunun haritasına bakarsanız görürsünüz. Kartalkaya kayak otelleri konum olarak Bolu Merkez ilçeye daha yakın. Ancak idari açıdan Bolu Merkez ilçeyle hiçbir ilgisi yok. Bölge idari açıdan daha güneydeki Seben ilçesine bağlı. Vergilerini Seben’e ödüyor. Ancak Seben son derece küçük ve imkanları kısıtlı bir yerleşim yeri. Üstelik Kartalkaya’ya karayoluyla bir saat 20 dakikadan önce gidilemiyor. Bir başka ve en önemli detay da şu: Kartalkaya’daki tesisler Turizm Teşvikleriyle yapılmış. Denetimleri, kontrolleri Kültür ve Turizm Bakanlığı’nın, izin ve ruhsat işleri Bolu İl Özel İdaresi’nin, imar iskân gibi izinleri de Çevre ve Şehircilik Bakanlığı Bolu İl Müdürlüğü’nün uhdesinde. *** Peki hal böyleyken otelin sahibi olan şirket neden Bolu Belediyesi’nden itfaiye raporu alıyor? Çünkü mevzuat, Turizm Bakanlığı’nın denetimi için gerekli belgelerin yeterliliği olan kurumlardan alınmasını öngörüyor. Seben Belediyesi, Mudurnu Belediyesi ya da Kıbrıscık Belediyesi Turizm Bakanlığı’nın istediği itfaiye raporunu verecek yeterlilikte olsaydı otel sahipleri o belediyelere de başvurabilirdi. Zaten Bolu Belediyesi uygunsuz rapor düzenleyince yetkili bir şirketten belge alınmaya çalışılmış. *** Durum bu kadar netken kafaları bulandırmanın anlamı var mı? Hele hele bunun 33 yılını mülkü idarede geçirmiş birinin yapması doğru mu? Sorumluluğun kimde olduğunu siz de bilmezseniz kim bilecek sayın bakan? BUGÜN 24 OCAK. MESLEĞİMİZ İÇİN EN KARA GÜNLERDEN BİRİ. MESLEK BÜYÜĞÜMÜZ, BİRÇOĞUMUZUN ROL MODELİ UĞUR MUMCU 32 YIL ÖNCE BUGÜN KATLEDİLMİŞTİ. KATİLLERİ HALA ARAMIZDA DOLAŞIYOR VE UĞUR AĞABEY’İN YOKLUĞUNU DERİNDEN HİSSETTİĞİMİZ GÜNLER YAŞIYORUZ. SAYGI VE ÖZLEMLE ANIYORUM.",https://www.nefes.com.tr/yazarlar/deniz-zeyrek/sayin-bakan-siz-de-bilmezseniz-10407
Deniz Zeyrek,174 milyon kasada kaldı,10 Ocak 2025 05:50,"NEFES’in 3 Ocak 2025 günkü nüshasında çıkan yazımın başlığı “Biz teğmenlerle uğraşırken” idi. Yazıda, Milli Savunma Bakanlığı’nın hazır gıda tedariğiyle ilgili bir iddiayı gündeme getirmiştim. MSB ihalelerine girmek isteyen, ancak değişik gerekçelerle giremeyen firmalar, ihaleye hep aynı firmaların girmesi nedeniyle ortaya çıkan tekel durumunun kamu zararına neden olduğunu öne sürüyordu. Firmalar, toplam maliyetin 504 milyon lira olduğunu, yüzde 20 kâr konulsa dahi bu rakamın 605 milyon liraya çıktığını, ancak ihalenin 969 milyon liraya yapıldığını tek tek ürünleri sıralayarak anlatıyordu. *** Ben de doğal olarak aradaki 361 milyon liralık farka dikkat çektim. Bunun bir izahını istedim. Milli Savunma Bakanlığı’nın Tedarik Hizmetlerinden yetkililer, bu yazımdan sonra benimle temasa geçti. Kendilerini uzun uzun dinledim. Çok detaylara boğulmadan verdikleri bilginin özetini aktarmak istiyorum: - MSB olağanüstü zor koşullarda görev yapan kahraman Mehmetçikler için alım yapıyor. Genel marketlerde insanlar hangi ürünleri alıyorsa, Mehmetçik için de aynı ürünler alınıyor. Bu nedenle de en iyi en ünlü firmalar öne çıkıyor. - MSB’nin ihaleye girme şartları belli (kalite, tat, üretim koşulları gibi). Denetimler çok ağır. Bu şartları ve denetimleri geçen firmalar ihalelere girebilir. - MSB çiftçiyi desteklemek için kooperatiflerden alım yapıyor. Tarım Bakanlığı’ndan sonra çiftçiyi en çok destekleyen MSB’dir. - MSB’nin denetim ve şartlar olmazsa kendini kanıtlamış, kaliteli ürünler sunan firmaların yanında ucuz, kalitesiz, standartları karşılamayan ürünler ihaleye girerse mevzuat gereği ucuz olduklarından bütün ihaleleri almaları işten dahi değil. - Ucuza alınıp çöpe atılan ürünlerin yaratacağı maliyet kaliteli ürünlerin maliyetinden daha yüksek olur. (Geçmişte bir çikolata markasından sürekli ucuz ürün alınıyormuş ama kimse yemediği için hepsi çöpe atılıyormuş.) - Ürünlerin tadı, kalitesi, arazide de test ediliyor. Komandoların zorlu koşullarda tükettiği ve tüketmediği ürünler bizzat kışlalardaki araştırmalarla, anketlerle yapılıyor. Yetkililer bir başka detayı da ezogelin çorbası üzerinden anlattı: Gösterilen şemaya göre, bir kâse ezogelin çorbanın hazırlanma maliyeti 30,4 lira. Yapılan ihale sonucunda bir kâse ezogelin çorba 33 liraya satın alınmış. Yetkililere göre bir kâse ezogelin çorba için 19 lira teklif vermek, mümkün değil. Ya üründe bir sorun vardır ya malzemeden çalınmıştır. *** Söz konusu kahraman Mehmetçik ise kimse “neden kaliteli ürün alıyorsunuz” diye sormaz. Bu çerçevede MSB’nin kalite standartlarını yukarda tutması anlaşılır bir durum. Ancak ihalelere giremeyen bazı firmalar, kalite sorunları olmadığında iddialı. Ayrıca, söz konusu firmaların aynı ürünlerle başka kamu kurumlarının ihalelerine girebildiğine de dikkatinizi çekmek isterim. MSB yetkilileri, bu detay karşısında da başka kamu kurumlarının değil, MSB’nin belirlediği şartları dikkate aldıklarını söylüyor. *** Bu arada şu detaya da dikkatinizi çekmek isterim. Ben yazımda, 25 Aralık’ta gerçekleşen ihalede maliyetin 969 milyon lira olduğunu yazmıştım. Öğrendiğim kadarıyla daha sonra bazı değişiklikler olmuş. Tabloda da görüleceği üzere etli bulgur pilavı ihalesi iptal olmuş. Ayrıca ilk fiyatlardan da bazı ürünlerde yüzde 15’leri bulan ciddi indirimler alınmış. Sonuçta rakam 795 milyon liraya inmiş. Baştaki rakamla sondaki rakam arasında 174 milyon lira fark var. İptal dışındaki indirim de yaklaşık 50 milyon lira. Demek ki oluyormuş. Bir kalemde 174 milyon tasarruf yapılabiliyormuş. Bu sonuçta, yazı yazarak konuya dikkat çekmemin bir payı oldu mu bilmiyorum. Olduysa çok mutlu olurum. Bir de sorum var: Bu açıklamalara, rakamlara ve itirazlara bakarsanız, kim haklı görünüyor? İŞTE BİRİNCİ TEKLİF İŞTE İKİNCİ TEKLİF",https://www.nefes.com.tr/yazarlar/deniz-zeyrek/174-milyon-kasada-kaldi-7343
Deniz Zeyrek,Biz teğmenlerle uğraşırken!,03 Ocak 2025 06:00,"Hepimiz 16 Ocak tarihine kilitlendik. Yeni mezun teğmenlerin Harp Okulları mezuniyet töreni sonrasındaki yeminli kutlaması için iktidar ve yandaşları kurban istemişti. Savunma Bakanlığı da okul komutanlıklarıyla, o yemini mezuniyet töreni sırasında okumak için görüşme yapan beş teğmeni kurban olarak seçmişti. 16 Ocak’ta Yüksek Disiplin Kurulu toplanacak ve iktidarın suçlaması haklı olsa dahi sıradan bir disiplin cezasıyla geçiştirilecek bir olay olmasına rağmen, beş pırıl pırıl teğmenin ordudan atılmasına tanıklık edeceğiz. *** Tuzla Piyade Okulu’nda 10 Kasım törenlerinde yakalarına Atatürk fotoğrafı asmayan, asmamakta direnen tarikatçı teğmenlerle tartıştılar diye ordudan ihraç edilen dört teğmen gibi “Mustafa Kemal’in askerleriyiz” diyen beş teğmen de çok sevdikleri asker ocağıyla bağlarını koparmak zorunda kalacaklar. Gelecekte seferberlikte dahi çağrılmayacaklar, aldıkları bütün ödül ve nişanlar geri alınacak. Diğer dört teğmene Ankara Büyükşehir Belediyesi sahip çıkmıştı. Bu beş teğmene de büyük ihtimalle bir belediye sahip çıkar. Ancak, Atatürk’e olan bağlılıkları nedeniyle ordudan ihraç edilen/edilmeyi göze alan bu teğmenlerin ordudan uzak kalmasını yürek kabul eder mi hiç? *** Biz teğmenlerin cezalandırılması için yapılanlara kilitlenmişken, Mehmetçiğin Atatürk sevgisinin sorgulanmasına isyan ederken bakın perde gerisinde Mehmetçiğin başına neler gelmiş. Teğmenleri cezalandırmak için seferber olan Millî Savunma Bakanlığı perde gerisinde ne için seferber olmuş! Mehmetçik üzerinden nasıl büyük bir vurgun yapıldığını göreceksiniz. Bakanlık 25 Aralık’ta hazır yemek paketleri alım ihalesi yapmış. Mehmetçiğin kullanması için 15 çeşit ve toplam 13.360.520 adet hazır yemek paketi satın alınmış. Bu sektörde çalışan ama Millî Savunma Bakanlığı’nın “süzgecinden” geçip ihaleye giremeyen şirketler, bu ihaleye girmeleri halinde nasıl bir maliyet çıkacağını tespit etmişler. Buna göre, - Maliyet bedeli malzeme, ambalaj, işçilik, nakliye giderleri dahil toplam 504.7 milyon TL maliyet çıkarmışlar. Bu maliyetin üzerine şirketler için yüzde 20 kâr marjı eklenirse rakam 606 milyon lira oluyor. Peki sizce söz konusu ihalede sonuç ne olmuştur? Hemen paylaşayım: 969 milyon lira... *** Yanlış okumadınız. Bu sektördeki insanların yaptığı hesaba göre yüzde 20 karla 606 milyon lira olması gereken ihale, 969 milyon liraya sonuçlanmış. Arada tam 363 milyon lira fark var. Peki bu fark nereye gitmiş? Yaklaşık 5 yıldır Millî Savunma Bakanlığı ihalelerine “girebilen” dört şirketin kasasına. Görüyorsunuz ya... Biz Atatürk’e bağlılıklarını gösteren beş teğmenin hakkını hukukunu savunalım derken on binlerce Mehmetçiğin hakkı yeniyormuş. Mehmetçiğin yemeğine göz dikilen bir ülkede işler yolunda gider mi hiç? Çok ilginç gelişmeler oluyor. 2023 Cumhurbaşkanlığı ve TBMM üyeliği seçimlerinde CHP’yi “HDP’lileşmekle” suçlayan, cumhurbaşkanı adayı Kemal Kılıçdaroğlu’nu PKK’yla bir gösteren Cumhur İttifakı’nın ortağı MHP lideri Devlet Bahçeli, Öcalan açılımı sonrasında şimdi de HDP’nin devamı olan DEM’lilerle görüştü. Bahçeli’nin çıkışı milliyetçi camianın olaya bakışı ve karşı tutumu düşünülürse çok cesurca bir adım. DEM Parti’yle görüşen CHP olunca kıyameti koparan milliyetçilerin, ülkücülerin Bahçeli’nin DEM Parti’yle teması karşısındaki sessizliği de ilginç. DEM’li bir kaynağım, Bahçeli’nin çıtayı yükseğe koyması ve Öcalan’ı doğrudan devreye sokanın Bahçeli olmasının çok önemli bir gelişme olduğuna dikkat çekerek, “Öcalan da bunun farkında. Görüşmede Bahçeli’ye özel bir mesaj iletilmiş olabilir” dedi. Bu işte ilk hedefin Cumhurbaşkanı Tayyip Erdoğan’ın Cumhurbaşkanlığı koltuğunda kalma süresini artırmak olduğunu ve DEM Parti’nin de bunun farkında olarak sürece dahil olduğunu düşünen biri olarak bu görüşmeler sonrasında bir çözüme ulaşılır mı bilmiyorum. Ancak bu görüşmelerin CHP başta olmak üzere muhalefet partilerinde “tavır belirleme” sorunu yaratacağı kesin. (Karşı çıksan “barışı istemiyor musunuz” derler. Desteklesen “DEM parti ve Öcalan’la iş birliğine çanak mı tutuyorsunuz” diye sorarlar.) İzleyelim bakalım, iş nerelere varacak!",https://www.nefes.com.tr/yazarlar/deniz-zeyrek/biz-tegmenlerle-ugrasirken-5945
Deniz Zeyrek,İnsanlık onuru işkenceyi yenecek!,27 Aralık 2024 06:00,"Aşağıdaki fotoğrafa iyi bakın! Hatta akıllı telefonlarınızdan bulup video halini izleyin. MS hastası bir mahkûm: Tayfun Kahraman. Meriç Kahraman’ın eşi. Minicik Vera’nın biricik babası. Saatlerce bekletildiği mahkûm nakil aracının içi, Tayfun’un acısıyla dolmuş. Camdan gelen ışık yüzündeki acı ifadeyi daha da büyütmüş. Belli ki o yürüyen tabutta gereğinden fazla bekletilmiş, kelepçeler olması gerekenden çok daha fazla sıkıldığından bilekleri kan içinde... Ben bu görüntü üzerine çok şey yazabilirim ama duygularımı Meriç Hanım’ın Fayn’da yazdığı kadar açık ifade edemem. O nedenle sonda söyleyeceğimi en başta söyleyerek, “İnsanlık onuru işkenceyi yenecek” diyerek yazımın bu bölümünü Meriç Hanım’ın yazısından bir bölüme ayırıyorum: “Sabır… Sebat… İnat… Alışmamamız gereken bir anormalliğin ortasında, her gün, her saat haksızlığa uğramanın yakıcı hissiyle, bir adalet enkazı altında, Vera duymasın diye sakince attığım ve nerede yankılandığını bilmediğim, ‘Sesimi duyan var mı?’ çığlıkları. Konuşuyorum, anlatıyorum, dertleşiyorum ve her yeni umuda yeniden sarılıp sonra tekrar daha büyük bir hayal kırıklığı ile başa döndüğümüz sarmalın ortasında çıkış arıyorum. Bir çıkış olduğunu biliyorum, çıkışa giden yolları, tünellerin sonundaki ışıkları görüyorum, kalp atışımı hızlandıran iyi ve kötü havadisleri yorumlamaya, bir haber ya da köşe yazısından ipucu yakalamaya çalışarak Türkiye’nin imalı, göndermeli siyasi iklimi içinde en basit olanı, hakkımız olan adaleti istiyorum. İhtimalleri tartıyorum, önümü görmeye, kızımızı hasarsız şekilde yetiştirmek için uğraşıyorum. Masum bir tutuklunun eşi, babasını bir cam arkasından görüp ayrılırken ‘gitmek istemiyorum’ diye ağlayan bir kız çocuğunun annesi, ailesini tek başına geçindiren bir kadın ve çoğunlukla ‘bilmiyorum’ diye cevap vermek zorunda kaldığım ağır soruların muhatabıyım. Zihnimin, duygularımın ve dayanma gücümün sınırlarını yeniden keşfetmek ve genişletmek durumundayım. Geriye dönüp bakınca ‘nasıl atlattım ben bu çılgınlığı’ diye, ileriye bakınca ‘daha ne kadar sürecek bu işkence?’ dediğim, her adımı dikenli bir yolda yaralarımızın kabuk bağlamasına izin vermeyen bir hızda yol almaya çalışıyorum. Oysa… Basit hayallerimiz, sade hayatlarımız vardı. Biricik kızımızı “analı-babalı” büyütecektik. Vatana millete hayırlı olacaktık. Ülkesine faydalı insan olması, hak yemekten kaçınması öğütlenmiş, trafik cezası almaktan bile çekinen, hayatı boyunca silah görmemiş, hukuk dışında yol yöntem bilmemiş, olması gerektiği gibi insanlardık. Vera soruyor, cevap veremiyorum, ben de soruyorum: “Ne istediler bizden? Nerede bizim evimizin babası?” Şimdi bekleyeceğiz, ne kadar bekleyeceğimizi bilmeden bekleyeceğiz. Ben tüm yorgunluğuma aldırmadan anlatacağım masumiyetimizi. Tüm gövdemle gireceğim ama o ciğeri de bu yolda bırakmayacağım. Kızımın bana ihtiyacı var, kızımın babasına ihtiyacı var ve benim ona sözüm var: Hepsi geçecek Vera, emin ol.” Perşembe sabahına Emin Çölaşan’ın yazısının linkini içeren mesajlarla uyandım. Emin Ağabey, ismini anmadan (anarsa reklam olur diye her halde) NEFES’in internet baskısındaki Rönesans ilanlarına dikkat çekerek, NEFES’in sahibinin Rönesans şirketi olduğunu yazmış. “İddia etmiş” demiyorum, zira Emin Ağabey çok eminmiş gibi yazmış. Bazı okuyucularımız, meslektaşlarımız ve arkadaşlarımız da gönderdikleri mesajlarda haliyle “bu haber doğru mu” diye soruyordu. Mesajlar çok olunca gazetenin yöneticilerini arayıp sordum. Rönesans ilanının 7 günlük bir reklam anlaşması olduğunu ve bugün biteceğini söylediler. Bana gelen mesajlardan en ilginci bir müteahhittendi. Şöyle diyordu: “İlan verince sahibi oluyorsak, gelecek hafta biz de ilan vermek istiyoruz. En azından namımız yürüsün.” Kendisini aradım, karşılıklı gülüştük. Laf arasında bana Rönesans’ın kamudan ballı ihaleler almasını en çok eleştiren, hatta zaman zaman “orantısızca” eleştiren gazetecinin ben olduğumu söyledi. Haksız sayılmazdı. Çünkü o şirket Cumhurbaşkanı’nın saraylarını (Beştepe, Okluk), Savunma Bakanlığı Kompleksini, Yargıtay Binasını, MİT binasını, İstanbul’daki pandemi hastanesini, son olarak da Ankara Adalet Sarayını yapma işini davet usulü ihalelerle almıştı. Mahkemelerin iptal kararlarını hiçe sayıp inşaatlara devam emişti. Ben de kendilerini hak ettikleri sertlikte eleştirmiştim. Bundan sonra da tüyü bitmemiş yetimin hakkını savunmaya ve ballı ihalelerle tüyü bitmemiş yetimin hakkına göz koyan Rönesans şirketleri eleştirmeye devam edeceğim. Sözcü’nün patronajı rekabet hırsıyla NEFES’e savaş açabilir ve bu savaşta her şeyi mübah görebilir, bunu anlıyorum. Ancak bir gazetecinin, hele hele Emin Ağabey gibi duayen bir gazetecinin böyle bir savaşa alet olarak, kendi meslektaşlarına “Rönesansa çalışıyorsunuz” imasında bulunması, onları okuyucu karşısında küçük düşürmeye çalışması büyük bir haksızlık. *** Sözcü Gazetesi’nde altı yıl çalıştım. Sözcü TV ekranlarında düzenli olarak yer aldım. Çalıştığım süre içinde de elimden gelenin en iyisini yaptım. Ayrılma nedenim ekonomik koşullar ile çalışanlar arasındaki gelir adaletsizliğiydi. Ayrıldıktan sonra üç TV ve bir gazete ile iş görüşmesi yapıp NEFES Gazetesi’nde karar kıldım. Gazete yönetiminin ayrıldıktan sonraki davranışlarını, altı yıllık kıdem tazminatımı vermemek için başvurdukları hesap oyunlarını, gazeteden ayrılan ya da atılan meslektaşlarımızın hak ettikleri tazminatları ödememek için yapılanları görünce de “iyi ki ayrılmışım” hissini yaşadım. *** Emin Ağabey keşke bir ilandan yola çıkarak kesin gibi yazdığı konuyu, Sözcü’de 17 yıl birlikte çalıştığı Genel Yayın Yönetmenimiz Metin Yılmaz’a sorsaydı. Emin Ağabey yazıyı yazarken keşke hedef aldığı NEFES’in, yıllarca birlikte görev yaptığı, yeri geldiğinde dayanıştığı, aynı mahkemede sanık sandalyesine beraber oturduğu meslektaşlarının evine ekmek götürmesine vesile olan yeni bir gazete olduğu gerçeğini aklından çıkarmasaydı. Emin Ağabey keşke yıllardır kendisiyle aynı safta, aynı gazetede yazıp çizip söyledikleri nedeniyle bedel ödeyen meslektaşlarının Rönesans da dahil hiçbir yere kalemlerini satmayacağı gerçeğini unutmasaydı. Gazetecilikte rekabet iyidir. Ancak rakip gazete ilan alamasın, satılmasın, hatta yaşamasın diye bu şekilde işi çirkinleştirmemek gerek!",https://www.nefes.com.tr/yazarlar/deniz-zeyrek/insanlik-onuru-iskenceyi-yenecek-4736
Deniz Zeyrek,"Yılın ilk bombası TÜİK’ten: 5 aylık yumurta enflasyonu %71,6",02 Ocak 2025 06:00,"25 Aralık 2024 günü “Dalgacı Mehmet” başlıklı bir yazı yazmıştım. O yazıma TÜİK Başkanı Erhan Çetinkaya’dan “düzeltme ve cevap” talebi gelmiş. Ben gazetecilik hayatım boyunca cevap ve düzeltme hakkına hep saygı duydum. Bugün de TÜİK’in açıklamasını köşeme taşıyacağım. “Ne gerek var, biz TÜİK’i biliyoruz” diyebilirsiniz ama TÜİK’in açıklaması çok bomba! Resmen “merdi TÜİK, şecaat arz ederken sirkatin söylermiş” dedirtecek cinsten. *** Ben 25 Aralık’taki yazımda şöyle bir bölüme yer vermiştim: “Şimdi gelin neden Dalgacı Mehmet dediğimi yumurta fiyatı üzerinden anlatayım: TÜİK Başkanı arkadaş, 9 Temmuz 2024’te bir basın toplantısı yapmış ve “Ben 5 liraya gezen tavuk yumurtası alıyorum ama 30’lu normal yumurta alırsanız tanesi 2,57 lira, bu da yumurta için makul bir fiyat” demişti. O günden sonra TÜİK her ay enflasyon rakamı açıkladı. O enflasyon rakamlarına göre 2,57 lira olan yumurtanın fiyatının aylık artışını hesaplayalım: * 9 Temmuz: 2,57 lira. Temmuz enflasyonu yüzde 3,23. * 9 Ağustos: 2,65 lira. Ağustos enflasyonu yüzde 2,47 * 9 Eylül: 2,72 lira. Eylül enflasyonu yüzde 2,97 * 9 Ekim: 2,8 lira. Ekim enflasyonu yüzde 2,88 * 9 Kasım: 2,89 lira. Kasım enflasyonu yüzde 2,24 * 9 Aralık: 2,96 lira.” *** TÜİK’in cevap ve düzeltme metninin üst yazısında özetle, beş aylık kümülatif TÜFE manşet rakamını (yüzde 13) yumurta fiyatı üzerinden genişleterek TÜFE tutarlılığını test ettiğim, bu vesileyle elde ettiğim rakamları piyasadaki rakamla karşılaştırarak kamuoyunu yanılttığım iddia edilmiş. Düzeltme ve cevap metninde de şu ifadelere yer verilmiş: “TÜFE içerisinde takip edilen 143 ürüne ait endeks değerleri COICOP 5 seviyesinde her ay TÜFE bülteninde yer alan “Harcama Gruplarına Göre Endeks Tablosu” ile kamuoyuyla paylaşılmaktadır. 2024 Haziran ayında 2 bin 582 seviyesinde olan TÜFE Yumurta endeksi 2024 Kasım ayında 4 bin 431 değerine ulaşarak ilgili dönem aralığında yüzde 71,6 oranında artış göstermiştir. TÜİK tarafından her ay yayınlanan Yumurta Endeksinin, ilgili dönemler arasında yüzde 71,6 artış gösterdiği dikkate alındığında 2,57 TL değerinin 4,41 TL’ye ulaşacağı rahatlıkla hesaplanabilmektedir. 4,41 değerinin ise yazar tarafından belirtilen sınırlar içinde yer aldığı görülmektedir. Dolayısıyla kamuoyunu yanıltıcı hesaplamalardan ve yorumlardan kaçınılması adına “mukayese edilen ürene ait TÜFE değişim endeksi” ile “ilgili ürün fiyatlarının” genişletilmesi hakikate ulaşılması için yerinde olacaktır.” *** Anladınız mı neden “Merdi TÜİK şecaat arzederken sirkatin söylermiş” dediğimi? Açık açık diyor ki “bizim açıkladığımız 5 aylık kümülatif enflasyon yüzde 13 görünebilir ama 5 aylık resmi yumurta enflasyonu yüzde 71,6.” (5,5 kat) Yıllık gıda enflasyonunu yüzde 40’larda açıklayan bir kurumun sadece yumurtada beş ayda yüzde 71,6 artış olduğunu söylemesi itiraf değil de nedir? Peki memura, emekliye gerçek enflasyona göre değil de açıklanan resmi enflasyona göre yüzde 18-19 zam yapılması “sirkat” değil midir? Ben de diyorum ki o zaman o 143 ürünün tek tek belirtildiği listeyle dikkate aldığınız aylık fiyat artış oranlarını açıklayın biz de görelim. Anayasa Mahkemesi ve mahkeme kararlarına rağmen madde sepetini ve dikkate aldığı fiyat artışlarını açıklamayan TÜİK’in düzeltme ve cevap metninde bütün rakamlar şeffafmış gibi göstermesi şaka gibi! Bu nedenle “Dalgacı Mehmet”in yanına “Şakacı Erhan”ı ekliyorum. *** Yumurta, ekmek gibi evlere en çok giren gıda maddesidir. Yumurtadaki enflasyon, halkın yaşadığı gerçek enflasyonu yansıtır. Bir defa daha soruyorum: Beş aylık yumurta enflasyonunun yüzde 71,6 olduğu bir ülkede 12 aylık gıda enflasyonu nasıl yüzde 40’larda oluyor? (Bu arada 1 Ocak sabahı, mahalledeki zincir markete gittim ve yumurta fiyatını kontrol ettim. 30’luk yumurta kampanya fiyatı 159,90 liraydı. Birim fiyatı ise 5,33 lira. Aynı markette 10’lu paket 59,90, altılı paket ise 37,90 lira. Gördüğünüz gibi yüzde 71,6 rakamı dahi gerçeği yansıtmıyor.)",https://www.nefes.com.tr/yazarlar/deniz-zeyrek/yilin-ilk-bombasi-tuikten-5-aylik-yumurta-enflasyonu-716-5757
Deniz Zeyrek,Ucube sisteminizle övünün!,23 Ocak 2025 06:04,"Bolu Kartalkaya’da çoğu çocuk 79 canımızı kaybettik. 79 can... 79 isim... 79 yüz... 79 insan hikâyesi... Geride kalan binlerce acılı akraba, arkadaş... Sömestri tatili bitip okullar açıldığında, üzerine fotoğraf ve çiçek konulacak boş sıralar... O yaşta arkadaşlarını kaybeden ve ölümle tanışan yüzlerce çocuk... 79’u sadece bir rakam olarak görürseniz, felaketin büyüklüğünü hissedemezsiniz. Ülkeyi yönetenler büyük ihtimalle 79’u sadece bir sayı olarak görüyor. Yoksa millet can derdindeyken, işi gücü bırakıp sorumluluğu başkalarına yıkmaya uğraşırlar mıydı? Yoksa bu kadar vicdansız bir bakış açısı sergileyebilirler miydi? *** Farkında mısınız bilmiyorum ama daha önce benzer felaketlerde ne yaşadıysak şimdi de aynısını yaşıyoruz. Büyük acının etkisiyle bağırıyoruz, çağırıyoruz, hesap sormaya çalışıyoruz ama nafile... Birileri sorumluluğu bir şekilde en zayıf halkaya yıkıyor. Gözaltılar, tutuklamalar görüyoruz ama bir süre sonra sessiz sedasız hepsi serbest kalıyor. Ruhumuz dahi duymuyor. Bu defa da öyle olacak. Bakın göreceksiniz, bir sosyal medya mesajı nedeniyle insanların kolayca hapse atıldığı ülkemizde 79 kişinin ölümünden sorumlu olanlar, ellerini kollarını sallayarak aramızda dolaşacak. Bakın göreceksiniz, bir tane dahi kamu görevlisi, cinayet gibi bir felaketten sorumlu tutulmayacak. *** Aslında yaşanana felaket yerine cinayet demek gerek. Çünkü yangın göz göre göre gelmiş. Yangın göz göze geldiği gibi, felakete dönüşmesi de göz göre göre olmuş. Bu otel Seben ilçe sınırları içinde Kartalkaya mevkiinde bulunuyor. Otomobille Seben İlçe Merkezi’ne 1 saat 20 dakika, Bolu Merkez’e 50 dakika mesafede. Bolu, büyükşehir belediyesi olmadığından bu tür yerlerin bütün ruhsat işlemleri İl Özel İdaresi ve Çevre Şehircilik iklim Değişikliği Bakanlığı Bolu İl Müdürlüğü’nce veriliyor. Bu araziler otellere teşvik kapsamında verildiğinden ve bu işletmeler “Turizm İşletmesi” olduğundan her şeyinden Turizm Bakanlığı sorumlu. *** Belgeler gösteriyor ki otel sahibi 12 Aralık 2024 günü Turizm Bakanlığı’na sunmak amacıyla Bolu Belediye’sinden itfaiye raporu istiyor. Bolu Belediyesi de 16 Aralık’ta denetim yapıyor ve bütün eksiklikleri tek tek tespit ediyor. Yangın çıkışlarının, sensörlerin, restoran çıkışlarının, yangın söndürme tesisatının yetersiz olduğunu açık açık vurguluyor. Bu arada otel istediği “olumlu” belgesini Bolu Belediyesi’nden alamadığından aynı günlerde özel bir şirkete de başvuru yapıyor. *** Şimdi diyeceksiniz ki Bolu Belediyesi bu eksiklikleri tespit ettiyse neden müdahale etmedi? Arz edeyim. İktidarın yerel yönetimlerde taşradaki avantajını kullanarak belediye başkanlıklarını kazanabilmek için 6360 sayılı Büyükşehir Yasası’nı çıkarmıştı. Bu yasa, Büyükşehir Belediyesi olamayan illerde tuhaf bir durum ortaya çıkardı ve birçok hizmeti İl Özel İdaresi’ne taşıdı. Haliyle Bolu Belediyesi o otele müdahale etse, karşısında İl Özel İdaresi’ni bulacaktı. Sonra da kurumlar arasında bir yetki tartışması yaşanacaktı. *** İçişleri Bakanı Ali Yerlikaya’nın şu açıklamasını okuyunca ne demek istediğimi daha iyi anlayacaksınız: “Oteli denetleme sorumluluğunun Bolu Belediyesi’ne mi Kültür ve Turizm Bakanlığı’na mı ait olduğu 10 gün içinde ortaya çıkacak...” Görüyorsunuz ya öyle bir sistemimiz var ki mülki idarede yıllarca görev yapmış, İstanbul Valiliği görevinde bulunmuş İçişleri Bakanı Ali Yerlikaya dahi sorumluluğun kimde olduğunu bilmiyor ve ancak 10 gün içinde ortaya çıkabileceğini söylüyor. Bundan sonra ben ne diyebilirim ki? Ucube sisteminizle övünmeye devam edin! AA ne yapmaya çalışıyor Anadolu Ajansı dün tuhaf bir haber geçti. “Yanan otelin yangın merdivenleri görüntülendi” ifadesinin yer aldığı haberde bir de merdiven görüntüsü vardı. Görünce gözlerime inanamadım. O haberi hazırlayan, yayına veren arkadaşlar “Yangın merdiveni vardı ama insanlar kullanmak yerine ölmeyi mi tercih etti?” demek mi istiyorlar? İktidarı temize çıkarma çabanızı anlıyorum ama vicdansızlığı keşke bu seviyede teşhir etmeseydiniz. Başka ne diyebilirim ki? Yazıklar olsun!",https://www.nefes.com.tr/yazarlar/deniz-zeyrek/ucube-sisteminizle-ovunun-10156
Deniz Zeyrek,Yeni ittifak ortağı gibi!,30 Aralık 2024 06:00,"DEM Partili Sırrı Süreyya Önder ve Pervin Buldan’ın İmralı ziyareti sonrasındaki açıklamalar hayli ilginç. Asıl konuya girmeden sizden öncelikle Sırrı Süreyya Önder’in TBMM Başkanvekili olduğunu, Öcalan’la TBMM Başkanvekili seviyesinde bir görüşme yapıldığını bir kenara not etmenizi istiyorum. TBMM Başkanvekili seviyesinde bir görüşme yapan Öcalan, kamuoyuna yayınlanmak üzere gönderdiği mesajda, kendisini adeta bir siyasi lider olarak konumlandırmış ve Cumhurbaşkanı Tayyip Erdoğan ile MHP lideri Devlet Bahçeli’yi kendisiyle iş birliği yapmak isteyen iki siyasi lider gibi yansıtmış. “Sayın Bahçeli’nin ve Sayın Erdoğan’ın güç verdiği yeni paradigmaya, ben de pozitif anlamda gerekli katkıyı sunacak ehil ve kararlılığa sahibim” ifadesiyle kendisini Cumhur İttifakı’nın yeni ortağı gibi konumlandırmış. *** Erdoğan ve Bahçeli’nin bu konumlanmaya itirazı yoksa benim de olmaz. Zira gelişmelere Türkiye’nin geleceği açısından bakıyorum. Öcalan’ın mesajlarının kamuoyuna yansıtıldığı saatlerde Suriye’nin yeni lideri Ahmet Eş Şara (Golani) da HTŞ’yi ve diğer grupları feshedeceklerini duyurup YPG/PKK’nın baskın olduğu Suriye Demokratik Güçleri’yle de görüştüklerini açıklıyordu. Şara ayrıca “Kürtler, Suriye bileşenlerinin ayrılmaz bir parçasıdır. Ülkemizin bölünmemesi gerekir” diyordu. Öcalan’ın bir “aktör” olarak devreye sokulduğu Türkiye’deki yeni gelişmelerle Şara’nın son açıklamalarını birlikte görmek gerektiğine inanıyorum. Zira DEM Parti ya da Kandil üzerinde yüzde yüz bir etkisi olmayan Öcalan’ın SDG yöneticisi Ferhat Abdi Şahin’i tam anlamıyla kontrol edebildiğini herkes biliyor. *** Belli ki ABD, İngiltere, İsrail gibi ülkeler yakın gelecekte perde arkasında kalarak yeni Suriye Anayasası’nı hazırlatacak ve SDG de yeni Suriye’de etkili bir yer edinecek. Büyük ihtimalle federatif bir Suriye ortaya çıkacak ve Kuzey Irak’ta olduğu gibi Kuzey Suriye’de de Federatif bir Kürt devleti kurulacak. Öcalan, Suriye’nin geleceği inşa edilirken Suriye’deki Kürtlerin zarar görmesini, SDG’nin ABD desteğiyle elde ettiği büyük avantajlardan vazgeçmesini istemez. Ancak ABD ve İngiltere’nin de istediği gibi SDG’nin yeni Suriye’de HTŞ ve diğer yapılarla uzlaşmalarını isteyebilir. *** Böyle bir gelişme, teorik olarak Suriye’nin kuzeyinde PKK kontrolünde bir federatif devletin önünü açabilir ama aynı zamanda Türkiye’nin Suriye’de elini hiç tahmin edemeyeceğimiz kadar çok güçlendirebilir. HTŞ üzerinden yeni yönetimle güçlü ilişkisi olan Ankara, Öcalan üzerinden SDG’yle de güçlü bir ilişki kurabilir. Bunun pratikte hayata geçirilmesi mümkün mü? Çok zor görünüyor, büyük riskler barındırıyor ama mümkün. *** Peki bütün bunların Erdoğan iktidarına ne faydası olacak? Arz edeyim: 1- Hem HTŞ hem SDG konusunda, ABD ve müttefiklerinin beklentilerini karşılayarak küresel ilişkilerini normalleştirebilir. 2- Suriye’de elde edeceği başarıyla, içerideki gücünü tazeleyebilir. Bu da hayalini kurduğu “ömür boyu iktidar” hedefine büyük katkı sağlayabilir. *** Muhalefet ne yazık ki Suriye’de olanlarla, Türkiye’deki yeni gelişmelerin bağını yeterince kuramıyor ve Suriye meselesine göçmenler üzerinden sığ bir bakış açısı geliştiriyor. İmralı’nın da dahil olduğu yeni Suriye fotoğrafı göründüğünden daha karmaşık. Muhalefetin bu işe biraz çalışmasında yarar var! Sürekli takipçilerim bilir. TBMM’nin girişindeki Meclis Parkı’nın kapatılmasına çok tepki göstermiştim. Tepkimde ne kadar haklı olduğum ortaya çıktı. Park kapatıldığında polis gerekçenin “eylem ihbarı” olduğunu ve kapamanın geçici olduğunu ileri sürmüştü. TBMM’yi yönetenler de “geçici bir durum” deyip olayı hafife almıştı. Ben de asıl niyetin parkın daimî olarak halka kapatılması olduğunu söyleyip yazmıştım. Tam da dediğim gibi oldu. Polis, aylar önce parkın yürüyüş yolu, amfi tiyatro, (büyük havuz da dahil) bütün havuzlar, bayrak direkleri, heykeller ve çeşme de dahil en önemli bölümünü kapattı. Bütün mahalle halkı, TBMM üyeleri, Başkan Numan Kurtulmuş, vekilleri Gülizar Biçer Karaca, Celal Adan ve Sırrı Süreyya Önder, idari amirler, anlayacağınız bütün TBMM yöneticileri de polisin hiçbir yasal dayanağı olmayan bu işgaline göz yumduğundan, kapatma kalıcı hale geldi. Parkın etrafında Atatürk’ün “tek güç vardır, o da millettir” gibi milli egemenlikle ilgili üç güzel sözü yazılı. Ancak o yazılar da polis çitlerinin arkasında esir vaziyette. Bırakın o veciz sözleri, al bayrağımızdaki hilal ve yıldızı sembolize eden barış güvercini heykeli de esir. Demokrasinin mabedi TBMM’nin önündeki “Milletin parkı” adeta polis işgalinde ve millet de milletin vekilleri de buna kayıtsız. Bu kayıtsızlık oldukça, bu ülkeye demokrasi falan gelmez.",https://www.nefes.com.tr/yazarlar/deniz-zeyrek/yeni-ittifak-ortagi-gibi-5209
Deniz Zeyrek,Soruştura soruştura kaybedecekler!,21 Ocak 2025 05:50,"Her yıl 11-12 trilyon lira vergi ödeyen bir halkız. 22 yılda 3 trilyon dolar vergi toplamış bir iktidarımız var. Sadece özelleştirmelerden gelir 70 milyar dolar ve bu gelir iktidarın övündüğü Osmangazi Köprüsü, Üçüncü Köprü, Çanakkale Köprüsü, Avrasya Tüneli, Marmaray, Otoyollar, duble yollar ve hastanelerin tümünün maliyetini karşılamaya yetiyor ve artıyor. Peki bu ülkenin halkı, 22 yılda 3 trilyon dolar vergi toplayan bir devlette yaşıyormuş gibi mi? Mesela enflasyon, faizler, kurlar aynı anda neden bu kadar yüksek? Maliyetler ve fiyatlar neden bu kadar yüksek? Peki bu fiyatlar karşısında insanların gelirleri neden düşük? Bu ülkenin çalışanları, memurları, asgari ücretlileri hak ettikleri maaşı alıyor mu? Emeklilerin büyük bölümü neden “en düşük emekli maaşı” seviyesinde ücretler alıyor? İktidar neden hâlâ emekli maaşlarını ödeyebilme telaşı içinde? *** Bu soruların birçok yanıtı var ama en önemlisi şu: Ülkemiz kötü yönetiliyor. Demokratik, şeffaf bir yönetimin teminatı olan bütün kurumlarımız yok edildi ve sahip olduğumuz bütün zenginlikler bir kesim tarafından talan ediliyor. Her yerinden bereket fışkıran, aynı anda dört mevsimi yaşayan cennet ülkemiz, hak etmediği bir yoksulluğu yaşıyor. Ülke gelirleri, iktidar tarafından bilinçli bir şekilde yandaş burjuvaziye pay ediliyor ve halkın hak ettiği refah, tabana yayılmıyor. Halk yoksullaştıkça, iktidar mensuplarıyla iktidarın etrafında çöreklenmiş yandaş burjuvazi daha da zenginleşiyor. AK Parti artık zengin bir iktidar ve zenginler için çalışıyor. Şu anda Türkiye’nin en zengin ilk 500, hatta bin insanının ismini alt alta sıralayın ve 22 yıl önce zenginlik konusunda nerede olduklarına bir bakın, ne demek istediğimi göreceksiniz. *** Bu zenginliklerin büyük kısmının kamudan servet transferi yoluyla gerçekleştiğini de hepimiz çok iyi biliyoruz. Bütün kamu ihalelerinin 21/B denilen davet usulü yöntemiyle yapıldığını, rekabet oluşmadığından bir liralık işin çoğu zaman iki liraya ihale edildiğini hepimiz çok iyi biliyoruz. Bütün büyük kamu ihalelerinin aynı şirketlere verilmesinin altında böyle bir durumun yattığını hepimiz çok iyi biliyoruz. Sadece bir örnek vereyim: Rönesans... Ankara’da Savunma Bakanlığı kompleksi (Ay yıldız), MİT binası, Yargıtay Binası, Cumhurbaşkanlığı sarayları (Beştepe ve Okluk), Trakya Doğalgaz Depolama Tesisi, Çukurova Üniversitesi Rektörlüğü, Bozok Üniversitesi Rektörlüğü, Aile ve Sosyal Hizmetler Bakanlığı, Milli Eğitim Bakanlığı, İçişleri Bakanlığı, Ankara Adliyesi, Mersin-Antep Demiryolu Hattı, Şehir Hastaneleri, İstanbul Pandemi Hastanesi, dört ayrı deprem konutları projesi ve saymakla bitiremeyeceğim daha bir sürü kamu ihalesi... Hepsi Rönesans tarafından davet usulü ihalelerle alındı. Ülkenin milyarlarca liralık serveti, bu ihaleler üzerinden Rönesans’a transfer edildi. Rönesans’ın yanına benzer onlarca şirket daha ekleyebilirim. Hepsi, aynı yöntemle milli servetimizin büyük bölümünü kendi kasalarına koydular. *** O büyük kamu ihalelerinde dönen dolapları bir bilseniz, “Beşiktaş Belediye Başkanı Rıza Akpolat bu iddialarla tutuklanıyorsa, Çevre Şehircilik Bakanlığı’nda ve Ulaştırma Bakanlığı’nda, Enerji Bakanlığı’nda, Sağlık Bakanlığı’nda ve büyük ihaleler yapan bütün kamu kurumlarında ihale süreçlerinde görevli tek bir bürokrat (bakanlar da dahil), ihale alan tek bir patron dışarıda kalamaz” dersiniz. Gazetemiz NEFES’in son günlerde gündeme getirdiği Kırıkkale-Çorum Hızlı Tren Projesi dahi, 30-40 milyar liralık kamu zararıyla sonuçlanmak üzere. Ulaştırma Bakanı’nın ihale verdiği Rönesans’ın uçağıyla Almanya’ya uluslararası bir toplantıya gitmesi dahi aylarca konuşulacak, Yüce Divan’la sonuçlanacak bir ihlal değil midir? *** Hiç şüphem yok: İktidar değiştiğinde, bütün bu ihalelerdeki kamu zararının büyüklüğü ortaya çıkacak. Biz 3 trilyon doların nasıl harcandığını, 22 yılda iktidar eliyle kimlerin zenginleştiğini, kimlere servet transfer edildiğini bütün çıplaklığıyla göreceğiz. “Kamuyu zarara uğratanlardan, tüyü bitmemiş yetimin hakkını yandaş burjuvaziye dağıtanlardan hesap sorulacak mı?” sorusuna tereddütsüz “evet sorulacak” karşılığını vermekte zorlansam da en azından bütün olup biten yolsuzlukları göreceğimizden eminim. Cumhurbaşkanı Tayyip Erdoğan’ın sözünü ettiği o BÜYÜK TURP da o turpu paylaşanlar da o gün geldiğinde teşhir olacak. *** İktidar, bütün bu servet transferine yol verip, peşi sıra Esenyurt’ta, Beşiktaş’ta, Tunceli’de zorlama soruşturmalarla sonuç alacağını düşünüyorsa yanılıyor. Bakın göreceksiniz: Muhalefete yargı eliyle yapılan baskılar, tutuklamalar, gözaltılar ters tepecek. Yaratılan mağduriyetler, muhalefete olan desteği artıracak. Zaten yoksulluğun pençesinde ve canı burnunda olan halk, ilk seçimlerde derdine derman bulmak yerine bu tür oyunlarla iktidarı korumaya çalışanlara o büyük turpu gösterecek. İktidar, gücünü ve koltuklarını “muhalefet belediyelerini soruştura soruştura” kaybedecek!",https://www.nefes.com.tr/yazarlar/deniz-zeyrek/sorustura-sorustura-kaybedecekler-9704
Deniz Zeyrek,Panik çok büyük!,30 Ocak 2025 06:00,"İktidar yine bir kaşık suda fırtınalar koparıyor. Öyle bir panik havası var ki bütün tuşlara aynı anda basılıyor. Neymiş efendim Halk TV’de Barış Pehlivan İstanbul Belediye Başkanı Ekrem İmamoğlu’nun basın toplantısında dikkat çektiği bir bilirkişiyle konuşup, açıklamalarını haber yapmış. Bir nevi, gazetecinin zorunlu görevi olan “cevap hakkından faydalandırma” zorunluluğunu yerine getirmiş. Sırf bu yüzden Barış, haberin sunulduğu bültenin sunucusu Seda Selek ve Halk TV’nin Sorumlu Müdürü Serhan Asker, büyük suçlularmış gibi önceki gün gözaltına alındı. Halk TV programlar sorumlusu Kürşad Oğuz ve Genel Yayın Yönetmeni Suat Toktaş da dün ifade için savcılığa götürüldü. İkisi de götürülme şekli ve sağlık kontrolüne götürülmelerine bakılırsa “zanlı” olarak gözaltına alınıyorlardı. Ben yazıyı yazarken yaklaşık 24 saattir gözaltında olan Seda Selek ile Serhan Asker adli kontrol talebiyle hâkime gönderilmişti. Barış Pehlivan’ın da savcılık ifadesi yeni bitmişti. *** Bütün bu olup biteni anlamak mümkün değil. Zira Ankara Emniyeti, Ankara Adliyesi, Vatan Emniyet ve Çağlayan Adliyesi’nde de yoğun bir trafik yaşandı. Onlarca polis görevlendirilmiş. Vatan emniyeti teyakkuzda. Çağlayan Adliyesi de teyakkuzda. Ankara Adliyesi teyakkuzda. Savcılar, sulh ceza hakimleri teyakkuzda Terör polisi, terör savcısı devrede. Sanırsınız silahlı terör örgütleri PKK ve IŞİD çökertiliyor. *** Bu olup biteni normal bir hukuk devletinde izah etmek imkânsız. “İzahı olmayanın mizahı olur” derler ama bu gelişmeler, aynı zamanda mizahı yapılamayacak kadar acı ve trajik. Fikir özgürlüğüne darbe, gazeteciliğe darbe, Türkiye’nin demokrasisine, imajına darbe. Güç ve iktidar sahipleri bugün yargı gücünü kullanarak büyük bir şov yapıyor, devletin gücünü özgür basının üzerine boca ediyor. Onların yanında sıralanmış olanlar bu şova alkış tutuyor. Ancak şunu unutuyorlar: Devran döndüğünde bu günler ülke tarihine kara günler olarak geçecek. Gelecek nesiller, bu günleri anarken bütün antidemokratik günlerinin yanına ekleyecekler. *** Mevzu sadece bir haber ama bir haber üzerinden koparılan fırtına çok büyük. Bunun tek bir nedeni olabilir: Halk desteğini kaybettiklerinden iktidarı da kaybetmekten endişe ediyorlar. İktidarı kaybetmemek için de muhalefeti ve özgür medyayı tasfiye etmeye soyundular. Bakın göreceksiniz, bu daha başlangıç! Yaşananlar ülkede “ikili” bir hukuk sistemi olduğunu da ortaya koydu. İktidara ayrı hukuk, muhalefete ayrı hukuk. Bakın Halk TV’nin yaptığı haberin aynısını Yeni Şafak Gazetesi de yaptı. Ancak o haber ciddiye dahi alınmazken Halk TV’ye adeta terör operasyonu yapıldı. Başka bir ikili hukuk örneği daha var. Bolu Kartalkaya’daki yangından sonra savcılık 2025/962 sayılı soruşturma çerçevesinde fotoğrafta görülen yedi kişilik heyet “bilirkişi” olarak atadı. O heyet de bir ön rapor hazırladı. Ön rapor, sorumlunun başta Turizm olmak üzere bakanlıklar olduğu tespitini yaptı. İktidarın beklediği gibi Bolu Belediyesi’ni suçlamadı. Bunun üzerine rapor beğenilmedi. Adalet Bakanı Yılmaz Tunç da rapor için “hiçbir resmi niteliği olmayan korsan bir metin” ifadesini kullandı. Ekrem İmamoğlu sadece bir bilirkişiyi eleştirince, bilirkişiyi ve yargıyı etkilemekle suçlanıyor, İmamoğlu’nun ve hedefindeki bilirkişinin açıklamalarını haber yapan gazetecilere terörist muamelesi yapılıyor ama Adalet Bakanı Yılmaz Tunç’un yedi bilirkişiyi ve onların imzasını taşıyan raporu “korsan” ilan etmesi normal ve hak sayılıyor. Eğer bilirkişi hedef gösteriliyor diye İmamoğlu ve gazetecilere soruşturma açılıyorsa, bilirkişileri hedef gösterip yazdıkları raporu “Korsan” ilan edenlere ve bunu haber yapanlara da soruşturma açmak gerekmez mi?",https://www.nefes.com.tr/yazarlar/deniz-zeyrek/panik-cok-buyuk-11723
Deniz Zeyrek,Hayal ve gerçek,09 Ocak 2025 05:30,"Diplomaside her zaman çıkarlar ön planda olur. Türkiye’nin çıkarı, taktiksel açıdan sınırları dışında kendi güvenliği açısından tehdit haline gelen ya da tehdit haline gelme potansiyeli olan yapılardan kurtulmak (kurtulma şansı yoksa o yapıları dönüştürmek), stratejik olarak da bölgesinde barış içinde var olacak koşulların yaratılmasına destek olmaktır. Bugünün Suriye fotoğrafını bu genelleme üzerinden çekmekte fayda vardır. *** Gelin önce 13 yılda devrilmeyen Esad hanedanının, nasıl 13 günde devrildiği gerçeğine bakalım: 1- Esad’ın iki büyük destekçisinin kolu kanadı kırıldı. * İsrail, Hizbullah’ı adeta yerle bir etti. İran, bölgedeki en büyük dayanağı Hizbullah’ı kaybedince zemin kaybetti ve Suriye’de tutunamadı. *ABD ve İngiltere, Rusya’ya karşı adeta satranç oynadı. “Vezir (Ukrayna) ya da fil (Suriye)” resti çekti. Rusya, Suriye’yi teslim etti (Maç daha bitmedi. Tartuz ve Lazkiye’deki Rusya varlığı, Suriye’de iç karışıklıkları yeniden teşvik edebilir). 2- ABD ve müttefikleri iki önemli hamleyle kolu kanadı kırılan Esad yönetimine son darbeyi indirdi. * HTŞ’ye el ve yol verildi. (İnsan ister istemez soruyor: Türkiye’nin kontrol ettiği Milli Suriye Ordusu, HTŞ’den daha güçlü bir konumda olduğu halde ABD ve İngiltere Esad’a son darbeyi neden HTŞ’yle vurdu? Suriye’de yönetimi devralması için neden SMO değil HTŞ öne çıkarıldı?) * Esad’ın ordusundan subaylar HTŞ konvoylarına karşı direnmemeye ikna edildi. *** Şimdi de Suriye’deki bu gerçekler ışığında Türkiye’nin taktiksel ve stratejik açıdan yapması gerekenlere bakalım: * Taktiksel açıdan ilk yapılması gereken şey, sınırlarımızın hemen yanı başındaki topraklarda iki terör örgütünün kontrol ettiği garnizon bir ülkenin kuruluşunu kabul etmemek. Bir diğer önemli konu da bu iki örgütün geçmişte olduğu gibi yakın zamanda da Türkiye için tehdide dönüşebileceği ihtimalini akıldan çıkarmamaktır. * Stratejik açıdan ilk yapılması gereken de uluslararası toplumu, Suriye’de ortaya çıkacak kurucu iradeyi Anayasası belli, demokratik kurum ve kuralları olan gerçek bir Suriye devletinin kurulmasına ikna etmek. Bu yönde adım atan yapıları ve müttefikleri desteklemek ve teşvik etmek. *** Peki Türkiye’nin bugüne kadar attığı adımlar neyi gösteriyor? * Öncelikle HTŞ’nin “gerilla” modundan “kravatlı devlet adamı” moduna geçişine destek vermek, kurumları kuralları olan bir devletin nasıl işleyeceği konusunda HTŞ kadrolarına rehberlik etmek takdire şayan adımlardır. * Ancak, HTŞ’nin geçmişini bir kalemde sildiği, bütün Suriye halkını temsil ettiği, gelecekte kurulacak Suriye devletini tek başına yöneteceği algısını yaratmaya çalışmasıysa yanlıştır. Bunu biraz daha açmak isterim: Dışişleri Bakanı Hakan Fidan, HTŞ’nin PKK’yı Suriye’den temizleyecek güce sahip olduğunu söylüyor ve “Askeri kabiliyetleri var ve YPG’yle mücadele edebilirler” diyor. Keşke öyle olsaydı. Ancak durum öyle değil. ABD ve müttefikleri YPG’yi desteklemekten vazgeçene kadar HTŞ’nin YPG’yle top yekûn bir savaşa girmesi zor görünüyor. Böyle bir savaş Suriye’de iç savaşın devamı anlamına gelir ki bu durum stratejik olarak Türkiye’nin de işine gelmez. *** 1996’da ABD’nin desteğiyle Afganistan’da Rus yanlısı yönetimi deviren ve ülkede yönetimi devralan Taliban’ı anımsayın! 2001 yılındaki İkiz Kuleler saldırısı sonrasında aynı Taliban ABD tarafından “terör örgütü” ilan edilmişti ve Afganistan Taliban gerekçe gösterilerek işgal edilmişti. Yarın İsrail’in kışkırtmalarıyla ve HTŞ’nin yanlış adımlarıyla ABD HTŞ’yi yeniden “terörist” ilan edebilir. Uluslararası toplum da ABD’yi takip edebilir. *** Bütün yumurtaları HTŞ sepetine doldurmak Türkiye için hem stratejik hem taktiksel bir hata olur. Bunu en iyi bilenlerden biri de yıllarca satranç mantığıyla istihbarat kurumumuzu yöneten Hakan Fidan olsa gerek. HTŞ üzerinden kurulacak hayaller başka, emperyalistlerin yarattığı gerçekler başka. Satrancı akıllı oynamak gerek!",https://www.nefes.com.tr/yazarlar/deniz-zeyrek/hayal-ve-gercek-7126
Deniz Zeyrek,Hangimiz psikolojik açız?,01 Ocak 2025 06:00,"Yılın son gününde berber koltuğunda bir süre TRT Haber izledim. Doğal olarak ilk haber Cumhurbaşkanı Tayyip Erdoğan’ın “Biraz daha sabır” mesajıydı. Koca Cumhurbaşkanı’nın “sabredin” diye diye dilinde tüy bitti, biz ulusça “sabreden derviş” olduk ama bir türlü muradımıza eremedik. Anlaşılan 2025 de hepimiz için “sabır yılı” olacak. *** Peşi sıra Suriye cezaevlerindeki insan hakları ihlalleri, Suriye Enformasyon Bakanı’nın dezenformasyondan yakındığı konuşması geldi. Çokça hamaset vardı Suriye haberlerinde. Sonra Gazze haberi... Gören de Türkiye’nin Gazze’yi İsrail katliamlarından kurtardığını sanır. Sanki Gazzeli çocukların derdine derman olmuşuz da Gazzeli çocuklar Türkiye sayesinde rahat nefes alıyor. (Hele İmam Hatip okulları başta olmak üzere milli eğitim okullarına bir gidin. Milyonlarca çocuk sabahtan akşama kadar hamaset dolu Gazze ve Suriye nutukları dinliyor. ÇEDES’çiler, çocukların ellerine silah verip birbirlerini vurma rolü kestiriyor.) *** Arada bir de “insan hakları” haberi vardı. Başlığı duyunca TRT’nin Tayfun Kahraman’a yapılan işkenceyi ya da ülkede yaşanan adaletsizlikleri haber yapacağını düşünür müsünüz? Tabii ki ben de düşünmedim. Yine de merak ettim konuyu. Efendim, insanlar görme engellilerin yürüme yollarına araç park ediyormuş. Elbette engellilerin engelsiz bir hayat sürmesi şart. O yollara araç park edenler insanlığından çıkmış, medeniyetten nasibini almamış cahil düşüncesiz insanlardır. Ancak insan hakları ihlallerinin, bizzat devlet ve idare tarafından insanlara karşı yapılan ihlaller olduğunu o raporu yazanlara, o raporu haber yapanlara kim anlatacak? *** Ardından 2024’te çalışanlar ve emekliler için hükümetin yaptığı muhteşem hizmetler sıralandı. “Asgari ücrete yüzde 49 zam geldi” altyazısını görünce, “Hay Allah atlamışım, ben yüzde 30 zam biliyordum” dedim kendi kendime. Meğer TRT’nin kastettiği 2023’ten 2024’e geçilirken, yani asgari ücretin 17 bin 2 liraya çıkarılırken yapılan zammış. Haberi dinleseniz kendinizi başka ülkede sanırsınız. Sanki bizim emekliler de emekli maaşlarını alınca İspanya’da Yunanistan’da tatile gidebiliyor! *** Gelelim, en çok ilgimi çeken konuya: Haberin başlığı “psikolojik açlık” idi. Uzmanlar insanların bazen çok tok olmalarına rağmen açlık hissedebildiğini söylüyormuş. Haberin mesajı açık açık şuydu: “Aslında toksunuz ama kendinizi psikolojik olarak aç hissediyorsunuz.” Sizi gidi sizi... İkide bir “açlık sınırı” ya da “yoksulluk sınırı” diyenler, asgari ücret, en düşük emekli maaşı diyerek başımızda boza pişirenler, siz kimi kandırıyorsunuz. Hepiniz psikolojik açsınız! *** Ben berber koltuğundan kalkarken TRT Haber’in bülteni de bitmişti. Dışarıya çıktığımda NEFES Ankara Haber Müdürü Mahmut Aydın’ı aradım. TCDD’nin Delice-Çorum Yüksek Hızlı Tren Hattı İhalesi’ndeki son durumu sordum. Konuşurken hep aynı isimler geçiyordu: Cengiz, Rönesans, Yapı Merkezi... Türkiye’de son 10 yılda yapılan büyük kamu ihalelerini alan şirketler. Bir de rakamlar var, siz, biz hayal dahi edemeyiz: 84,5 milyar lira... Telefonu kapattıktan sonra aklıma TRT’nin haberi geldi. “Hepsi psikolojik aç bu şirketlerin” dedim. Doymuyorlar, doymak bilmiyorlar. Kasaları kamudan transfer edilen servetlerle dolu ama doymak bilmiyorlar. *** Böyle kendi kendime söylenirken aklıma iki önemli müteahhit arasında geçen şu diyalog geldi: - “Abi 50 kilometrelik yol ihalesine de girmeyin. Bırakın genç arkadaşlarımız alsın, makina parkı kurabilsinler, nefes alsınlar biraz.” - “Hayır kardeşim. Benim orada milyarlarca liralık baraj yatırımım var. O yol baraj için önemli. O nedenle ben yapacağım.” - “O zaman madem baraj için hayati, 50 kilometrelik yolu bedava yapın, devlete armağanınız olsun.” - Niye ben yapayım, ben devletten zengin miyim? Evet artık devlet kadar zenginsiniz. Hepiniz 22 yıl önce Harun’dunuz şimdi Karun oldunuz ve hala kimseye göz açtırmıyorsunuz. Doymuyorsunuz. Psikolojik açsınız! (Bu arada Harun ve Karun demişken Numan Kurtulmuş’un da kulaklarını çınlatalım. 2025’in ilk çınlaması sayemizde olsun... Nasıl katlanıyor acaba bu Karunlara?)",https://www.nefes.com.tr/yazarlar/deniz-zeyrek/hangimiz-psikolojik-aciz-5593
Deniz Zeyrek,Muhalefeti Akın Gürlek birleştirecek,22 Ocak 2025 05:50,"Siyaset gündeminde soruşturma sağanağı vardı. İstanbul Cumhuriyet Başsavcılığı’nın son “şüpheli”si Zafer Partisi Genel Başkanı Ümit Özdağ oldu. “İster tutuklayın ister idam edin, aynı konuşmayı yapmaya devam edeceğim” diyerek iktidara meydan okuyan Özdağ, ifadesi alınmak üzere Vatan Emniyet Müdürlüğü’ndeyken İYİ Parti ve CHP’den en üst düzeyde destek açıklamaları geliyordu. İYİ Parti lideri Müsavvat Dervişoğlu kalabalık bir heyetle adliyeye desteğe giderken, CHP lideri Özgür Özel de Özdağ’a destek için İstanbul’a gideceklerini açıklıyordu. *** NEFES’te dün yayınlanan yazımda, iktidarın içeriği boş ve izah edilemez soruşturmalarla muhalefet üzerinde baskı kurmasının iktidarın aleyhine bir durum yaratacağını yazmıştım. Özel ve Dervişoğlu’nun Özdağ’a verdiği destek bunun bir göstergesi. Cumhurbaşkanı Tayyip Erdoğan 31 Mart 2024 gününden bu yana muhalefeti bölmek için özel bir strateji izliyordu. Buna karşın İstanbul Cumhuriyet Başsavcılığı’nın başlattığı soruşturmalar muhalefetin birlikte hareket etmesine yol açıyor. Bakın göreceksiniz, siyasilere yönelik bu soruşturma sağanağı devam ederse, muhalefetin birlikteliği ve dayanışması daha da artacak ve ortaya çıkan mağduriyet algısı sayesinde muhalefet güçlenecek. *** Başsavcı Akın Gürlek’in konuya bir de bu açıdan bakmasında yarar var. Aksi halde kaybedilecek ilk seçimde, iktidar “hep sizin ve soruşturmalarınızın yüzünüzden” diyerek en büyük faturayı Gürlek’e çıkarabilir. İktidarın geçmiş yıllarda da çok yakın çalıştığı savcı, polis müdürü, bürokratları bir kalemde çizdiğine defalarca tanık olmuştuk. Benden söylemesi. Kartalkaya’daki otel yangını, ne yazık ki büyük bir felakete dönüştü. Okulların ara tatilde olduğu, kayak otellerinin tıklım tıklım dolduğu şu günlerde maalesef ölü sayısı çok yüksek oldu. Otelden gelen yangın görüntülerini izlerken hepimiz çok açık bir şekilde gördük ki otel böyle bir yangına hazırlıklı değil. Belli ki oteldeki yangın söndürme tesisatı, yangın çıkışları ve Kartalkaya’daki oteller bölgesindeki itfaiye varlığı gibi birçok sorunlu alan var. *** Bu tür oteller Turizm Bakanlığı’nın verdiği belgelerle işletiliyor. O nedenle de denetimler Turizm Bakanlığı tarafından yapılıyor. Turizm Bakanı Mehmet Nuri Ersoy, itfaiye raporlarının olumlu olduğunu açıklayarak sorumluluğu Belediye’ye yıkmaya çalıştı ama bir kaynağım durumun öyle olmadığını, mevzuata göre Bakanlığın denetim konusunda tam ve tek yetkili olduğunu söyledi. Bu otelin en üstteki iki katının kaçak olduğunu iddia eden bir kaynağım, “Hatta otel belgeyi aldığında üst katta restoran da yoktu” dedi. Yangın söndürme tesisatlarının, yangın çıkışlarının her yıl denetlenmesi gerektiğini de söyleyen kaynağım, “Bu ölçekte bir yangın felaketi yaşandıysa, otelde yangın tertibatı yeterli değildir. Bu da denetimin hakkıyla yapılmadığını gösteriyor” yorumunu yaptı. *** Bir başka sorun da itfaiye meselesi. Kartalkaya’ya gidenler bilir. Yangın ya da acil durumlarda oteller bölgesine gitmek, kış koşullarının da etkisiyle hayli vakit alıyor. O nedenle, özellikle de okulların tatil olduğu bu dönemde oteller bölgesindeki itfaiye varlığını da artırmak gerekiyordu. Ez cümle, Kartalkaya’da yaşanan felakete “kader” deyip geçemeyiz. Sorumlulukları olan herkesten hesap sormak gerekir. AK Parti’nin Büyük Kurultayı şubat ayında yapılacak. Öncesinde il ilçe kongreleri yapıldı. Bu kongrelerde, partide çok büyük bir değişim olmayacağı sinyali verildi. Önemli il başkanlarının, illerindeki yerel yönetim seçimlerini kaybetmelerine rağmen görevlerinde kalacağı anlaşılıyor. Parti yönetiminde de kapsamlı bir değişiklik beklenmiyor. Zira, ülke yönetiminde artık partinin esamesi okunmadığından parti ileri gelenleri de partide değil Cumhurbaşkanlığı kabinesinde ya da Saray kurullarında görev almayı arzuluyor. AK Parti kurultayları zaten Genel Başkan Konuşmasından ibaret geçiyordu. Ortaya çıkan tablo da gösterdi ki AK Parti, kurultay sonrasında da bildiğiniz AK Parti olacak.",https://www.nefes.com.tr/yazarlar/deniz-zeyrek/muhalefeti-akin-gurlek-birlestirecek-9906
Deniz Zeyrek,Sizi tarih affeder mi?,17 Ocak 2025 05:45,"Şöyleydi o stadyumda okunan ant: “Ant içeriz ki laik, demokratik Türkiye Cumhuriyeti’nin BAĞIMSIZLIĞINA... Ülkenin bölünmez BÜTÜNLÜĞÜNE... Yüce Türk ulusunun NAMUS ve ŞEREFİNE... Aziz vatanın BİR KARIŞ TOPRAĞINA... UZANACAK ELLER KARŞISINDA BİZİ BULACAK VE KILIÇLARIMIZ DAİMA KESKİN VE HAZIR OLACAKTIR. Bizler Türk istikbalinin evlatlarıyız. Şerefimizle doğduk, şerefimize yaşayacağız. Ne mutlu Türküm diyene... MUSTAFA KEMAL’İN ASKERLERİYİZ!” *** Cumhurbaşkanı Tayyip Erdoğan, başta kayıtsız kaldı bu yemine. Bazı kurmayları tepki göstermek bir yana, olumlu karşıladı. Ancak daha sonra “mahallenin radikalleri” ses yükseltti. On yıllardır her mezuniyet töreninde okunan bu andı “darbecilik” göstergesi ilan ettiler. Birden hava döndü. Erdoğan ve ortağı MHP lideri Devlet Bahçeli teğmenleri hedef tahtasına koydu. Savunma Bakanı Yaşar Güler, yeni girdiği siyasetin sunduğu koltukla, 40 yıldan fazla üstelik aynı yemini ederken giydiği o üniforma arasında sıkışıp kaldı. Ancak siyaset bu. Koltuk kıymetli. Beş teğmeni feda etmeyi seçti. *** Erdoğan, “O kılıçları kime çekiyorsunuz” diye sormuştu. Sorunun cevabı yemin metninde var zaten. Ben büyük harfle ve altını çizerek tek tek sıraladım. Bir defa daha yazayım: LAİK DEMOKRATİK TÜRKİYE CUMHURİYETİ’NİN BAĞIMSIZLIĞI’NA, ÜLKENİN BÖLÜNMEZ BÜTÜNLÜĞÜNE, MİLLETİN NAMUS VE ŞEREFİNE, VATANIN BİR KARIŞ TOPRAĞINA UZANACAK ELLERE ÇEKİLMİŞ O KILIÇLAR... Gayet açık değil mi? Bu yemin nedeniyle teğmenleri feda etmek isteyen Cumhurbaşkanı’na, MHP liderine ve Milli Savunma Bakanı’na sormak lazım: Nesine karşısınız? *** O yemin törenine yüzlerce subay katılmıştı. Bu yemini tören sırasında okumak istediklerinden, komutanlığa dilekçe veren, o dilekçeleri takip eden (aralarında dönem birincisinin de bulunduğu) beş teğmen kurban seçildi. Teğmenler törende yemin etmek istemiş, komutanlık reddetmiş. Teğmenler de “Tören bitmiştir komutanım, arz ederim” komutu verildikten, yani tören bittikten sonra sahaya koşmuş. Emir törende ve tören alanında kalmış. Teğmenler tören alanının dışında yemin etmiş. Olmayan emre itaatsizlik olur mu hiç? *** O hareketi tören sırasında yapsalardı “disiplinsizlik” olurdu. Olurdu ama onun cezası da ordudan ihraç olmazdı. Yüksek Disiplin Kurulu dün toplandı. Savunma vermeye gelen beş teğmeni arabadan inip Bakanlık nizamiyesine kadar yürürken izledik. Beşi de çakı gibiydi. Harp Okullarımızın nasıl subaylar yetiştirdiğini bu vesileyle bir daha görmüş olduk. Beşi de -bir nevi- Türk Silahlı Kuvvetleri’nin vitriniydi. Ben onları izlerken şahsen gurur duydum. Disiplin soruşturmasıyla işi bu aşamaya getirenlerin hangi akla hizmet ettiklerini gerçekten anlamadım. *** Eğer Yüksek Disiplin Kurulu “ihraç” kararı verirse, o süreci başlatan Savunma Bakanı da o kararı veren YDK üyeleri de büyük bir vebal altına girer. İktidar cenahı kendilerini takdir eder, sırtlarını sıvazlar, belki koltuğu da korurlar ama bu halk onlara hakkını helal etmez. Tarih, hiçbirini affetmez. Koltuk gittiğinde, sokağa çıktıklarında ülkeye, millete, Cumhuriyet’e ve Atatürk’e bağlılık yemini eden subayları ordudan atanlara hangi muamele yapılması gerekiyorsa o muameleyi görürler. Benden söylemesi. Sürekli okuyucularım bilir. Bizim mahallede “Meclis Parkı” dediğimiz bir park var. Uzun adı Milli Egemenlik Parkı. Bu ismi de duvarlarında yazan “Tek kuvvet vardır, millettir”, “Tek güç milli egemenliktir”, “Egemenlik kayıtsız şartsız milletindir” gibi vecizelerden alıyor. Gelin görün ki o parkta artık tek güç var o da Polis! Parkı aylar önce “eylem yapılmasın” diye çitlerle çevirip kapattılar. Parkın esas bölümü aylardır kapalı unutuldu. Hani Nazım Hikmet, Gülhane’deki ceviz ağacı için yazmış ya... “Ben bir ceviz ağacıyım Gülhane Parkı’nda, ne sen bunun farkındasın ne de polis farkında...” Bizim parkta da durum aynı: Ben bir parkım Meclis’in yanında ne Meclis bunun farkında ne de (beni kapatan) polis farkında... Sayın TBMM Başkanı Numan Kurtulmuş, azıcık inisiyatif alın, azıcık dirayetli olun ve bu komediye son verin lütfen. Yoksa siz de tarihe “durduk yerde park kapatan polise söz geçiremeyen TBMM Başkanı” diye geçeceksiniz. Benden söylemesi!",https://www.nefes.com.tr/yazarlar/deniz-zeyrek/sizi-tarih-affeder-mi-8906
Deniz Zeyrek,Peki “Umut Hakkı” nedir?,16 Ocak 2025 06:00,"Cumhurbaşkanı Tayyip Erdoğan’ın AK Parti Milletvekilleriyle sohbetinde “Ev hapsi, mev hapsi diye bir şey yok. Kendisi dahi çıkmak istemiyor. Bunlar nereden çıkıyor? Af diye bir şey yok. Bebek katiline af yok” dediği iddia edildi. Aslında “iddia edildi” demek de doğru olmaz. Zira bu bilgiyi kamuoyuna aktaran meslektaşımız Abdulkadir Selvi’nin bu konuda yaş tahtaya basmayacağına inanıyorum. Ben de kendi kaynaklarımdan kontrol ettiğimde, milletvekillerinin “Efendim bize ‘Öcalan serbest mi kalacak’ diye soruyorlar. Bu partimize zarar verecek” endişelerini dile getirdiğini, Erdoğan’ın da mealen Selvi’nin aktardığı o cümleyi kurduğunu öğrendim. *** Erdoğan’ın bu sözleri, meseleye başka bir boyut kattı. Çünkü bu sözlerle, MHP lideri Devlet Bahçeli’nin başlattığı süreç birbiriyle çelişti. Neden böyle yazdığımı anlamak için önce Bahçeli’nin ne dediğini anımsayalım: “Şayet teröristbaşının tecridi kaldırılırsa, gelsin TBMM DEM Parti grup toplantısında konuşsun. Terörün tamamen bittiğini ve örgütün lağvedildiğini haykırsın. Bu dirayet ve kararlılığı gösterirse, ‘Umut Hakkı’nın kullanımıyla ilgili yasal düzenlemenin yapılması ve bundan yararlanmasının önü de ardına kadar açılsın.” *** Eğer Türkçeyi konuşuyorsak ve doğru anlıyorsak, bu sözlerden Bahçeli’nin gayet açık bir şekilde “PKK lağvedildiğinde Öcalan’ın umut hakkından yararlanması için bütün kapıların açılacağını” söylediğini görürüz. Peki nedir umut hakkı? Avrupa İnsan Hakları Mahkemesi, umut hakkını Avrupa İnsan Hakları Sözleşmesi’nin “Özgürlük ve Güvenlik” konulu 3. maddesi çerçevesinde değerlendiriyor. AİHM’in umut hakkı kapsamında verdiği kararlara bakılırsa, müebbet hapis cezası almış, yani hakkında “ölene kadar cezaevinde kalacağı” hükmü verilen suçlular, ölmeden dışarı çıkabileceğine dair umutlu olabilir. Bu suçlular, gerekli şartları yerine getirirse ölmeden özgürlüğe kavuşabilir. *** Birçok ülkenin ceza infaz mevzuatında yer alan “şartlı tahliye” aslında “umut hakkı”nın uygulaması haline gelmiş. Gerekli yasal düzenlemelerin yapılması, yani umut hakkının önünün açılması halinde, Öcalan’ın bir gün “şartlı tahliye” hakkından da yararlanması gündeme gelebilir. Bakın ev hapsi, bir çeşit infaz, hatta tutukluluk halidir. Şartlı tahliye ise dışarıda yeniden suça bulaşmamak, suç işlememek gibi şartları yerine getirerek tamamen serbest kalmayı öngörüyor. *** DEM heyeti, meseleyi umut hakkı üzerinden ele alıyor. Erdoğan “ev hapsini o da istemiyor” diyor ama DEM’de Öcalan’ın örgütü lağvettikten sonra ev hapsine çıkarılması, hatta serbest kalması gibi bir beklenti mevcut. Zaten, kaynaklarımın anlattığına göre, 2013’te başlayan çözüm sürecinde Öcalan’ın cezaevi koşulları iyileştirilmiş, kaldığı kapalı bölüm genişletilmiş, avlu gibi kullandığı yer 25 metrekarelik bir bahçeye dönüşmüş. *** Belli ki MHP ve AK Parti tabanından Öcalan’ın özgür kalacağına dair haberler yüzünden büyük tepki geliyor. Zaten anketlerde de insanların yüzde 60’ından fazlası yeni çözüm sürecine karşı çıkıyor. Erdoğan’ın “Ev hapsi mev hapsi olmayacak” sözleri tabandaki tepkileri yumuşatır mı bilmiyorum. Ancak, Bahçeli’nin vadettiği “Umut Hakkı” ev hapsinden çok daha fazlasını ifade ediyor. İnanmıyorsanız AİHM’in verdiği umut hakkı kararlarının detaylarına bir bakın. İktidar madem “terörsüz Türkiye” için cesur adımlar atmaya başladı, o halde halka da doğru bilgileri vermek zorundadır.",https://www.nefes.com.tr/yazarlar/deniz-zeyrek/peki-umut-hakki-nedir-8673
Deniz Zeyrek,Cırt be Ciloyuz!,07 Ocak 2025 05:55,"Cırt be Ciloyuz! Bizim ilçenin eski adı Cilavuz’du. Bu isim, Cumhuriyetin ilk döneminde kurulan 21 köy enstitüsünden birine de verilmişti. Anadolu’da kurulan bütün köy enstitüleri gibi Cilavuz da zamanla efsane oldu. Bölgenin çocukları, Cilavuz’da okumak ve öğretmen olup Anadolu’ya dağılmak için birbiriyle yarıştı. Halk Cilavuz’u öyle bir benimsedi ki Cilavuz mezunu olmak damat adaylarında aranan özelliklerden biri haline geldi. Bizim büyükler hep anlatırdı: Karslı bir ailenin kızına büyük şehirden bir aile talip olmuş. Damat adayı Ankara’da kolejde okumuş. ODTÜ’de mühendislik bitirmiş. Damadın babası oğlunun bu özelliklerini öve öve, tek tek sıralamış: “Kolejde okudu, ODTÜ’yü bitirdi mühendis oldu, master yaptı yüksek mühendis oldu. Büyük bir fabrikada yönetici...” Kızın annesi, bütün bu sayılanlar bir anlam ifade etmeyince kendini tutamayıp araya girmiş: “Cırt be Ciloyuz” (Yöresel ağzı anlamayanlar için ben tercüme edeyim: “Ya Cilavuz Köy Enstitüsü? Cilavuz’da okumadı mı?”) *** Cumhurbaşkanı Tayyip Erdoğan geçen gün Rize’de AK Parti’nin 22 yıllık iktidarını överken şöyle dedi: “Çünkü biz Cumhuriyet’imizin ilk 80 yılında yapılandan 3 kat, 5 kat, 10 kat, 20 kat fazlasını 22 yıla sığdırmış bir iktidarız.” Şamama Nenem, Erdoğan’ın bu cümlesini duysa doğrudan şöyle derdi: “Cırt be sattıklarınız, be yaptıklarınıza milletin ödediği misli misli paralar?” *** “Rahmetli nenenin böyle diyeceğini nereden biliyorsunuz?” diye sorarsanız, arz edeyim: - AK Parti iktidarının 22 yılda 3 trilyon dolar vergi topladığını Şamama Nenem de bilirdi. - AK Parti iktidarının 22 yılda 70 milyar dolarlık özelleştirme yaptığını Şamama Nenem de bilirdi. - AK Parti iktidarının yaptırdığı Osmangazi Köprüsü (1.4 milyar dolar), Çanakkale Köprüsü (2.545 milyar dolar), Üçüncü Köprü (810 milyon dolar), Marmaray (1.7 milyar dolar), Avrasya Tüneli (1 milyar 245 milyar dolar), Üçüncü Havalimanı (10.2 milyar Euro), duble yollar (6 milyar dolar) gibi büyük yatırımların toplam maliyetinin, bırakın milletten toplanan 3 trilyon dolarlık vergiyi, özelleştirmeden gelen 70 milyar dolardan dahi çok çok az olacağını Şamama Nenem de bilirdi. - Bu projelerin yandaş şirketler davet edilerek ihale edilmesiyle devletin kaybının milyarlarca dolar olduğunu Şamama Nenem de bilirdi. - Sümerbank, SEKA, Telekom, TEKEL, Petro Kimya tesisleri, Demir Çelik fabrikaları, Hidroelektrik santralları, Maden şirketleri, Şeker Fabrikaları, Limanlar, Tuzlalar gibi Cumhuriyet’in kurduğu milli eserleri tek tek yok pahasına sattığını Şamama Nenem de bilirdi. - 3 trilyon dolar vergi toplayan, 70 milyar dolar özelleştirme geliri elde eden hükümetin, övündüğü bütün büyük yatırımların maksimum 30-35 milyon dolar tuttuğunu, iktidarın buna karşın 2002’de 283 milyar lira olan merkezi yönetim borç stokunu bugün 8.8 trilyon liraya çıkardığını Şamama Nenem de bilirdi. *** Atatürk ve silah arkadaşlarının Cumhuriyeti kurduğu dönemi anımsayın. Yedi düvelle savaşılmış. Borç boğazı aşmış. Ulu Önder’in deyişiyle “uçurumun kenarında yıkık bir ülke”. İzmir İktisat Kongresi’nde alınan kararlar, sanayi hamlesi, tarım hamlesi, eğitim hamlesi derken sıfırdan kurulan bir ülke... Bir de Tayyip Erdoğan’ın iktidarı devraldığı Türkiye’yi düşünün. Dünyanın en büyük 20 ekonomisinden biri olmuş, kurumları çalışan, NATO’nun en büyük ikinci ordusuna sahip, eğitim ve sağlık kurumları dünya çapında bilinir bir ülke. Sadece özelleştirilmeyle satılan kurumlarının değeri 70 milyar dolar! Bütün zorluklarına, 1999 depremlerine rağmen kendisini toparlamaya başlayan bir ekonomi. Ve 22 yıl sonunda geldiğimiz nokta: Nüfusunun yarısına yakını açlık sınırında yaşayan, emeklisi de asgari ücretlisi de perişan bir ülke. *** Şimdi siz söyleyin. Rahmetli Şamama Nenem, Erdoğan’ın bu cümlesini duysaydı tepkisi ne olurdu? “Cırt be (?)”",https://www.nefes.com.tr/yazarlar/deniz-zeyrek/cirt-be-ciloyuz-6672
Deniz Zeyrek,İzlediğimiz bu filmin türü ne?,29 Ocak 2025 06:00,"Müflis tüccar eski defterleri karıştırırmış ya... Bizimki de o misal. Sürekli eski dosyalar karıştırılıyor. Ülke film setine döndü. Menajer Ayşe Barım’ın başına gelenler de kötü bir Yeşilçam filmi gibi. Öyle Hulisi Kentmen’in babacan hâkimi oynadığı, Kemal Sunal’ın mahallelinin sevgilisi olarak sanık kürsüsünde yer aldığı bir komedi filmi değil. Mesajlarıyla düşündüren, düşündürürken hüzünlendiren ödüllük bir dram da değil. Peki türü ne bu filmin? *** Çok merak ediyorum AK Parti Genel Başkan Vekili Efkan Ala izliyor mu bu filmi? Ya (Sırrı Sakık’tan sonraki ikinci) Milano vekili Ömer Çelik? Peki “hukukçular” Genel Başkan Yardımcısı Hayati Yazıcı, AK Parti Grup Başkanı Abdullah Güler, Grup Başkanvekili Abdulhamit Gül ya da Adalet Bakanımız Yılmaz Tunç? Ya “akademisyen” Yalçın Akdoğan? Arada sırada partinin vicdanı olmaya soyunan Bülent Arınç? Bir de Cemil Çiçek vardı. Konuştuğunda tam konuşan. Taşı gediğine koyan. Acaba o izliyor mu bu filmi? (Bu arada AK Parti’nin kendini “demokrat” sayan mensuplarını saymaya çalıştıkça sayılarının gün geçtikçe azaldığını fark ettim. Yakında bu isimleri de listeye koyamayacağız.) *** İzledilerse acaba onlar hangi türe soktu bu filmi? “Ya Reis ne yapmaya çalışıyor?” diye mi soruyorlar? Yoksa “Reisin haberi dahi yoktur, burada başka bir film çevriliyor” mu diyorlar? Bu sorularıma yanıt veremeyeceklerini çok iyi biliyorum. Bildiğim tek şey var: Bundan sonra en ufak bir “demokrat takılma” girişimlerinde, (Gezi zamanında yaygın kullanıldığı gibi) “Yav he he” deyip geçeceğimdir. *** Eski demokratlar, koltuklarını korumak için bütün bu olup bitenlere seyirci kalıyorlar. Biri de çıkıp “biz ne zaman böyle şeyler yapar, böyle şeyleri onaylar olduk” diye sormuyor. Evet izlediğimiz film bir “komedi” değil, zira komik değil! “Dram” hiç değil. “Trajedi” deseniz kısmen. Türkiye büyük bir film setine döndü. Biz de hep birlikte -maalesef- “distopik bir gerilim” filminin figüranlarına dönüştük. Bir labirentin içinde sağa sola koşup duvara tosluyoruz. Allah bizim de güzel ülkemizin de sonunu hayretsin... AK Parti Sözcüsü Ömer Çelik, MHP lideri Bahçeli’nin dünkü TBMM Grup Toplantısı öncesinde çıkıp “Ziyaret trafiği tamamlandı. Bundan sonra beklenen terör örgütünün tasfiye edilmesiyle ilgili çağrının ortaya çıkmasıdır” deyiverdi. İmralı ziyaretlerinin tamamlandığını DEM Parti ve MHP kanadından da doğruladım. MHP ve AK Parti tarafı “Top artık Öcalan’da. Biz 15 Şubat’a kadar örgütü lağvetme çağrısı bekliyoruz ya bu çağrıyı yapacak ve yeni bir süreç başlatacak ya da Türkiye gereğini yapacak” noktasında. İktidar artık Öcalan’ın kayıtsız şartsız örgütü dağıtmasını istiyor ve bu yönde bir çağrı bekliyor. DEM Parti ve Öcalan tarafıysa “ortaklaşma” ile “demokrasi ve hukuk zemini” aradığını ortaya koyuyor. AK Parti ve MHP ile Öcalan ve DAM Parti hangi noktada ortaklaşabilir çok merak ediyorum. Ayrıca, işi aktris ve aktörleri sektörde pazarlamak olan bir menajeri dahi 12 yıllık eskimiş iddialarla tutuklayan bir sistemden demokrasi ve hukuk zemini nasıl çıkar onu da merak ediyorum. Eeee... Bu durumda açılım ne oldu dersiniz? İktidar CHP içindeki fay hatlarına oynuyor. MHP lideri Devlet Bahçeli’nin İBB Başkanı Ekrem İmamoğlu’yla ilgili “istifa et, aday ol” çağrısı da bu stratejinin bir parçası. İktidarın Tayyip Erdoğan kanadının da desteklediği bu stratejinin diğer ayağı da İmamoğlu ve belediye başkanlarına yönelik soruşturma sağanağı. Bu ayağın hedefi de CHP’yi fiili olarak parçalara ayırmak. CHP de bu oyuna sürekli geliyor. Daha ortada seçim yok. Cumhurbaşkanı Tayyip Erdoğan mevcut koşullarda aday olamıyor. Bu TBMM aritmetiğinde olabilmesi de zor görünüyor. Ancak biz “AK Parti’nin adayı kim olacak” sorusunu değil CHP’nin adayını konuşuyoruz. CHP liderinin bu konuda şimdiden yol haritası açıklaması, adaylık sandığı kurması, İmamoğlu’nun adeta kampanya başlatması CHP’nin iktidarın oyununa geldiğinin en güzel göstergesi. Yakında Mansur Yavaş ya da başka başkanlar bu olup bitene isyan ederse şaşırmam. Bu arada CHP bunlarla uğraşırken, sahipsiz kalmış yoksul kesimler, emekliler, memurlar, asgari ücretliler düşük ücret ve yüksek fiyat cenderesinde limon gibi sıkılıyor. Farkında mısınız? Çok derinleşmesine, sokağı kavurmasına rağmen geçim sıkıntısını konuşan kimse yok!",https://www.nefes.com.tr/yazarlar/deniz-zeyrek/izledigimiz-bu-filmin-turu-ne-11482
Deniz Zeyrek,(U)mutlu yıllar!,31 Aralık 2024 06:00,"Gazetemiz NEFES’in Ankara Temsilciliği’ni Eskişehir yolu üzerinde (Dumlupınar Bulvarı’nda) bir binada açtık. NEFES’in uzun soluklu olmasını, yıllarca halkımızın sesini duyurmasını, Ankara Temsilciliğimizin de bu sürece mümkün olan en üst seviyede katkıda bulunmasını diliyorum. *** “Plansız kentleşme nasıl olur” diye sorsanız size Eskişehir yolunu gösterebilirim. Yol boyunca birbirine benzemez, tek ortak özelliği “dikey mimari” olan yüzlerce plaza binası var. Devlet de Kızılay ve Bakanlıklar civarındaki kamu binalarını Dumlupınar Bulvarı’na sağlı sollu yüksek binalar halinde taşımış vaziyette. Altyapı planlanmadan imar planı yapılır mı hiç? Bizde yapılıyor. O koca binalar, plazalar, bölgede başta trafik olmak üzere çok ciddi altyapı sorunları üretmiş vaziyette. Onlar yetmiyormuş gibi bir de Bilkent Şehir Hastanesi aynı güzergahta. Haliyle Dumlupınar Bulvarı günün her saati çok yoğun ve insanı bıktıracak seviyede bir trafiğe sahip. İşte o trafiğe girmemek için yeni iş yerime giderken metro kullanmayı tercih ediyorum. Trafiğe takılmadan işe gitmenin güzelliği bir başka güzel ama işin bir de insanları gözlemleme ve sohbet etme kısmı var ki bir gazeteci açısından bulunmaz nimet. Bugün size o gözlem ve sohbetlerden bir kısmını anlatacağım. *** - İstasyona girer girmez ilk dikkatimi çeken iki emeklinin sohbetiydi. Birinin 65 yaş üstü kartı turnike tarafından okunmamış. O da mecburen kredi kartını kullanarak geçmek zorunda kalmış. Beni görünce tanıdı ve doğrudan konuya girdi. Benim de kartımda önce “yetersiz bakiye” uyarısı çıkmıştı ama ikinci tuttuğumda geçmiştim. Bunu söyleyince “boşa gitti 25 lira desenize” diye yakındı. Şehir Hastanesi’ne ilaç yazdırmaya gelmiş. “Aile hekimleri artık her ilacı yazamıyor Deniz Bey. Ta Batıkent Batımerkez’den ilaç yazdırmaya geldim” dedi. Sonra da ekledi: “Beş vakit namaz kılarım. Sabah namazında dua ettim, bir an önce bu yönetimden kurtulalım diye...” Ne diyeceğimi bilemedim. - Sonra karşıda duran bir kadın geldi. İlginç bilgiler paylaştı. Ankara Cinnah Caddesinde bir Telekom/PTT binası vardı. O bina ihaleyle satılmış. Yüksek rakamı veren bir vatandaş otel yapmak üzere binayı almış. Ancak yukarıdan birilerinin talimatlarıyla o ihale iptal edilmiş ve sonrasında ihaleyi başkası almış. Binayı ilk alan kişi çok uğraşmış ama başvuruları sonuçsuz kalmış. İddiayı araştırıyorum. Bulunca detaylarını sizinle de paylaşacağım. - Sonra başka bir hanımefendi geldi. Memur emeklisi olduğunu söyledi. Temmuz 2023’ten bugüne, ilave ek ödemenin memur emekli maaşlarına yansıtılmamasından yakındı. Kendilerine verilen 1. dereceye 3600 ek göstergenin hayata geçmemesi nedeniyle mağdur olan, mağdur edilen insanların bir araya gelip örgütlendiğini söyledi. Bir de sevgili meslektaşım İbrahim Kahveci’nin kendilerine “çete” demesinden duyduğu üzüntüyü anlattı. İbrahim Kahveci öyle demez dedim ama sonradan görüntüyü bulup izledim. Sanırım kastı aşan bir ifade olmuş. *** Metro treninden inince Karikatürcüler Derneği Başkanı Metin Peker’le sohbet ettik. O da 65 yaş üstü kartıyla sürekli otobüs ve metro kullanıyormuş. O ortamlarda gözlemlediği başka bir detaya dikkatimi çekti. “Otobüste, metroda, özellikle de akşam eve dönüş saatlerinde bütün insanların yüzüne bir karanlık çökmüş oluyor” dedi. Aynısını ben de gözlemlemiştim. Hatta bir ara sosyal medyada viral olan, bütün insanların mutsuz ve asık suratlı göründüğü bir metro vagonu görüntüsü vardı ve o görüntüleri izleyince bu videodaki mutsuz ve umutsuz insan manzarasının o ana dair bir tesadüf olmadığını düşünmüştüm. *** Bugün 2024’ün son günü ve yarın 2025’le buluşacağız. İktidar 2025’in 2024’ten daha iyi olacağını söylüyor ama bana pek inandırıcı gelmiyor. Belli ki 2025’te, 2024’ten daha mutlu olmayacağız. Ancak hiç olmazsa gelecekte bir gün her şeyin daha güzel olacağına dair umudumuz 2025’te 2024’ten daha fazla olsun. O nedenle “Mutlu yıllar” demeden önce “Umutlu yıllar” diyorum. Hayallerinizin ve dualarınızın gerçekleştiği umutlu bir yıl olsun!",https://www.nefes.com.tr/yazarlar/deniz-zeyrek/umutlu-yillar-5434
Deniz Zeyrek,1885,28 Aralık 2024 06:00,"Ünlü Rus Yazar Tolstoy’un “İnsan ne ile yaşar” isimli bir öyküsü var. Bir Türkçe çevirisinde öykü şöyle başlar: “Kendine ait ne bir evi ne de bir karış toprağı olan Simon isimli ayakkabıcı, karısı ve çocuklarıyla küçük bir kulübede yaşıyordu ve sadece ayakkabıcılıkla geçiniyordu. Kazancı azdı ve ekmek de pahalıydı. Kazancının tümü ancak boğazına yetiyordu.” Benim okuduğum İngilizce çevirisinde “kazancı azdı ve ekmek de pahalıydı” ifadesinin yerine “emek ucuzdu, ekmek ise pahalı” diye çevirebileceğim bir ifade vardı. Rusça bilmediğim için orijinal cümlenin nasıl olduğunu bilmiyorum. Ancak “Emek ucuzdu, ekmek ise pahalı” çevirisini çok beğendim. *** Tolstoy o öyküyü neredeyse 140 yıl önce yazmış ama kurduğu bu basit cümle, yaptığı basit tespit, bugün Türkiye’de geçerliliğini koruyor. “Kendine ait ne bir evi ne de bir karış toprağı olan” ifadesi, ülkemizde kim bilir kaç insanı kapsıyor. Peki “karısı ve çocuklarıyla küçük bir evde oturuyordu” cümlesi? Yazarken dahi aklıma kiraların yüksekliği geldi. “Kazancı azdı ve ekmek de pahalıydı” ya da “Emek ucuzdu ekmek ise pahalı” tespitini yapmayan var mıdır? Günde sekiz saat, haftada altı ve ayda 24 gün çalışıyorsunuz ve elinize sadece 17 bin 2 lira geçiyor. Gelecek bir yıl boyunca da. 22 bin 104 lira geçecek. Emek ne kadar ucuz değil mi? Peki ya ekmek? Bir zamanlar bozuk paralarla alabildiğimiz ekmeğin fiyatı artık 10 liradan fazla. “Kazancının tümü ancak boğazına yetiyordu” demiş ya Tolstoy, bu açlık sınırının asgari ücretten yüksek olduğu bu ülkede emekli ya da asgari ücretlinin öykünün kahramanı Simon gibi uzun zamandır karın tokluğuna yaşadığını kim inkâr edebilir ki? *** TÜİK diyor ki 2024’te 29 milyon ton tahıl ürünleri üretimi gerçekleşmiş. Bu da bir önceki yıla göre yüzde 7,5 oranında azalma olduğunu gösteriyor. Buğday üretimi yüzde 5,5, arpa üretimi ise yüzde 12 azalmış. Çavdar üretimindeki azalma yüzde 15,7, yulaf üretimindeki azalma yüzde 5, mısır üretimindeki düşüş ise yüzde 10 oranında. Böyle giderse 2025’te ne olur? *** İktidara baksanız, her şey güllük gülistanlık. Türkiye uçuşa geçmiş: Aya sert iniş yapıyoruz! Sürekli petrol ve doğalgaz keşfediyoruz! Suriye’de “Bizim çocuklar” devrim yapıyor! Savunma sanayimiz uçuşa geçmiş. Yerli ve Milli sanayimizi herkes kıskanıyor! Bilim ve teknolojideki başarılarımız Teknofest’lere sığmıyor. TOGG’u durduramayacaklar! *** İktidarın pembe tablosu göz kamaştırıyor ama gerçek 1885... Emek ucuz, ekmek pahalı! Aya sert iniş yapar mıyız bilmiyorum ama bundan sonra da emek daha ucuzlar, ekmek daha da pahalı hale gelir. Anlayacağınız, 2025’in gelişi 2024’ün gidişinden belli. Bu iktidarın emekli, emekçi düşmanı ekonomi politikaları hayatımızı biraz daha zorlaştıracak. Kazançlar belki de boğaz doyurmaya dahi yetmeyecek. Keşke Tolstoy gibi iyimser olabilsem, “ekmek olmasa da olur İnsan sevgiyle de yaşar” diyebilsem ama maalesef yapamıyorum. Zaten siyasi kutuplaşma ve siyasilerin bizzat ektiği kin ve nefret tohumları buğday tohumlarından daha verimli olduğundan paylaşacak sevgi de kalmadı. 2025 de 1885 gibi zor geçecek. En iyisi hazırlıklı olmak!",https://www.nefes.com.tr/yazarlar/deniz-zeyrek/1885-4951
Deniz Zeyrek,Alın size samimiyet testi,14 Ocak 2025 05:45,"İktidar kanadı çözüm sürecinde vites yükseltiyor. Bu olurken, - DEM Partililer, (düz ovada siyaset yaparken eli/kolu bağlanmış, birçok yöneticisi/mensubu cezaevinde bulunan, seçilmiş başkanları göz altına alınıp yerlerine kayyum atanan, kamuoyuna “öcü” gibi gösterilen siyasi bir yapı olarak iktidar (özellikle de MHP) tarafından muhatap alınmanın serbestliğini yaşıyor. DEM Parti kadroları, iktidarın Cumhurbaşkanı Tayyip Erdoğan’ı yeniden aday yapmak gibi gizli bir gündemle hareket etme ihtimalinin farkında. Bir kaynağım, önlerinde şu iki seçenek olduğunu söylüyor: “- Erdoğan’ın adaylığı konusuna takılıp süreci başlamadan bitirebiliriz. - Kayyum, Cumhurbaşkanlığı gibi siyasi gündemlerden bağımsız bir şekilde barışa ve çözüme odaklanabiliriz. Bizim en ufak bir çözüm fırsatını kaçırmak gibi lüksümüz olamaz. O nedenle ikinciyi seçiyoruz.” DEM Parti’nin tutuklu eski eş başkanı Selahattin Demirtaş da kendisini ziyarete giden heyete şöyle bir tavsiyede bulunmuş: “Geçmişte heyetler siyasi bir figür gibi hareket ettik ve hata yaptık. Şimdi aynı hataya düşmemek için heyetler kayyum gibi, Cumhurbaşkanlığı seçimleri gibi siyasi gündemlere takılmamalı. Sadece barışa odaklanarak hareket etmelisiniz.” Bu sözlerden Demirtaş’ın da dışarıdaki DEM’lilerle aynı görüşte olduğunu anlıyorum. *** - MHP’nin bozkurtları, ilginç bir şekilde Abdullah Öcalan’ı, DEM heyetini ve süreci sahiplenmiş. Türkiye’ye barışı Öcalan’ın getirebileceğine inanmış. Öyle cümleler kuruyorlar ki normal zamanlarda normal vatandaşlar kursa haklarında bölücülük soruşturması açılır. (Konuşması sosyal alemde milyonlarca izlenen bir ülkücü vatandaş, kafa karışıklığını “Belki biz bilmiyoruz ama Sayın Bahçeli’nin ve Cumhurbaşkanı Erdoğan’ın bir bildiği vardır. Belki onlar doğrusunu biliyor” ifadeleriyle anlatmaya çalışıyor. Bir taraftan da kendisinin de bir ülkücü olarak ne olup bittiğini anlamadığını vurgulamaya çalışıyor. *** - Cumhurbaşkanı Tayyip Erdoğan ve AK Parti sanki sürecin dışındaymış ve her şey İmralı-DEM-MHP üçgeninde ilerliyormuş gibi hareket ediyor. Halbuki her şey Cumhurbaşkanı Erdoğan’ın en yakın kurmaylarınca planlanıyor. MHP’lilerin dahi henüz tam olarak bilmediği bir yol haritası hazırlanmış. *** - CHP’liler, “Biz daha azını yaptığımızda ‘DEM’leniyor’, ‘CHP terörü cesaretlendiriyor’ ama ülkücüler söyleyince son derece normal karşılanıyor” modundalar. Yüzde yüz de haklılar. Zira anlaşılması güç bir şekilde en ateşli ülkücüler dahi DEM Parti’den daha ileri söylemler kullanıyor ama tabanları bu durumu sorgulamıyor. CHP’nin “neden biz yapınca öyle, iktidar yapınca böyle karşılanıyor?” sorusuna kendi içinde bir cevap bulmasında yarar var. *** - Bizim gibi sıradan vatandaşlar ise ne olup bittiğini anlamaya çalışıyor. İkiye bölünmüş vaziyetteyiz: - Bir grubumuz “Maksat Erdoğan’ın görev süresini uzatmak” diyerek, atılan adımları “biz bu filmi görmüştük” tepkisiyle karşılıyoruz ve umutsuzuz. Böyle olması da gayet normal. Çünkü ülke geçmişi, böyle düşünen insanları haklı çıkaran yüzlerce somut deneyimle dolu. - Bir grubumuz ise çok umutlu. Bu iyimser grup perde gerisinde ciddi bir süreç yürütüldüğünü, bizim gibi sıradan vatandaşların vakıf olamayacağı derinlikte gelişmelerin yaşandığına, adımların atıldığına inanıyor. (Bu ikinci grupta yer alan bir arkadaşım çok heyecanlanmış. “Bu defa çok ciddi” diyor, başka bir şey demiyor. Olayın Suriye’deki gelişmelerle paralel olduğunu, Türkiye’nin PKK sorunundan ebediyen kurtulabileceğini, böyle bir durumda Cumhurbaşkanı Tayyip Erdoğan’ın süresinin uzamasının da normal olduğunu anlatıyor.) *** İkiye bölünen biz sıradan vatandaşları ikna edebilecek bir samimiyet testi olduğunu düşünüyorum. Çok basit: DEM heyeti çıkıp “Biz Erdoğan’ın yeniden aday olmasının önünü açacak (2027 Kasım ayından itibaren gelecek) bir ‘seçimlerin yenilenmesi’ kararını ya da Anayasa değişikliğini desteklemeyeceğiz” açıklamasını en baştan yapabilir. Böylece “Maksat Erdoğan’ın görev süresini uzatmak” denilmesi ihtimali ortadan kalkar. AK Parti ve MHP eğer çözüm konusunda samimiyse, DEM’in bu çıkışına rağmen süreci devam ettirir. Kamuoyu da ikiye bölünmez ve ikna olur. Peşi sıra da sürece destek verir. Hodri meydan..!",https://www.nefes.com.tr/yazarlar/deniz-zeyrek/alin-size-samimiyet-testi-8178
Deniz Zeyrek,CHP dengeyi kendi aleyhine bozdu,31 Ocak 2025 06:00,"Sürekli okuyucu ve izleyicilerim bilir. Her cuma NOW TV’de Orta Sayfa programına katılıyorum ve program sırasında bir portre çiziyorum. Genellikle portre için o haftanın en popüler gündeminin kahramanını çizmeyi tercih ediyorum. Geçen hafta şunu fark ettim: Artık neredeyse her cuma yeni bir “Tutuklu” portresi çiziyorum. Ev hapsinde olan gazeteci Özlem Gürses’i çizdim. Esenyurt’un seçilmiş Belediye Başkanı Ahmet Özer’in portresini yaptım. Tutuklu nakil aracında işkence gören Tayfun Kahraman başka bir portreydi. Peşi sıra Beşiktaş Belediye Başkanı Rıza Akpolat’ı ve Zafer Partisi lideri Ümit Özdağ’ı çizdim. Ayşe Barım’ın portresini yapmaya fırsat dahi bulamadım. Bu hafta da ne yazık ki Gazeteci Suat Toktaş’ı çizmeyi planlıyorum. *** Katillerin, uyuşturucu baronlarının, kadına şiddet uygulayanların, Hizbullah tetikçilerinin, bebek katillerinin, sokak eşkıyalarının, trafik magandalarının adliyelerin bir kapısından girip diğer kapısından çıktığı ülkemde, şu tutuklanan isimlere bakar mısınız? Gazeteciler, akademisyenler, menajerler, siyasetçiler... Ne yazık ki bu manzara devam edecek. Söz söylemek, mesaj atmak kurşun atmaktan daha ağır bir suç olarak görülmeye devam edilecek. İnsanlar, ikili bir hukuk sisteminde mağdur olacak. Aynı eylem biri için suç, diğeri için övgü gerektiren eylem sayılacak. İktidar yargı sopasını kendisiyle aynı görüşte olmayan herkesin üzerinde sallayıp duracak. *** Sovyet döneminin ünlü bir klişesi var: “Dajcie mi czlowieka, a paragraf sie znajdzie” Sovyet Rusya ya da Demir Perde mensubu Polonya’ya atfederler. Bir rivayete göre Sovyet yargıç Andrey Vyshinsky, bir rivayete göre de Stalin’in güvenlik şefi Lavrentiy Beria söylemiş. Anlamı şu: “Sen adamı getir, ben ceza kanununda paragrafı (ilgili maddeyi) bulurum.” Bizim davalar da buna benzedi artık. Sen Ümit Özdağ’ı getir, suçu adliyede buluruz (Cumhurbaşkanı’na hakaretten alındı, Kayseri’de 6 ay önce halkı galeyana getirmekten tutuklandı). Sen Ayşe Barım’ı getir, suçu adliyede buluruz (Film sektöründeki tekelleşme iddiasıyla alındı, Gezi Davası’ndan tutuklandı). Sen Suat Toktaş’ı getir, suçu adliyede buluruz (Son dakikada akıllara geldi, o tutuklandı). *** Peki hukuksuzluklar bu kadar açıkken, son bir iki yıldır millet bu kadar derin bir ekonomik kriz yaşarken, kamuoyundaki karşılığı bu kadar düşükken iktidar nasıl böyle icraat yapabiliyor? Bu hukuksuzluklara nasıl bu kadar rahat imza atabiliyor? Cevabını Demokrat Parti Genel Başkanı Gültekin Uysal’ın muhteşem tespitiyle vereyim: İktidar ile muhalefet arasındaki “dehşet dengesi” muhalefet aleyhine bozuldu. (Dehşet dengesi bir soğuk savaş terimidir. İki kutup savaş güçleriyle, caydırıcılıklarıyla birbirini atak yapamaz hale getirir, bu da iki kutup arasında zoraki bir barış ortamı yaratırdı.) Peşi sıra da kendi gözlemlerimi paylaşayım: CHP yönetimi, son seçimlerde yüzde 38 almış bir ana muhalefet partisi olmasına rağmen, “seçim istemiyoruz”, “normalleşiyoruz” gibi mesajlarla büyük bir seçim yenilgisi alan ve dengesi bozulan iktidara toparlanma fırsatı verdi. Bu fırsatı çok iyi değerlendiren Cumhurbaşkanı Tayyip Erdoğan, bir yandan CHP’yi sarsacak adımlar attı, diğer yandan bütün ülkeye/özellikle de muhalefete sahip olduğu devlet/yargı gücünü gösterdi. İçindeki hizipler, kurultay kavgaları, cumhurbaşkanı adaylığı üzerinden dönen tartışmalarla boğuşan CHP yönetimi de birlik beraberliği sağlayıp sahip olduğu gücü, iktidarın güçsüzlüğünü dahi gösteremedi. İktidar-Muhalefet dengesi bu şekilde bozulunca da iktidarın bu dengeyi daha da bozacak adımları birbirini izledi. *** Bu denge yeniden kurulabilir mi? Elbette kurulabilir. Yarından itibaren 1050 lira olması gereken elektrik faturası 2000 lira olacak. Emekli maaşları 14, asgari ücret 22 bin lira seviyesinde ve fiyatlar füze gibi artıyor. Geçim derdi gerçekten çok büyük ve iktidar ekonomiyi düzelteceğim diye vatandaş aleyhine çok ağır tedbirler alıyor. Hatırlayın, 24 Ocak ya da 5 Nisan kararları o dönemlerin iktidarlarının baskı politikalarıyla birlikte hayata geçiriliyordu. Bu iktidarın ekonomik tedbirleri de ancak baskı ortamında uygulanabilecek cinsten. Vatandaş, bu durum karşısında kimsesiz ve sahipsiz. CHP ve diğer muhalefet partileri, kendi iç tartışmalarıyla, Cumhurbaşkanlığı adaylığı gibi yapay gündemlerle uğraşmadan, hatta vakit kaybetmeden iktidarın yarattığı bu yoksulluğu, kriz ortamını yaşayan vatandaşın yanında yer almalıdır. Kaybolan denge ancak ülkenin gerçek gündemiyle geri gelir. *** Muhalefet, iktidara yüzde 30 dahi halk desteği olmayan bir siyasi yapı olduğunu, ekonomik sorunları çözemediğini, Türkiye’ye Cumhuriyet tarihinin en zorlu dönemlerinden birini yaşattığını, karşısında ise yüzde 38 oy almış iktidara talip büyük bir siyasi güç bulunduğunu hissettiremezse hiçbir şey yapamaz. İç siyasi tartışmalarla, cumhurbaşkanı adaylığı tartışmalarıyla da bu iş olmaz. Bu denge yeniden kurulmazsa da ben her hafta bir “tutuklananlarda bu hafta” konulu bir portre çizerim.",https://www.nefes.com.tr/yazarlar/deniz-zeyrek/chp-dengeyi-kendi-aleyhine-bozdu-12001
Deniz Zeyrek,Erken seçim 2026’da mı?,15 Ocak 2025 05:45,"Türkiye ilginç bir noktaya sıkıştı. Bütün işler kötü gidiyor ama ne iktidar ne muhalefet bir çıkış bulabiliyor. Ekonomi “düşük ücret-yüksek fiyat” sarmalından çıkamıyor. Enflasyon TÜİK’e rağmen düşmüyor. Adalet sistemi tıkanmış. Muhalefet için giyotin gibi davranan savcılar mahkemeler, iktidarla bağlantılı yolsuzluk, usulsüzlük vakalarına kayıtsız kalıyor. Yapılan yüksek zamlar karşısında düşük ücretlerle çaresiz kalan vatandaşa oluyor ama vatandaş da derdine çare bulamıyor. *** Muhalefet “geçim yoksa seçim var” gibi akıllıca bir slogan üretmiş ama Cumhurbaşkanlığı Hükümet Sistemi, seçimi sadece iki şarta bağlamış. Biri Cumhurbaşkanı Tayyip Erdoğan’ın ülkeyi seçime götürmesi. Diğeri ise TBMM’nin “Seçimlerin yenilenmesi kararı” alması. Cumhurbaşkanı TBMM’yi feshedip ülkeyi seçime götürürse bir daha aday olamıyor. Bu nedenle bu ihtimalin gerçekleşmesi imkânsız. TBMM’nin de seçimleri yenileme kararı alması 360 milletvekilinin oyuna bağlı. Şu anda ne iktidar ne muhalefet bu çoğunluğa sahip. O nedenle de seçimlerin yenilenebilmesi için iktidar ve muhalefetin ortak karar alması şart. *** Peki iktidarla muhalefet erken seçim konusunda ortak bir karar alabilir mi? Cevap: - Muhalefet 2026 Mart ayından sonra hiçbir “seçimlerin yenilenmesi” kararına destek vermeyecek. - İktidar da seçimlerin yenilenmesi kararını 2027’nin Kasım ayında yaptırmayı planlıyordu. Tablo, muhalefetin tavrı nedeniyle iktidarın istediği gibi gerçekleşmedi. Oysa (Şanlıurfa’da yeniden aday olmak istediğini açıklayarak niyetli olduğunu gösteren) Cumhurbaşkanı Tayyip Erdoğan da yeniden aday olabilmek için TBMM’nin “seçimlerin yenilenmesi” kararına muhtaç. *** Peki seçimlerin 2027 Kasım ayında yapılamayacağını gören Erdoğan ne yapacak? Bu durumda iki seçeneği var: - 2028’deki olağan seçimlere kadar görevini sürdürecek ve aday olamayacağı için siyasete veda edecek. - Muhalefetin “Seçim en geç 2026 ilkbaharında” şartını kabul edecek. Bu durumda yeniden aday olabilecek. Aday olursa da seçimleri kazanmak için elinden geleni yapacak. *** Ankara kulislerinde AK Parti’nin bu ihtimale de hazırlık yapmaya başladığı konuşulmaya başlandı. İlk sinyal Erdoğan’ın yeniden aday olma isteğini dillendirmesiydi. Peşi sıra yakın kurmayları Erdoğan’ın adaylığı için zemin oluşturmaya başladı. Şimdi sıra seçim için ekonomik zemin hazırlamaya. Çalışma ve Sosyal Güvenlik Bakanı Vedat Işıkhan’ın asgari ücrete ara zam yapılma ihtimalini dillendirmesi, ‘Aile Yılı’ kapsamında bazı avantajlı ekonomik paketlerin hazırlanması gibi sinyaller, 2025 yılının seçime hazırlık yılına dönüşebileceği ihtimalini akıllara getiriyor. Bu arada CHP’li belediyelere yönelik yolsuzluk operasyonların artması, çözüm süreci çerçevesinde Kürt seçmenle geniş kapsamlı bir bağ kurulması gibi unsurları da ihmal etmemek gerek. *** İktidarın seçim sinyallerinden biri de kamuoyu yoklamaları. “Türkiye’nin sorunlarını çözerse Erdoğan çözer” mesajının çıktığı antetleri görmeye başladık. (Halbuki o anketlerde -yaratılan algının aksine- “Erdoğan çözer” diyenler çoğunlukta görünse de üçte bir oranında kalıyor. Soru sorulan üç kişiden ikisi Erdoğan’ın çözemeyeceğini düşünüyor.) Aynı anketlerde Suriye’deki gelişmelerin Erdoğan’ın oylarını artırdığına dair yorumlar da dikkat çekiyor. İşin algı zemini de hazırlandığında 2026 ilkbaharında seçim olma ihtimali yükseliyor. *** Peki böyle bir gelişmeye muhalefet hazır mı? CHP Genel Başkanı Özgür Özel “hodri meydan” dese de muhalefetin hazır olduğunu söylemek zor. Milliyetçi taban yediye bölünmüş. Muhafazakâr taban beşe bölünmüş. CHP hala tek parça ama iktidar CHP parçalansın diye her yola başvuruyor. CHP’nin İmamoğlu, Yavaş, Kılıçdaroğlu ve Genel Merkez olarak dörde bölünmesi için bütün profesyonel yöntemler ve devlet gücü kullanılıyor. CHP’liler bunun farkında mı? Ne tepedekiler farkında ne taban... Baksanıza Beşiktaş’a yapılan operasyon karşısında (liderler en üst seviyede tepki gösterse de) tabanın umarsızlığına. Muhalefet için karamsar bir tablo çizdiğimin farkındayım ama durum bu.",https://www.nefes.com.tr/yazarlar/deniz-zeyrek/erken-secim-2026da-mi-8397
Deniz Zeyrek,Teğmen’in yıldızıyla Orgeneral olmak!,04 Şubat 2025 05:50,"Lisedeyken Milli Güvenlik diye bir ders vardı. Bağımsız seçimler yapılmış, Turgut Özal Başbakan olmuştu ama Süleyman Demirel, Bülent Ecevit ve Necmettin Erbakan gibi siyasi liderler henüz yasaklıydı. Kenan Evren Cumhurbaşkanı’ydı ve askerler siyaset üzerinde hala çok güçlüydü. Milli Güvenlik dersimize Kars Garnizonundan subaylar gelirdi. Onlardan bir tanesi son derece küfürbazdı. Bir önceki sınıfta yüzbaşıydı, o yıl binbaşı olmuştu. Yani biz yaz tatilindeyken terfi almıştı. Soru sorardı ve yanıtlayamayan öğrenciye etmedik küfür bırakmazdı. Kız öğrencilere dahi ağza alınmayacak küfürler ederdi. Okul yönetimi şikayetlerimizi dinler ama korkularından hiçbir şey yapamazdı. *** Delikanlı aklımızla oturup kendi sorunumuzu kendimiz çözelim dedik. Aramızda Milli Güvenlik hocasının küfürlerine karşı nasıl direnebileceğimizi tartıştık. Ancak askeri rejimin etkisi hala devam ettiğinden korkup ciddi bir şey yapamadık. Bir gün “en fazla zayıf verir” diye bir oyun oynamaya karar verdik. En önemli ödev ve sınav sorusu rütbelerdi. Biz ikinci sınıftan, üçüncü sınıfa geçerken Milli Güvenlik hocamız yüzbaşılıktan binbaşılığa terfi etmişti ama biz sırf oyun oynamak ve kendisini sinirlendirmek için “Benim rütbem ne” diye sorduğunda ısrarla “yüzbaşı” diye bağırıyorduk. O üç yıldızı gösterip “yüzbaşı bu, benim rütbeme dikkatli bakın” dese de biz inatla bir kokart ile tek yıldıza rağmen “yüzbaşı” diyorduk. Çok sinirleniyordu. Küfürler havada uçuşuyordu. Biz de delikanlı aklımızla kendisine “Sen yüzbaşılıktan binbaşılığa terfi edebilirsin ama bu küfürlerini sürdürürsen bizim için hep yüzbaşı olarak kalırsın” mesajı veriyorduk. *** Kara Harp Okulu mezunlarının geleneksel yeminini okuyup “Mustafa Kemal’in askerleriyiz” dedikleri için TSK’dan ihraç edilen teğmenlerle ilgili haberleri okuyup dinlerken aklıma nedense hep o yüzbaşı geliyor. Belki de paşa olmuştur. Belki de önemli görevlere gelmiştir. Ancak birçoğumuz için hep o “küfürbaz yüzbaşı” olarak kalmıştır. *** TSK’dan ihraç edilen teğmenlerin o tek yıldızları sökülmüş olabilir. Ancak onlar bizim için yeniden orduya dönüp hak ettikleri terfileri alana kadar “Atatürkçü Teğmenler” olarak kalacaklar. Bu arada kendilerinin ihraç kararını veren o subaylar da teğmenlerden söktükleri yıldızların siyasi iktidar tarafından kendi omuzlarına takılmasının hayaliyle yaşayacaklar. Korgeneral olanlar bir yıldız takılınca orgeneral olacak. Albay olanlar bir yıldız takınca paşa olacak. Mustafa Kemal’in askeri olma fikrine karşı oldukları için toplum nezdinde hep korgeneral ve albay olarak kalacaklar. Biz de kendilerini hep o YDK toplantısına girdiklerinde taşıdıkları rütbeyle anacağız. *** Haksızlığa uğramış bir teğmenin omzundan sökülmüş bir yıldızın kendi omzuna takılmasıyla orgeneral ya da tuğgeneral olmak nasıl bir duygudur sizce? İşte o kararı veren subaylar, sadece muvazzafken değil, emekliliklerinde dahi yeni yıldızlarını ve terfilerini, yıldızlarını sökerek geleceklerini karartmaya çalıştıkları o beş teğmenden aldıklarını hiç unutmayacaklar. Onlar unutursa biz hatırlatacağız. O teğmenler ise bu ülkede hep başları dik gezecek. Teğmenlerle ilgili soruşturma sürecinde Millî Savunma Bakanlığı şeffaf olmadığı için gazetecilerin en önemli haber kaynağı teğmenlerin avukatları oldu. Onlar da güya “teğmenleri korumak” refleksiyle hareket ettiklerini ima ederek hep Millî Savunma Bakanlığı’na çalıştılar. İktidarın açıklamalarından sonra teğmenlerin ihraç edilmesine herkes kesin gözüyle bakarken onlar tam tersi bir kararın çıkabileceği mesajını yaydılar. Tamamen siyasetçilerin verdiği siyasallaşmış bir “ihraç” kararı “siyasallaşmasın” diye çaba gösterdiler, teğmenlerin hakkını, hukukunu savunanları teğmenler üzerinden siyasi çıkar sağlamakla dahi suçladılar. En son da teğmenlerin Anıtkabir ziyaretini, Anıtkabir’e giderek kendilerine destek vermek isteyen halktan sakladılar. Beyler şimdi de NEFES’teki “İktidara inat gidip Atatürk’e bağlılıklarını bildirdiler” ifadesine kızmışlar. Bu başlık yargı sürecinde ellerini zayıflatacakmış! Kusura bakmayın ama davayı fena kaybettiniz! Başından itibaren ortaya attığınız bütün tezleriniz ve taktikleriniz fos çıktı. Teğmenler üzerinden mesleki reklam yapma çabalarınız da hiçbir işe yaramadı. Teğmenlere destek verenlere dair saçma tavırlarınıza bakılırsa adli yargı sürecinde de reklama devam etmek istiyorsunuz ama ben teğmenlerin yerine olsam, adli yargı sürecine avukatlarımı değiştirerek başlardım. NEFES’e gazetecilik dersi vermeye kalkışacağınıza işinizi doğru yapın!",https://www.nefes.com.tr/yazarlar/deniz-zeyrek/tegmenin-yildiziyla-orgeneral-olmak-12891
Deniz Zeyrek,Tarih tekerrür eder mi?,28 Ocak 2025 06:00,"İstanbul Büyükşehir Belediye Başkanı Ekrem İmamoğlu dün bir basın toplantısı yaptı. Toplantının davetleri yapılırken gazetecilere “çok önemli” olduğu mesajı verildi. Gazetecilerin kimi İmamoğlu’nun Cumhurbaşkanlığı adaylığını, kimi CHP’nin Genel Başkanlığına adaylığını açıklayacağını düşündü. Ancak İmamoğlu sürpriz bir konuyu gündeme getirdi. Özetle dedi ki “Kendilerine yönelik bütün soruşturmaların altından aynı bilirkişi, yani Satılmış Büyükcanayakın’ın raporları çıkıyor. Başka bilirkişi raporları çöpe atılıyor.” *** İstanbul Başsavcılığı, İmamoğlu’nun basın toplantısı bitmeden, “bilirkişiyi hedef gösterdi” diye İmamoğlu hakkında yeni bir soruşturma açtı. Başsavcılık bununla da yetinmeyip biz gazetecileri de tehdit etti: “Haberlerinizde yorumlarınızda Satılmış Bey’in ismini geçirirseniz sizin de hakkınızda soruşturma açarız.” Aman Allah’ım! Çok korktuk! Sayın Başsavcı, siz işinizi yapın biz işimizi yapalım olur mu? Türkiye’nin en büyük şehrinin belediye başkanı çıkmış, somut belgelerle somut bir durum açıklamış. Biz gazetecilerin görevi bu açıklamaları okuyucularımıza izleyicilerimize aktarmaktır. Ne bir eksik ne bir fazla. İşimizi yaptığımız için soruşturacaksanız soruşturun. Bizim için madalya olur. *** Ha bir de... Sayın Başsavcıya bir olay anımsatmak istiyorum. Türkiye’nin ileri mi geri mi gittiğine, o olayla bugün kendilerinin imza attığı olayı kıyaslayarak karar versin diye. Yıllardan 2001... Aylardan Kasım... Yer İstanbul. Hedefte Belediye Başkanı Recep Tayyip Erdoğan’ın yaptığı ihaleler ve bu ihalelerin büyük bölümünü alan Albayrak Grubu var. Gruba yönelik DGM operasyonunda Yönetim Kurulu Başkanı Mustafa Albayrak ile 20 yöneticisi gözaltına alınırken, polis, Albayrak Grubu`nun şirketlerini basıp, evraklara el koyuyordu. Soruşturmanın bel kemiğini de operasyondan 70 gün önce atanan İçişleri Bakanlığı Mülkiye Başmüfettişi Candan Eren’in hazırladığı 36 klasörden oluşan rapor oluşturdu. Candan Eren, haberlere “süper müfettiş” olarak yansıdı. Suçlamalar: İhaleye fesat karıştırmak, cürüm işlemek amacıyla teşekkül oluşturmak. Beşiktaş’ta ay başında gördüğümüz operasyona ne kadar benziyor değil mi? *** Operasyon, o günlerin yaygın medyasında büyütülerek kullanıldı. Erdoğan da Albayrak grubu da hedef alındı. Ancak Albayrak Grubu’nun gazetesi Yeni Şafak, olayı farklı bir şekilde yansıttı. Haberde, dönemin İçişleri Bakanı Rüştü Kazım Yücelen’i suçlayan gazete, operasyonun hukuk teamüllerine aykırı bir müdahaleyle gerçekleştiğini, Mehmet Günaydın’ın yerine “danışıklı müfettiş” Candan Eren’in getirildiğini, Eren’in hazırladığı raporun da somut bilgi ve belgeye değil gazete küpürleri ve dedikodulara dayandığını iddia ediyordu. Haberde Müfettiş Eren, valilik vaadiyle Tayyip Erdoğan’ı yıpratmak için düzmece rapor hazırlamakla suçlanıyordu. *** Ne kadar benzer bir durum değil mi? Sadece aktörler mi değişiyor? Gitti Tayyip Erdoğan, geldi Ekrem İmamoğlu... Gitti Candan Eren, geldi Satılmış Büyükcanayakın... Ancak iki durum arasında bir fark var. Ekrem İmamoğlu bilirkişi Satılmış Büyükcanayakın’dan yakınınca hakkında yeni bir soruşturma açılıyor, gazeteciler “haber yapmayın ha!” diye tehdit ediliyor. Tayyip Erdoğan, Candan Eren’den yakınınca bir şey olmuyor, Yeni Şafak bilirkişi Eren’i istediği gibi eleştirebiliyor, sıfatlardan sıfat seçiyor. Zaten iktidar el değiştirince Eren hakkında soruşturmalar açıldı. Yeni Şafak Eren’i “Ergenekon’un bilirkişisi” ilan etti. *** “Tarih tekerrürden ibaret” derler ya... Soruşturma ve bilirkişi konusunda tekerrür eden tarih, Cumhurbaşkanlığı seçimi konusunda da yaşanır mı? Yoksa iktidar bu tekerrürden çekindiği için mi İmamoğlu’nu bu kadar çok hedef alıyor?",https://www.nefes.com.tr/yazarlar/deniz-zeyrek/tarih-tekerrur-eder-mi-11256
Deniz Zeyrek,O gün 15 Şubat mı?,08 Ocak 2025 05:50,"Malumunuz, iktidar ittifakı ekonomik kriz nedeniyle kaybettiği zemini, terör sorununu kalıcı bir şekilde çözerek yeniden inşa etmeye çalışıyor. Klişeler uydurmakta hayli başarılı olan iktidarın halkla ilişkiler ve propaganda ekibi, bu sürecin adını “Terörsüz Türkiye” koymuş. Terörsüz Türkiye hareketi kapsamında DEM Parti ile terör örgütünün kurucu lideri Abdullah Öcalan arasında fiziki bir görüşme trafiği başladı. Bu kapsamda Sırrı Süreyya Önder ve Pervin Buldan’dan oluşan DEM Parti İmralı heyeti, yanlarına yerine kayyum atanan Mardin Büyükşehir Belediye Başkanı Ahmet Türk’ü de alarak siyasi parti liderlerini ziyaret ediyor. *** Sürecin nasıl ilerleyeceği konusuna girmeden önce bir tuhaflığa dikkatinizi çekmek istiyorum: Sürecin üç aktörü var: - Cumhur İttifakı - DEM Parti - Öcalan Sürecin büyük aktörü Cumhur İttifakı, bir süre önce sürecin ikinci aktörü olan DEM Parti’nin en kıdemli üyesi Ahmet Türk’ü “terörist” olmakla suçladı ve halkın oylarıyla kazandığı belediye başkanlığını elinden aldı. Yerine de kayyum atandı. İnsanın aklına deli sorular geliyor: - AK Parti yetkililerinin, MHP liderinin bir süre önce “terörist” olmakla suçlayarak görevden aldırıp yerine kayyum atadıkları Ahmet Türk’ü şimdi kapıda karşılamaları trajikomik bir durum değil midir? - Ya da ilk çözüm sürecinde yine iktidar istedi diye Kandil-Ankara-İmralı arasında mekik dokumak zorunda kalan, bu faaliyetleri nedeniyle de bir süre cezaevinde gün sayan Sırrı Süreyya Önder’in yeni başlayan bu trafik nedeniyle gelecekte bir gün cezaevine girmeyeceğinin garantisini kim verebilir ki? *** Şimdi biraz da içeriğe bakalım: Bu trafiğin ana fikrinde ne var biliyorsunuz: Öcalan’ın terör örgütü PKK’yı silahları bırakmaya çağırması... Öcalan zaten bu trafik başlamadan önce devletle yaptığı görüşmelerde böyle bir çağrı yapabileceğinin sinyallerini vermişti. Şimdi aynı sinyali DEM Parti heyeti üzerinden diğer siyasi partilere veriyor. Rivayete göre ilk adım Öcalan’dan gelecek. 15 Şubat 2025 günü Öcalan kendisinden beklenen çağrıyı yapacak. Neden 15 Şubat? Çünkü 15 Şubat, Öcalan’ın Kenya’da ABD tarafından yakalanıp Türkiye’ye teslim edildiği günün 25. yıldönümü. Öcalan çağrısını İmralı’da tamı tamına çeyrek asır geçirdikten sonra yapmış olacak. Ne kadar sembolik değil mi? Malum klişeler ve semboller iktidar ittifakı için çok önemli! *** Terör örgütünün silahları bırakıp kendisini lağvetmesine, terör örgütü liderinin bu yönde çağrı yapmasına kim karşı çıkabilir ki? Öcalan kayıtsız şartsız bir “örgütü dağıtma” çağrısı yaparsa Türkiye’de hangi siyasi parti buna itiraz edebilir ki? Peşi sıra da takvim netleşir, İmralı-Ankara görüşme trafiği yoğunlaşır. DEM Parti bu sürece “müzakere süreci” deyiverir ve iktidar da bu tanımı benimsemese de alttan alır. Öcalan’ın İmralı’da “ev hayatına” geçmesi için toplumsal psikoloji hazırlanır. Yanına yeni mahkumlar nakledilmesi, hatta cezaevinde evlenmesi ve hatta “umut hakkından yararlanması” gibi kavramlar yoğun bir şekilde dillendirilir. Bu süreçte örgütün silah bırakması ve örgüt üyelerinin geleceğine dair detaylar belirlenir. *** Peki ya evdeki hesap çarşıya uymazsa? Yarın terör örgütünün Kandil’deki yöneticileri “Önderlik 25 yıldır cezaevinde ve gerçeklikten uzaklaşmış” diyerek bu çağrıyı reddederse? Yarın ABD, Suriye içinde YPG’nin öncülük ettiği “Rojava” isimli federatif yapılanmayı Türkiye’nin tanımasını isterse? Sevgili Aytunç Erkin dün Emekli Tuğgeneral Ali Demir’in “Silah bırakma kararını PKK değil, ABD verecek” görüşünü aktarmıştı. Koşullar bu önermenin son derece güçlü olduğunu gösteriyor. Yazıyı bu önerme üzerinden bir soruyla bitireyim: “ABD PKK’nın ve Suriye’deki kolu YPG’nin silah bırakma kararına Türkiye’nin hangi tavizi karşılığında verir?” DEM Parti heyetinin AK Parti’yi ziyaretiyle ilgili ilginç bilgilere ulaştım. Öncelikle şu detayı paylaşayım: DEM heyetinin yeni bir talebi olmamış. İmralı’ya yeni ziyaretler gerçekleştirmek istediklerini vurgulamışlar. Diğer taraftan DEM Parti Eş Başkanı Tülay Hatimoğulları “Bu tarihsel kırılmada ya pozitif bir şekilde kırılma gerçekleşecek barışı inşa edeceğiz ya negatif yönde kırılmalar gerçekleşecek ve her yer Gazze olacak” demişti. DEM Heyeti AK Partililere “Tülay Hanım’ın sözlerini tasvip etmiyoruz, kendisiyle görüşüp gerekli uyarıları yaptık” mesajı da vermiş. DEM heyeti, partili belediyelerine karşı başlatılan kayyum uygulamalarına ya da Selahattin Demirtaş başta olmak üzere cezaevinde bulunan DEM’lilerin durumunu da gündeme getirmemiş. Görüşmenin en ilginç bölümü Suriye konusu olmuş. Türkiye’nin Suriye’deki rolünü, Cumhurbaşkanı Tayyip Erdoğan ile MHP lideri Devlet Bahçeli’nin tutumunu öven DEM Parti heyeti, kendilerinin Suriye’de otonom bir yönetim ya da bölge istemediklerini, tersine bölgedeki Kürtlerin demokratik bir temsille Suriye’nin merkezi yönetiminin bir parçası olmasından yana olduklarını ifade etmiş. YPG de DEM heyetiyle aynı fikirde mi bilmiyorum ama Türkiye’deki terör sorununun Suriye’de federatif bir devlet kurulmadan çözülmesi, ideal bir sonuç olur.",https://www.nefes.com.tr/yazarlar/deniz-zeyrek/o-gun-15-subat-mi-6876
Deniz Zeyrek,Gerçek katiller nerede?,20 Aralık 2024 06:00,"Yargıtay, 28 Haziran 2016 günü gerçekleşen ve 45 kişinin katledildiği Atatürk Havalimanı’ndaki terör saldırısı davasını sonuçlandırdı. Yargıtay kararında bir kişi hariç bütün sanıklar hakkındaki yerel mahkeme kararı bozuldu ve sanıkların derhal tahliyesi istendi. İlk bakışta akıl almaz görünüyor değil mi? Sen kalk üç canlı bombayla uluslararası bir havalimanını bas, bombaları patlat, 45 kişiyi öldür, 200’den fazla insanı yarala ve 8 yıl sonra elini kolunu sallayarak sokağa salın! Durum gerçekten böyle mi? Anlamak için Yargıtay kararını ve İletişim Başkanlığı’nın konuyla ilgili açıklamasını iyi okumak, Yargıtay’dakilerle konuşmak gerek. Ben de öyle yaptım. *** Önce olayı ve davayı kısaca anımsayalım: İntihar saldırganları bir Rus, bir Kırgız ve bir Özbek’ti. Güvenlik güçleri saldırının planlayıcısının IŞİD’in İstanbul sorumlusu (Çeçenistan uyruklu) Ahmet Çatayev olduğunu duyurmuştu. Konuyla ilgili soruşturmayı Bakırköy Cumhuriyet Başsavcılığı yürüttü. 30 Haziran 2016’da 16 adrese eşzamanlı operasyon düzenlendi ve 3’ü yabancı (iki Rus bir Azerbaycan vatandaşı) 13 kişi gözaltına alındı. Bakırköy 3. Sulh Ceza Hakimliği, 3 Temmuz 2016’da gözaltına alınan 13 kişiyi de “silahlı terör örgütüne üye olma” ve “tasarlayarak öldürmeye yardım etme” suçlarından tutukladı. Hâkim, tutuklama kararında şüpheliler hakkında atılı suçlarla ilgili kuvvetli suç şüphesini gösteren mağdur beyanları, tanık anlatımları, olay yeri inceleme krokileri, kriminal polis laboratuvarı raporları, HTS kayıtları, telefon ve diğer bilişim-bilgi depolama araçlarına ilişkin inceleme tutanakları şeklindeki somut delillerin varlığına dikkat çekti. Daha sonra sanık sayısı 46’ya çıktı ve sanıkların 42’si tutuklu yargılandı. 15 Kasım 2017 günü yapılan duruşmada 6 sanık tahliye edildi ve tutuklu sanık sayısı 36’ya düştü. 16 Kasım 2018 günü İstanbul 13. Ağır Ceza Mahkemesi heyeti son kararını verdi. Tutuklu sanıklardan altısı için şu suçlardan 45 kez ağırlaştırılmış müebbet hapis ve toplam 2 bin 604 yıl hapis cezası verildi: - Anayasayı ihlal - 45 kişiyi tasarlayarak kasten öldürme - 142 kişiyi tasarlayarak kasten öldürmeye teşebbüs - 45 kez mala zarar verme. Tutuklu yedi sanık ise terör örgütü üyesi olma, örgüt üyesi olmamakla birlikte örgüte yardım etme gibi suçlardan cezalar aldı. Geri kalan sanıklar da delil yetersizliğinden beraat etti. *** Dosya Yargıtay’da temyiz aşamasındayken örgüte yardım, örgüt üyeliği gibi suçlardan ceza alanlar bir bir tahliye oldu ve geriye sadece 7 tutuklu sanık kaldı. Yargıtay, önceki gün verdiği kararda, 7 sanıktan birinin İstanbul’daki 35 örgüt evinin sorumlusu olduğuna ve saldırılardan habersiz olmasının imkansızlığına kanaat getirip kararı onadı. Diğer altı sanıkla ilgili kararları ise “IŞİD üyesi olmakla birlikte saldırıyla bağlarına dair somut delil bulunmadığı” gerekçesiyle bozdu. Örgüt üyeliğinin cezasını yattıkları gerekçesiyle de tahliyelerini istedi. İletişim Başkanlığı da konuyla ilgili haberler konusunda şu açıklamayı yaptı: “Tahliye edilen söz konusu 6 sanık 8 yıldır tutuklu olup, saldırının faili değillerdir. Bu kişiler, örgüt üyeliği, örgütün finansı gibi suçlardan yargılanmaktadırlar. 6 sanığa isnat edilen suçlar yönünden tutuklu kaldıkları süreler verilecek cezaları karşılama ihtimali bulunduğundan tahliyelerine karar verilmiştir.” *** Yargıtay kaynaklarıyla da görüştüm. Söz konusu altı kişinin örgüt üyesi olduğuna dair ikna olduklarına, ancak dosyada bu sanıkların Havaalanı saldırısına karıştıklarına dair hiçbir bir delil bulamadıklarına dikkat çektiler. O halde olaydan sonra saldırıyı hızlıca çözdüklerine dair şov yapan dönemin Başbakanı Binali Yıldırım’a dönemin İçişleri Bakanı Efgan Ala’ya ve dönemin İstanbul Valisi Vasip Şahin’e ve dönemin İstanbul Emniyet Müdürü Mustafa Çalışkan’a açık açık soruyorum: Havaalanı saldırısıyla ilgisi olmayan IŞİD’cileri bize saldırının gerçek failleri gibi mi yutturdunuz? Peki Yargıtay ve “Tahliye edilen 6 sanık saldırının faili değillerdir” diyen İletişim Başkanlığı haklıysa, Atatürk Havaalanı saldırganlarına her türlü lojistik desteği sunan gerçek katiller nerede? *** Yargıtay ve İletişim Başkanlığı haklıysa, o dönemin Başbakanı, İçişleri Bakanı, İstanbul Valisi ve İstanbul Emniyet Müdürü tarafından fena kandırılmışız. Biz Havaalanı saldırısının failleri içerde sanırken de gerçek katiller ellerini kollarını sallayarak aramızda dolaşmış. Yargıtay ve İletişim Başkanlığı haksızsa katiller yeniden aramıza salınmış. Şu ülkenin düştüğü duruma bakar mısınız? Aşağı tükürsen sakal, yukarı tükürsen bıyık...",https://www.nefes.com.tr/yazarlar/deniz-zeyrek/gercek-katiller-nerede-3403
Deniz Zeyrek,"Trump, Erdoğan’ı neden övdü?",23 Aralık 2024 06:00,"İktidar medyası ABD’nin seçilmiş Başkanı Donald Trump’ın Suriye ile ilgili sözlerini cımbızlayıp “Erdoğan’ı övdü” kısmıyla servis etti. Oysa Trump, o konuşmasında iki önemli mesaj verdi. Birinci mesaj: HTŞ’nin ve Esad’ı deviren grupların arkasında Türkiye var. İkinci mesaj: Suriye’de yarın finalde ne olacağı belli değil. *** Trump’ın bu iki tespitinden ve “askerlerimizin ölmesini istemiyorum” sözlerinden, ben şu iki sonucu çıkardım: - Birinci nokta şu: Trump, Erdoğan’ı göklere çıkaran cümleler kurup HTŞ’nin Türkiye’nin kontrolünde olduğunu söyleyerek, Türkiye’ye yine bir jandarmalık görevi vermiş. Bizimkiler de malum, azıcık pohpohlanınca, azıcık gaz verilince önünü arkasını düşünmeden hemen ortaya atılıyor. Hatırlayın milyonlarca göçmenin yükünü “Siz ensar bir milletin çocuklarısınız” diye, diye bize çektirmişlerdi. - İkinci nokta da şu: 1996’da Rusya yanlısı Afgan yönetimini devirmek için Taliban’a destek veren ABD, 11 Eylül 2001 tarihinde can evinden vurulmuş ve sorumlu olarak Afganistan’daki Taliban’ı ilan etmişti. Ardından Afganistan’ı işgal ve küresel terörle mücadele konsepti. Şimdi de Esad’ı deviren HTŞ’nin yanındalar. Yarın HTŞ kendilerine ters bir iş yaptığında anında HTŞ’yi terörize edecekler ve yeni müdahale gerekçesi yapacaklar. Arada bizi de HTŞ’ye destek vermekle suçlayacaklar. Trump’ın “finalde ne olacağı belli değil” sözleri de bu gerçeğe işaret ediliyor. Bunları daha önce yaşadık mı? Yaşadık. *** Şunu unutmamak lazım: Bugünün doğruları/doğru gibi görünenleri, yarının sorunlarının kaynağı olabiliyor. Cumhurbaşkanı Tayyip Erdoğan ve ekibi bunu unutmamalı. Suriye’de bugün yaşananlar Erdoğan’a “oy getiriyor” gibi görünebilir. Golani bugün iktidar destekçilerinin “umudu” gibi görünebilir. Yarın ise ülkemizin çıkarlarına ters düşen oyun planlarının parçası olduğu ortaya çıkabilir. Trump’ın da dediği gibi finalde ne olacağı belli olmaz. Türkiye Cumhuriyeti Devleti, gelişmeler karşısında ihtiyatlı davranmak zorundadır. Gaza gelip ABD’nin jandarmalığına soyunmak bu ülkeye hiçbir zaman yarar sağlamamıştır. Bundan sonra da sağlamayacaktır. NEFES’in dünkü sayısındaki yazımın başlığı “gitti cüzdan, geldi siyaset” idi. Dilimin döndüğü kadarıyla yargının vicdandan uzaklaşıp siyasetin etkisi altında kaldığını ve kötülük içeren kötü kararlar verdiğini anlatmıştım. Deneyimli siyasetçi, hukukçu Oktay Vural, dünkü yazımla ilgili şu değerlendirmeyi yapmış. Çok beğendiğim için sizinle de paylaşmak istedim: “Maalesef hem de ilkesiz bir siyaset. Yazınızda ‘Siyaset camiası, özellikle de iktidardaki siyasetçiler rakiplerine, kendilerini eleştirenlere kötülük yapmayı düşünebilir, isteyebilir, hatta kötülük yapabilir’ demişsiniz. Ancak unutmayalım ki Türk devlet geleneğinde ‘Devlet bir hukuk ve ahlak kurumudur; hile ve kurnazlık edemez, kimseyi tongaya bastıramaz, kimseye kızmaz, öfkelenmez, garez ve kin taşımaz, kendi vatandaşına pusu kurmaz.’ Makyavel’in ‘ahlak ve yasaların kısıtlamalarının dışında duran özgül politik çıkarların gözetilmesi’ ve ‘yöneticilerin davranışlarının ussal olmaktan ziyade etkili olması’ anlayışı Türk devlet geleneğini ifade edemez. Politikanın araç olmaktan çıkıp amaç haline geldiği yerlerde, diğer her şey iktidarın aracı haline gelir ve araçsallaşır. Politika hayata anlamını veren şeylerin belirleyiciliğinde olmadığı sürece nihai bir amaca dönüşür ve insanları kendi kendilerine yabancılaştırır. Temel ilkeden mahrum politik eylemin amaç, hedef ve anlamını kaybetmesi bizleri adeta dünyasız bırakmıyor mu? Siyasetin her türlü ilkeden uzak olması büyük bir tehlike. Belki de şu soruyu da sormak lazım: acaba siyasette esas ilke mi yoksa siyasi ya da bireysel çıkar mı olmalı? İyi Pazarlar Bol Nefesler...”",https://www.nefes.com.tr/yazarlar/deniz-zeyrek/trump-erdogani-neden-ovdu-3920
Deniz Zeyrek,Dalgacı Mehmet!,25 Aralık 2024 06:00,"Türkiye’de yaşayan halkın artık sadece düşük ücret, yüksek enflasyon ve hayat pahalılığı sorunu yok! Türkiye’de yaşayan halkın bir de “Dalgacı Mehmet” sorunu var. Beyefendi parmağını kestiği kış bahçesinde oturup kahvesini yudumlarken Türkiye ekonomisine dair zihni sinir fikirler geliştiriyor. Sonra da o fikirleri dalga geçer gibi üzerimize boca ediyor. Bu defa da IICEC toplantısında konuşmuş. Demiş ki “2024 yılında enflasyon yüksek diyebilirsiniz. Doğru. Yılın başında yüzde 65’ti, yüzde 44- 45 ile kapatırsak, 20 puana yakın bir düşüş kötü bir düşüş değil.” *** Şimdi gelin neden Dalgacı Mehmet dediğimi yumurta fiyatı üzerinden anlatayım: TÜİK Başkanı arkadaş, 9 Temmuz 2024’te bir basın toplantısı yapmış ve “Ben 5 liraya gezen tavuk yumurtası alıyorum ama 30’lu normal yumurta alırsanız tanesi 2,57 lira, bu da yumurta için makul bir fiyat” demişti. O günden sonra TÜİK her ay enflasyon rakamı açıkladı. O enflasyon rakamlarına göre 2,57 lira olan yumurtanın fiyatının aylık artışını hesaplayalım: - 9 Temmuz: 2,57 lira. Temmuz enflasyonu yüzde 3,23. - 9 Ağustos: 2,65 lira. Ağustos enflasyonu yüzde 2,47 - 9 Eylül: 2,72 lira. Eylül enflasyonu yüzde 2,97 -9 Ekim: 2,8 lira. Ekim enflasyonu yüzde 2,88 - 9 Kasım: 2,89 lira. Kasım enflasyonu yüzde 2,24 -9 Aralık: 2,96 lira. *** Yani TÜİK’in açıkladığı enflasyon rakamlarına göre yumurtanın fiyatının aralık ayında 2,96 lira olması gerekiyor. Ben dün 30’a yakın yumurta markasının fiyatlarına baktım. Bulduğum en ucuz fiyat 3,30 oldu. O da S boy. M boy olunca 4,83 oluyordu. 3,30 lirayı dikkate alsam dahi TÜİK’in yüzde 13 olarak hesapladığı beş aylık enflasyonun aslında yüzde 28 olduğunu görürüz. Durum bu kadar açıkken Dalgacı Mehmet, bize gıda enflasyonunun 12 ayda yüzde 40 olduğunu söylüyor. Ben dalgacı demeyeyim de ne diyeyim? *** Dalgacı Mehmet bir de şöyle demiş: “Bazı kesimler ben bunu söyleyince sinirleniyor ama ortada sonuçlar var, programdan karşılık alıyoruz” Evet sinirleniyoruz. - Gerçek enflasyon yüzde 80’lerdeyken yüzde 40 göstermenize sinirleniyoruz. - Enflasyon yüzde 80’lerdeyken memur ve memur emeklisi maaşlarına yüzde 18-19 zam yapmanıza sinirleniyoruz. - Temmuz’dan bu yana yumurta fiyatları dahi en az yüzde 28 artmışken, asgari ücretin artırılmamasına, en düşük emekli maaşının 12 bin 500 lirada kalmasına sinirleniyoruz. - En çok da bunları bile bile pembe bir tablo çizerek bizimle dalga geçmenize sinirleniyoruz. *** Kendileri “Mesele enflasyonundaki düşüşün kalıcı hale gelmesi” diyor ama kalıcı hale getirdikleri SEFALET. Dün apar topar bir araya gelen hükümet ve işveren tarafı asgari ücreti 22 bin 104 lira olarak belirledi. Yumurtaya 5 ayda yüzde 28 zam geldi. Asgari ücrete yıllık yüzde 30 zam geldi. Bir de sürekli vaat! Şimdi de “Vatandaşımızın makul bir değer üzerinden ev kiralamasının ya da ev sahibi olmasının önünü açacağız” diyor. Enflasyonu madem yumurtayla anlattım. Ev kirasını da kümesle kıyaslayayım. Kümes kadar evlerin 8-9 bin liraya kiralandığından haberi var mı sizce? *** Neymiş efendim Türk lirasına güven artmış(mış)! 100 bin euro getirip TL’ye çeviren bir gurbetçinin, parasını bir ay faizde tutup 105 bin euroyla Almanya’ya döndüğünden haberi var mı? Elbette Türk lirasına güvenir. Nasıl olsa bu ülkenin yurttaşları, emekçileri, emeklileri ödedikleri vergilerle bu faizleri karşılıyor. Yoksa ödenen o faizlerin bu ülkenin milli serveti olduğunu bilmiyor mu Dalgacı Mehmet?",https://www.nefes.com.tr/yazarlar/deniz-zeyrek/dalgaci-mehmet-4329
Deniz Zeyrek,Erdoğan’ı umutlandıran gelişmeler!,24 Aralık 2024 06:00,"Cumhurbaşkanı Tayyip Erdoğan’ın yeniden Cumhurbaşkanı olabilmesi için iki aşama var. - İlki aday olabilmesi... - İkincisi ise seçilebilmesi. *** Belli ki seçilme konusunda şüphe duymuyor. Erdoğan, karşısına çıkacak aday kim olursa olsun seçimi alacağından emin görünüyor. En azından teknokratları bu konuda kendilerinden emin. Öncelikle HTŞ lideri Golani’ye çok umut bağlanmış. Suriye’de Esad’ın devrilmesinin ABD’nin seçilmiş başkanı Donald Trump’ın Erdoğan’ı övmesinin seçimlerde AK Parti’ye 5-6 puan getireceğine inanıyorlar. Diğer taraftan, 2017 referandumundaki “Atı alan Üsküdar’ı geçti” açıklaması, YSK tarafından kabul edilen mühürsüz oyları sayması, 2019’daki İstanbul seçimlerinin saçma sapan gerekçelerle iptal edilmesi ve 2023 seçimin yurtdışı oylarıyla ve Türk vatandaşlığına geçen yabancıların oylarıyla kazanılması gibi detaylar da 26 yıl sonunda iktidarın her durumda bu kapasitesinin olacağını gösteriyor. *** O halde Erdoğan’ın koltuğunu koruması için tek bir eksiği var: Aday olabilmek. Bunun da iki yol var. 1- İlki Anayasa değişikliği: Bu iki şekilde olabiliyor. 360 oyla kabul edilirse referandumla, 400 oyla kabul edilirse Cumhurbaşkanı’nın onayıyla. TBMM’de 400 oy bulmak zor görünüyor ama 360 oy bulunabilir. Ancak değişikliğin referandumda geçmesi mümkün olmayabilir. 2- İkincisi TBMM’nin “seçimleri yenileme” kararı alması: Bu da 360 oya bağlı. TBMM’de AK Parti’nin öncülük ettiği ittifakın 319 milletvekili var. Yeniden Refah Partisi milletvekilleri desteklemezse, bu rakam daha da düşebilir. Gördüğüm kadarıyla, TBMM’deki aritmetikte ilginç bir hareketlenme yaşanıyor ve bu hareketlilik Erdoğan’ı umutlandırıyor. *** TBMM’deki hareketlenmeden söz ederken, ilk sıraya Ahmet Davutoğlu’nun AK Parti konusundaki açıklamalarını koymak gerek. Davutoğlu’nun çıkışları, partisindeki kıpırdanmaların yansıması gibi. AK Partili kaynaklarım, Davutoğlu’nu alma konusuna sıcak bakmadıklarını söylüyor. Gelecek Partisi kulislerinde de bu iddialar yalanlanmıyor. Davutoğlu hangi mesajları verirse versin, AK Parti’ye dönüş bileti alamayacak. Selçuk Özdağ da AK Parti’ye geçmeyi düşünmüyor. Ancak onların dışındaki bütün Gelecek Partisi milletvekillerinin AK Parti’ye geçmesi işten dahi değil. Bir kaynağım, Saadet Partisi’nin yeni yönetiminin de AK Parti’ye geçme konusuna sıcak baktığını iddia ediyor. Etti mi size yaklaşık 17-18 milletvekili. Bir de İYİ Parti’yle DEVA’dan transferler olursa 41’i bulmak zor olmasa gerek. Farkındaysanız DEM Parti’nin bir “muhataplık” uğruna 57 sandalyesiyle Erdoğan yeniden seçilebilmesi için atılacak adıma destek verme ihtimalinin yüksekliğine girmiyorum dahi. *** Kim ne derse desin, Erdoğan pragmatist, haliyle de başarılı bir siyasetçi. Stratejik hamleler yapmayı iyi biliyor. Ancak aynı zaman da çok şanslı. Altılı masayı düşünsenize... Neredeyse 2 yıl oturdular, konuştular, metinler hazırladılar ama bütün hepsinin özeti sadece CHP listelerinden seçilip TBMM’ye giren 39 milletvekili oldu. Kılıçdaroğlu Cumhurbaşkanlığı seçimini kaybedeceğini bile bile adaylıkta ısrar etmekle kalmadı, kendisini aday gösteren partilere haybeden 39 koltuk dağıttı. Geldiğimiz noktada Erdoğan, Kemal Kılıçdaroğlu sayesinde TBMM’ye giren milletvekillerinin oylarıyla yeniden aday olabilir. Sonuç böyle olursa, Kılıçdaroğlu’nun, 14 Mayıs seçimlerinden önce yaptığı hatalar sayesinde Erdoğan’ın hem seçilmeyi hem bir sonraki seçimde aday olmayı garantilediğini söylesem hanginiz itiraz edebilirsiniz? Kılıçroğlu’nun yeniden Genel Başkan olabilmek için CHP’nin içini karıştırma çabalarını ve Erdoğan’ın bu tür gelişmeleri fırsata çevirerek en büyük rakibi CHP’yi dörde bölme girişimlerini de unutmayın lütfen. *** Anlayacağınız bir yanda Suriye gelişmeleri, bir yanda muhalefetin hataları sayesinde Erdoğan yeniden umutlanmış görünüyor. Büyük bir ekonomik krizin pençesinde yaşam mücadelesi veren halkımız, sırf yaşadığı ekonomik buhranı gerekçe yaparak Erdoğan’ın bu umudunu kırabilir. Peki halkımız bunu yapar mı dersiniz? Ben sanmıyorum ama sizin görüşünüzü de merak ediyorum!",https://www.nefes.com.tr/yazarlar/deniz-zeyrek/erdogani-umutlandiran-gelismeler-4120
Deniz Zeyrek,İkiyüzlülüğün daniskası!,26 Aralık 2024 06:00,"Ülkemiz gerçekten gericiliğin ve daha da önemlisi büyük bir ikiyüzlülüğün tahakkümü altına sokulmaya çalışılıyor. Bugün size bu gericiliği ve ikiyüzlülüğü anlatan iki örnek anlatacağım. İlki Diyarbakır’dan. Devlet Tiyatroları, Serkan Budak’ın yönetmenliğini yaptığı “Karımın Kocası” isimli oyunu bir süredir sergiliyordu. Gaffar Okkan başta olmak üzere yüzlerce insanın katili de olan terör örgütü Hizbullah’ın siyasi uzantısı HüdaPar, oyunu protesto etmeye başladı. Protesto iktidar ortağından gelince, Devlet Tiyatroları yönetimi, korkakça davranarak oyunun adını “Evlilik Komedisi” diye değiştirdi. Bu geri adımdan cesaret alan Hizbullahçılar da bu kez protesto için sokağa indi. Diyeceksiniz ki fikir özgürlüğü! HüdaPar’ın da bu oyundaki detaylara karşı çıkma hakkı var. Evet olabilir. Şiddete bulaşmadıkları sürece oyunu protesto etmeleri hakları. Gelin görün ki karşımızda iki önemli iki yüzlülük var. 1- Tiyatronun da fikir özgürlüğü hakkı var. Oyunu beğenmezseniz izlemezsiniz, etkilenmesini istemediğiniz yakınlarınıza izlettirmezsiniz olur biter. 2- Meslektaşlarımızın “oyunu izlediniz mi” sorusunu yönelttiği hiçbir protestocu “evet” yanıtını vermemiş. Yani protesto edenlerin tamamı kulaktan dolma bilgilerle sokağa inmiş. *** İnsanları izlemedikleri bir oyuna karşı kışkırtmak, sanata saçma sapan bir ahlak formatı atmaya çalışmak ikiyüzlülük değil midir? Olayda bir başka ikiyüzlülük boyutu daha var. Malumunuz, Diyarbakır’da 8 yaşında minicik bir kız çocuğu, Narin, aile içinde katledildi. Bugün de duruşması olacak. Duruşmalar sırasında genel ahlakla bağdaşmayan onlarca şey dile getirildi. Her şeyden önemlisi ortada insanlık dışı bir canavarlık söz konusu. Ancak HüdaParlılar nedense Narin cinayeti hiç yaşanmamış gibi olaya kayıtsızlar. Bu ikiyüzlülük değil de nedir? Cinayetin yaşandığı aile size yakın olunca, 8 yaşındaki bir çocuğun katledilip, canice işlenmiş cinayetin örtbas edilmesi çabasını ahlaksızlık olarak görmeyeceksiniz, kılınızı kıpırdatmayacaksınız, bir tiyatro oyununu ahlaksızlık var diye engellemeye çalışacaksınız! *** Gelelim ikinci örneğe... AK Parti iktidarı günlerdir Suriye’de yönetimi devralan Heyet Tahrir Şam örgütünü “cici” göstermek için uğraşıp duruyor.  İktidar yanlısı medyada en son “Suriye’de Noel kutlamaları” diye boy boy fotoğraflar yayınlanıyor. “Suriye’de Noel resmi bayram ilan edildi” başlıkları atılıyor. Peki Hristiyanların da yaşadığı ülkemizde Noel kutlamaları aynı coşkuyla karşılanıyor mu? Elbette hayır! Onlarca cemaat, tarikat insanlara bırakın Noel’i, yılbaşı kutlanmasın diye baskı oluşturmaya çalışıyor. Suriye’de Noel kutlanıyor haberlerini gözümüze sokanlar, Yıldız Üniversitesi’nde gençlerin süslediği çam ağacının önünde “protesto namazı” kılıyor! İnsan ister istemez soruyor: “Madem yılbaşı kutlamalarına karşı çıkma konusunda bu kadar samimisiniz, o zaman HTŞ’nin Noel’le ilgili kararına neden bu kadar çok sevindiniz?” Allah aşkına bu iki yüzlülük değil de nedir? *** Bu protestoları yapanların bir başka ikiyüzlülüğü daha var. Halkın yarısı açlık sınırı seviyesinde bir gelirle yaşamaya çalışıyor. Açıklanan asgari ücret, yani 22 bin 104 lira, 1 Şubat 2024 günü cebe giren 17 bin 2 liranın alım gücüne dahi yetişmiyor. En düşük emekli ücreti sefaletin fotoğrafına dönüşmüş durumda. Protesto için çam ağacının önünde namaz kılan, tiyatro basan bu “muhafazakâr” eylemcilerin de büyük bölümü düşük gelirle yaşam mücadelesi veren gruptan insanlar. Ancak iktidara içinde bulundukları bu durumun hesabını sorma konusunda, tiyatro basma, yılbaşı kutlamalarını protesto etme konusunda gösterdikleri “cesaretten” eser yok! Ne diyebilirim ki? Ortada bu kadar iki yüzlülük varken, bu ekonomik sefaleti yaşamayı sonuna kadar hak ediyoruz!",https://www.nefes.com.tr/yazarlar/deniz-zeyrek/ikiyuzlulugun-daniskasi-4557
Deniz Zeyrek,Gitti cüzdan geldi siyaset!,22 Aralık 2024 06:00,"""Vicdanı ile cüzdanı arasında sıkışan hakimin vereceği kararın sağlıklı olacağını düşünmek insan aklına ters düşer."" Bu sözler 1998-1999 Yargı yılı açılış töreninde Yargıtay Birinci Başkanı olan Mehmet Uygun tarafından dile getirilmişti. Hepimiz bu sözleri “Hakimler maaşlarını artırmak istiyorlar” gibi sıradan bir yoruma indirgemiştik ama Uygun o sözlerinin devamında siyasal iktidarlara “adalet çatısı çökerse devletin de çökeceği” uyarısında bulunuyordu. Haklıydı da... Neticede “adalet” mülkün, yani devletin temeli değil midir? *** Geldiğimiz noktada yargı mensuplarının maaş sorununun çözüldüğünü söyleyebilir miyiz? Sanırım söyleyebiliriz! (Elbette hayat pahalılığından yargı mensupları da olumsuz etkileniyorlardır, aldıkları ücretlerden tam tatmin olmuyorlardır ama) AK Parti hükümetlerinin en çok yatırım yaptığı kamu çalışanlarının yargı camiası olduğunu söylersem kim itiraz edebilir? (Yargıtay mensuplarının Anayasa Mahkemesi’ne takılan maaş artışı sorunu da çözülse tadından yetmez). Kamu çalışanları arasında durumları en iyi olanlar arasında yargı mensupları olmasaydı, insanlar avukatlığı, hatta bakan yardımcılığını bırakıp hâkim-savcı olur muydu? *** Peki cüzdan kısmı büyük ölçüde hallolduysa, bizim adalet sistemimiz neden çözülmeye, hatta çökme noktasına gelmeye devam ediyor? Neden yargının “Bağımsızlık”, “tarafsızlık”, “kürsü dokunulmazlığı”, “coğrafi dokunulmazlık” gibi özelliklerinden/taleplerinden söz eden yok? Neden hiçbirimizde adaletin tecelli ettiği hissi oluşmuyor? Bu soruların cevabı da çok açık: Uygun’un kurduğu cüzdan-vicdan dengesinde cüzdanın yerini “siyaset” aldı. Artık işin doğru ifadesi şudur: “Siyaset ile vicdanı arasında sıkışan hakimin vereceği kararın sağlıklı olacağını beklemek insan aklına terstir.” *** Pazar pazar niye bu sıkıcı konuyu yazdığımı merak etmiş olabilirsiniz. Hemen arz edeyim: Son zamanlardaki yargı kararlarına bakınca hep bu sorulara kafa yoruyorum: Geçmişte cüzdanlarıyla vicdanları arasında sıkışmaktan yakınan yargı mensupları şimdi nerede sıkışmış ki böyle vicdanları kanatan kararlara imza atıyorlar? Vicdan gitti de yerine ne geldi? Düşünsenize, kanlı eylemleriyle ünlü IŞİD terör örgütüne mensup olduğu kesin görülen, 45 kişinin katledilmesiyle suçlanan, 46 defa ağırlaştırılmış müebbet almış isimler “mağdur olmasın, cezaevinde bir gün dahi fazladan yatmasın” diye serbest bırakılıyor. İş insanı Osman Kavala, belki de hayatı boyunca karıncayı dahi incitmemiştir, 7 yıldır tutuklu... Gaffar Okkan’ın Konca Kuriş’in katili olan eli kanlı Hizbullahçılar serbest, Çiğdem Mater, Tayfun Kahraman, halkın oylarıyla milletvekili seçilen Can Atalay yıllardır cezaevinde. Yayında dili sürçen gazeteci Özlem Gürses, terörist muamelesi görerek gözaltına alınıyor, Abdi İpekçi’nin katili, Papa suikastçısı Mehmet Ali Ağca canlı yayında gazeteci tehdit ediyor, kimse kılını kıpırdatmıyor. *** Siyaset camiası, özellikle de iktidardaki siyasetçiler rakiplerine, kendilerini eleştirenlere kötülük yapmayı düşünebilir, isteyebilir, hatta kötülük yapabilir. Ancak yargı mensubunun böyle bir lüksü olamaz. Zira yargı mensubundan vicdanlı olması beklenir ve vicdanla kötülük aynı bedende bulunması zor iki kavramdır. Eğer yargı mensubu birine dahi kötülük yapıyorsa/kötü muameleye yol veriyorsa, birinin özgürlüğünü bile bile elinden almayı sorun olarak görmüyorsa, vicdanıyla çoktan vedalaşmış, siyasetin kötülük taleplerine teslim olmuştur. Hatta belki de yargı cüppesini çıkarıp siyasetçi elbisesini giymiştir. *** Kafka şöyle der: “Kişi kötüyü kabul ettiği ve özümseği an, kötünün artık inanılmaya ihtiyacı kalmaz.” Sanırım bu ülkede yaşayan herkes de yargı aracılığıyla hayatımıza boca edilen bu kötülükleri çoktan kabul edip özümsemiş. Haliyle yargının artık bizleri adalet dağıttığına inandırmaya/ikna etmeye ihtiyacı dahi kalmadı. Ya kendi kendimize “böylesine cennet bir ülkede bu kadar kötülük nasıl olur?” diye mırıldanarak meydanı o kötülüğe bırakacağız ya da “iyilik var olma gücümüzü artırır” düşüncesiyle kötülük karşısında bir olup diri olup mücadele edeceğiz. Böylece, belki de varlığımızı sürdüreceğiz. Başka bir yol yok!",https://www.nefes.com.tr/yazarlar/deniz-zeyrek/gitti-cuzdan-geldi-siyaset-3767
Deniz Zeyrek,Yola devam...,19 Aralık 2024 05:00,"İnsanların komşularına selam verdiği, inek sağan kadının yanından geçerken “bereketli olsun”, çapa yapan ırgatın yanından geçerken “kolay gelsin” dediği yıllardı. “Kokusu gitmiştir şimdi, canları çeker” düşüncesiyle komşuya yemek dolu tabaklar gönderilirdi. Kimse Kürt’tür, Alevidir, muhalefet partilerine oy veriyordur diye ötekileştirilmezdi. Mahalle bakkalında toplaşan köylülerin sıcak sohbetlerini sadece şen kahkahalar keserdi. Ajans dinlemek için başına toplanılan ışıklı radyolar, o yıllarda üzerlerine dantelli örtüler konularak henüz kenara kaldırılmıştı. Yerlerine regülatörü ısınmadan çalışmayan siyah beyaz televizyonlar geçmeye başlamıştı. Plakların yerini kasetler almıştı. Çocuklar bütün günü kendi yaptıkları oyuncaklarla oynayarak ya da aşık atarak geçirir, anne babaları onları tereddütsüzce doğa anaya emanet ederdi. *** Bir haziran ayının ortasıydı. Üstümüzde pırıl pırıl mavi bir gök, altın bir tepsi gibi parlayan bir güneş. Okulda karne günü. Bütün çocuklar bir an önce karneyi alıp kara önlüklerden kurtulup oyuna koşmak için sabırsızlanıyordu. İlkokul dördüncü sınıftan beşinci sınıfa geçen ben ise kara kara düşünüyordum: Koca üç ay ne yapacaktım. Elektrik dahi olmayan toprak damlı evlerde yaşadığımız yaylada zaman nasıl geçecekti? Karneyi alıp okuldan çıkınca ilk yaptığım, siyah önlüğün üzerindeki beyaz yakanın bir yanını düğmeden çözmek oldu. Beyaz yakalığın bir ucu boynumdaki düğmede bağlı, diğer ucu siyah önlüğün üzerinde, belimin hizasında... Eve yürürken Gıdış Nenenin elma ağaçlarının çiçek açtığını fark ettim. Kendi kendime “bu yıl var yılı demek ki” dedim ve eylül ayında okullar açıldığında okula giden çocukların o ağaçlardan elma kaçırdığı anları gözümde canlandırdım. *** Eve vardığımda karnemi bir masanın üzerine, hızla çıkardığım önlüğü de pencerenin önündeki geniş boşluğa attım. Öğretmen çocuğu olmanın en kötü tarafı, hepsi pekiyi ile dolu olsa da karnelerin ailede kimseyi heyecanlandırmamasıydı. Yüzlerce çocuğa karne veren öğretmenlerle dolu bir evde kim takar çocukların karnesini, takdir belgesini... Hemen dışarı çıktım. Aklımda hala bütün yaz ne yapacağım sorusu vardı. Çıkmadan masadaki Cumhuriyet gazetesini elime aldım. Kiler olarak kullandığımız aralığa koşup, tahtadan ekmek teknesinin üzerindeki beyaz örtüyü kaldırdım ve ilk gördüğüm ekmeğin çeyreğini kopardım. (O ekşi maya ve ahşap kokan teknenin kokusunu hiç unutamadım.) Bahçedeki ağacın altına oturdum. Bir yandan ekmeği ısırıyor, bir yandan yere serdiğim gazeteye bakıyordum. Daha ikinci sayfada İlhan Selçuk’un yazısına takıldım. Anlattığı konuları bilmesem, ne anlattığını anlamasam da cümleleri çok rahat anlıyordum. O yıl kompozisyon yarışmasında çuvallamış bir öğrenci olarak İlhan Selçuk’un dilinin sadeliğine, cümlelerinin kısalığına hayran kalmıştım. Koştum, sağdan soldan eski gazeteleri topladım. İlhan Selçuk’un yazılarını bulup kestim ve hepsini okudum. O gün yazı nasıl geçireceğime karar verdim. Yazacaktım. Günlük yazacaktım. Öykü yazacaktım. Film senaryosu yazacaktım. Tam hayal ettiğim gibi olmadı ama o yazı yazarak geçirdim. *** Üzerinden kırk küsur yıl geçti. Artık o ekmek teknesi ve hiç unutamadığım kokusu yok. Tarım bittiğinden, köylerde ekmek, süt, yumurta üç harfli marketlerden alınıyor. “Bereketli olsun”, “kolay gelsin” temennilerinin, şen kahkahalarla dolu bakkalların yerinde yeller esiyor. Yekpare camdan yüksek yüksek rant kuleleri mahalleleri yok etmiş. Tencereler komşuyla paylaşacak kadar dolu değil. Dolu olsa da paylaşacak komşu kalmadı. Siyasi kutuplaşma had safhada. Siyasetçiler kendi yankı odalarının şehvetine kapılmış, topluma nefret tohumları saçıyor. Ya iktidardansın ya düşmansın! Bir de çocukları emanet edecek doğa kalmadı. İnşaat çukurları, maden kimyasalları, zehir akan derelerle kuşatıldı çocuklar. Oyunlar telefonda, tablette, komşular ise Tik Tok’ta... *** Benim için değişmeyen tek şey var: Bıkmadan usanmadan okuyorum ve yazıyorum. Bugün gazetemiz NEFES’in ilk sayısı için ilk yazımı yazarken de ilkokul dördüncü sınıfın sonunda duyduğum o heyecanın aynısını duyuyorum. Bir de insanların mutlu mesut yaşadığı, kimsenin kimseyi ötekileştirmediği, adaletli, özgür, güvenli ve hepsinden önemlisi neşeli günler yaşanan o ülkenin hayalini kuruyorum. Amerikalı yazar, felsefeci Ralph W. Emerson’ın da dediği gibi... “Önemli olan varılacak yer değil, yolculuğun kendisidir.” Bizim, aklımızda, yüreğimizde o güzel günlerin hayaliyle çıktığımız yolculuk da devam ediyor. Her gün bir gazete satın alıp, kesip sakladığı köşe yazılarını tekrar tekrar okuyan, okutturan insanların ve vurduğu yerden ses getiren, sonuç alan gazetelerin yeniden çoğalması dileğiyle... Her gün bir NEFES almayı unutmayın lütfen!",https://www.nefes.com.tr/yazarlar/deniz-zeyrek/yola-devam-3190
