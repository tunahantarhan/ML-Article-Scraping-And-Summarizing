Yazar,Başlık,Tarih,Metin,URL
Aytunç Erkin,"“Gün, ayrışmadan birlik beraberlik günü”",04 Nisan 2025 06:00,"Arkadaşlar! Partimizin her kurultayı, denebilir ki, bir dönüm başında toplanmıştır. 1927 kurultayı, doğuda kopan azıyı yenerek cumhuriyetin sarsılmaz temelde olduğunun anlaşılmasına; 1931 kurultayı güvenlik ve sükûnun kesin olarak kurulmasına rast gelir. Bu kurultayımız ise, geniş ölçüde gelişim devri içinde bulunduğumuz günlerde toplanmış oluyor. Kurultayın, yeniden alacağı ilerleme ve yükselme tedbirleriyle; vatanın yüksek yönetimini erdemli ellerinde tutan partimizin şerefli tarihini zenginleştireceğine, şüphe yoktur.” Mustafa Kemal Atatürk, 4 Mayıs 1935’te, CHP’nin 4. Kurultay açış konuşmasında bu cümleleri kurmuştu. Neden, 4. Kurultay’la başladım? Çünkü; pazar günü CHP Olağanüstü Kurultay’ını gerçekleştirecek ve CHP içinde “kanatların” ne yapacağı merak konusu. Dün, CHP’nin 7. Genel Başkanı Kemal Kılıçdaroğlu kurultayla ilgili son noktayı koydu. Habertürk yazarı Muharrem Sarıkaya’ya konuşan Kılıçdaroğlu, “Aday mısınız?” sorusuna, “Hayır efendim. Ben aday değilim…” yanıtını verdi. “Kurultaya gidecek misiniz?” şeklindeki soruya da cevap veren Kılıçdaroğlu, “Biliyorsunuz bir süredir bayram dolayısıyla tatildeyim. Eğer davetiye geldiyse giderim. Ofiste olmadığım için davetiyenin gelip gelmediği hakkında da bilgim yok. Bir iki güne döneceğim, eğer davetiye gelmişse giderim” ifadelerini kullandı. Kimsenin açıp kendisine sormadan hakkında yorumda bulunduğunun altını çizen Kılıçdaroğlu, “Herkes aday yapıyor ama ben aday değilim” ifadelerini kullandı. Peki Ekrem İmamoğlu ve ekibi pazar günü için ne düşünüyor? Önce bir bilgi. CHP lideri Özgür Özel, Silivri’de İmamoğlu’nu ziyaretinde aralarında “gerilim” olduğu ve görüşmenin kısa sürdüğü kulislerde konuşulmuştu. Peki gerçek ne? Ekrem İmamoğlu’na yakın isimler dedi ki: “Bu kurultay kararı çok acele alındı. Ekrem Bey en başından bu yana böyle düşünüyor. Özgür Bey’e de ‘Çok acele bir karar, o kadar acele edilmesine gerek görmüyorum. Ama tabii bir kayyum riski varsa alınması gereken bir karardır. Eğrisini doğrusuna getiririz’ diyor. Aralarında konuşmayı kısa kesecek bir gerilim yaşanmıyor. Tam tersi, meseleleri uzun uzun konuştuklarını kendisi ifade etti.” Şimdi gelelim kurultaya. İmamoğlu çevresinde gelen bilgileri aktaralım: “Şimdi bir imza kampanyası başladı. Önümüzde 23 Nisan ve 19 Mayıs var. Süreç hızlı gelişiyor. Bunlardan sonra parti, en geç 2026 Kasım ayında süresi dolacağı için olağan kurultayını yapacak. Biz olağanüstü kurultayda kurultay delegesi seçmiyoruz. 2026’nın Kasım ayında olacak ya da daha önce olacak olağan kurultayda delegelerimizi de seçeceğiz. Olağan kurultaydan evvel bir yerel ve genel seçim olma şansı var mı? Bunu çok zayıf gördüğümüzü söyleyebiliriz. “Bu kurultay milletin eline kılıcı alıp da cengaver gibi birbirine girişeceği bir zamanda yapılmıyor. Türkiye’nin ve partinin toplu bir saldırı yaşandığı günlerde yapılıyor. Bu saldırıyı püskürtmek için partiyi bütünleştirecek doğru kurultay görüntüsü verecek bir etkinliğe ihtiyacımız var. “Ekrem Başkan da ‘Gün birlik beraberlik günü. Ayrışmadan yola devam edeceğiz” düşüncesinde. SONUÇ: 6 Nisan olağanüstü kurultayı bir başlangıç. Kılıçdaroğlu’nun tavrı net ve aday olmayacak. İmamoğlu cephesi de “birlik-beraberlik” vurgusu yapıyor ve bakalım pazar günü oluşacak yeni Parti Meclisi ve sonrasında neler yaşanacak?",https://www.nefes.com.tr/yazarlar/aytunc-erkin/gun-ayrismadan-birlik-beraberlik-gunu-25916
Aytunç Erkin,O mektup,21 Mart 2025 06:00,"Bugün “Gezi soruşturmasından” gözaltında olan gazeteci İsmail Saymaz, 11 Kasım 2024’te tutuklanan Esenyurt eski Belediye Başkanı Ahmet Özer’in mektubunu yayımlamıştı. Özer, “İmamoğlu’nu oyun dışı bırakmayı hedefliyorlar” başlıklı mektubunda açık konuşmuştu: “Esenyurt’ta iki kişiden birinin oyunu alarak seçildim. Hakkımda çok kara propaganda yaptılar, halk itibar etmedi. O zaman seçimle elde edemediklerini yargı yoluyla ele geçirmeye çalışıyorlar, ancak kayyum halk iradesinin gaspıdır. Meselenin ikinci kısmı, buradan sonuç alırlarsa İmamoğlu’nu oyun dışı bırakmayı hedefliyorlar. Üçüncü hedef, partimizin bu operasyonlarla iktidar yolculuğunu engellemek olacak.” Herkes biliyordu, kimse konuşmuyordu. “Hedefte İmamoğlu var” ve sonrasındaki hedef CHP! Dün Ahmet Özer iddianamesini yazdım: “… Esenyurt Belediye Başkanı olan şüpheli Ahmet Özer gibi İstanbul ilinde görevli bir kısım Belediye Başkanı, Başkan Yardımcısı ve Belediye Meclis Üyesi’nin 31/03/2024 yerel seçimler sonrasında terör örgütünce verilen talimatla ‘Kent Uzlaşısı’ faaliyeti kapsamında terör örgütünün uzlaşma sağladığı partiden seçilmeleri sağlanarak görev yapmaya başladıkları ve halen görevli oldukları, yukarıda da izah edildiği üzere özerlik sistemi ve kent uzlaşısı formülünün, DEM Parti üstü bir örgütlenme sistemi olduğu, özellikle örgütlenme konusunda çalışmalar yürüten örgüt bünyesindeki oluşumların (DBP, HDK) örgütün taban (halk) örgütleme sistemini geliştiren ve yöneten esas kurumlar olduğu hususu da nazara alındığında bu şahısların terör örgütünün Kent Uzlaşısı faaliyeti kapsamında faaliyet yürüten örgüt mensuplarından oldukları anlaşılmıştır. (Sayfa 25)” Bütün bunlara rağmen, “Ben geliyorum” diyen operasyonlara rağmen net bir tepki gelmemişti ana muhalefetten. Sonra devam etti. İstanbul Cumhuriyet Başsavcılığı, “yolsuzluk” ve “terör” suçlarından başlattığı iki ayrı soruşturma kapsamında gözaltına alınan İstanbul Büyükşehir Belediye Başkanı Ekrem İmamoğlu için “suç örgütü lideri” ifadesini kullandı. Başsavcılıkça yapılan açıklamada, “Suç örgütü lideri şüpheli Ekrem İmamoğlu, Murat Ongun, Tuncay Yılmaz, Fatih Keleş, Ertan Yıldız ve bu şahıslarla bağlantılı 95 şüpheli başta olmak üzere toplam 106 kişi hakkında gözaltı kararı verilmiştir” denildi. Tarih 15 Mart 2025. Ekrem İmamoğlu, Ankara’da konuştu: “Bu hazırlıkların, bu davaların, soruşturmaların hepsi temelsiz, kanıtsız, zorlama iddialar. Tüm uyduruk iddiaları bir araya getirecekler, İmamoğlu’nun etrafında toplanmış çıkar amaçlı bir örgüt icat etme çabasındalar. Hepsi tek tek denetlenmiş göz önündeki ihaleleri bahane ederek yapacaklar, etrafımdaki kişileri de kurdukları kirli hesap düzeniyle onları suçlu ilan etmeye çalışacaklar. Önce ‘23 Mart’ta ön seçim olmadan İmamoğlu’nun işini bitirelim’ derdindeler. ‘Turbun büyüğü’ diyerek heybeden, eskiden yaptıkları gibi, sözüm ona örgüt çıkarmak. İmamoğlu’nu, hapse atmaktan bile bahsediyorlar. Köşe yazılarında bunlar var. İmamoğlu oyun dışı kalacakmış!” İmamoğlu da belki sonrasında fark etti ve 15 Mart’ta kendisine yönelik operasyonu anlattı. Peki ya CHP ne yapacak? Örneğin; Esenyurt’a gelen kayyumdan sonra nöbet mi tutacak ve unutulacak gidecek! İktidara karşı “ben de varım, buradayım” mı diyecek? Ya da İmamoğlu’nun diploması iptal edildikten sonra CHP lideri Özgür Özel’in dediği “İdare mahkemesi var” cümlesini mi kuracak? Evet… Saraçhane’de karargah kuran CHP liderliği halkı her akşam 20.30’da belediyenin önüne çağırıyor ve operasyonu diri tutmaya çalışıyor. Ancak bir dağınıklık olduğu konuşuluyor. Burada CHP’yi toparlayacak “baba/ağabey” figürüne ihtiyaç olduğu açık ve İmamoğlu gündemiyle birlikte yeni yol haritası için harekete geçmek gerekiyor. Tam yazıyı bitirirken TKP Genel Sekreteri Kemal Okuyan’ın sol portalda yazısını gördüm. Yazının ana fikri çarpıcı: “İmamoğlu’na dönük ardı ardına gelen hamlelerin ne beşinci kolla, ne yolsuzlukla, ne sahtecilikle bir ilgisi var. İşin özü, ‘bu kadar seçim bize yeter’ yaklaşımını sevdiler. Bu anlamda hayatı boyunca müesses nizamı savunmuş bir gelenekten gelen İYİ Parti Genel Başkanı’nın ‘Cumhurbaşkanlığı seçimi boykot edilsin’ açıklaması önemlidir. Bu elbette bir direniş çağrısı değil, sistemin bu şekilde işlemeyeceğine ilişkin ‘içerden’ bir uyarıdır.”",https://www.nefes.com.tr/yazarlar/aytunc-erkin/o-mektup-23088
Aytunç Erkin,AKP’nin oy depolarında destek az CHP’nin oy depolarında destek çok,08 Nisan 2025 06:00,"“II. Meşrutiyet’in ilanından dört ay sonra Osmanlı, büyük bir krizle sarsıldı. 5 Ekim 1908’de Bulgaristan bağımsızlığını ilan etti, ertesi gün Avusturya-Macaristan Bosna-Hersek’i işgal etti. Osmanlı’nın buna karşı savaş açacak gücü yoktu, ancak halk öfkeliydi. Çözüm, Servet-i Fünun’da ‘Horasani’ takma adıyla yazan Jön Türk Ubeydullah Efendi’den geldi. Avusturya ve Bulgar ürünlerine boykot önerisi, Hüseyin Cahit’in Tanin gazetesinde işlemesiyle geniş yankı uyandırdı. Boykotun hedefinde Avusturya’dan ithal edilen fes ve şeker vardı. İttihatçıların örgütlü yapısı ve Boykotaj Sendikası’nın çalışmalarıyla ülkeye yayılan protestolar sonucunda tüccarlar siparişlerini iptal etti, liman işçileri Avusturya mallarını indirmedi. Sokaklarda Avusturya fesleri parçalanırken, kalpak popüler hale geldi. Gazeteler, bu hareketi “iktisadi savaş” olarak tanımlarken, Osmanlı’da ‘milli iktisat’ kavramı da yaygınlaştı. Avusturya boykotu protesto etti ancak İttihat ve Terakki geri adım atmadı. Beş ay süren boykot hem Osmanlı hem de Avusturyalı tüccarları zarara uğrattı. Sonunda Avusturya ve Bulgaristan cüzi bir tazminat ödemeyi kabul etti ve boykot sona erdi. (Doğan Çetinkaya, 1908 Osmanlı Boykotu: Bir Toplumsal Hareketin Analizi, İletişim Yayınları, 2004)” Hafta sonu “1908 Osmanlı Boykotu”nu, “Boykotaj Sendikası”nı ve İttihat Terakki’nin temellerini attığı “Milli İktisat/ulus devlet” değerlendirmelerini okurken Ankara merkezli Toplum Çalışmaları Enstitüsü’nden Siyasi Direktör Hüseyin Raşit Yılmaz’ın bana ilettiği bir çalışmayı analiz etmeye çalıştım. Raporun başlığı: Boykot Etki Analiz. Birinci bölümde Google Maps’in sağladığı “yoğunluk saatleri” verileri kullanılarak İstanbul ve Ankara’daki seçili AVM’lerin yoğunluk düzeyleri incelenmiş. Örneğin… İstanbul’da, AKP’nin toplumsal tabanının güçlü olduğu ilçelerdeki AVM’lerde, boykotun gerçekleştiği 2 Nisan 2025 tarihinden bir gün sonra 3 Nisan tarihinde gözlemlenen yoğunluk değişimlerine bakalım. Veriler, bu ilçelerdeki AVM’lerde boykotun ertesi günü yoğunluğun hafif bir artış gösterdiğini ortaya koymakta. Güngören’deki Kale Outlet Center’da ortalama yoğunluk 3.66, Başakşehir’deki Mall of İstanbul’da 3.88, Esenyurt’taki Marmara Park’ta ise 3.22 puan artmış. Örneğin… CHP’nin toplumsal tabanının daha güçlü olduğu ilçelerdeki AVM’lerdeki değişimlerse AKP’nin güçlü olduğu yerlerden daha farklı. Buna göre, boykot günü olan 2 Nisan’a kıyasla, 3 Nisan’da AVM’lerdeki yoğunlukta çok daha yüksek oranlı artışlar meydana gelmiş. Şişli’deki City’s Nişantaşı AVM’de yoğunluk 29, Sarıyer’deki İstinye Park’ta 14.55, Beşiktaş’taki Akmerkez’de ise 13.77 puan artmış. Bu yüksek oranlar, muhalefet seçmeninin boykot çağrısına çok daha güçlü bir şekilde karşılık verdiğini ve bu eylem etrafında daha yoğun bir şekilde birleştiğini göstermekte. Raporun ikinci bölümündeyse boykotun ertesi günü olan 3 Nisan 2025 tarihinde Ankara’da 384 esnaf ve işletme çalışanı ile gerçekleştirilen yüz yüze anketlerin sonuçları analiz edilmiş Esnaf tespitinde de, AVM’lerde olduğu gibi, iktidar- muhalefet seçmen yoğunluğu dikkate alınmış. Ankete katılan işletmelere veya çalışanlarına “Boykot eylemini doğru buluyor musunuz?” sorusu yöneltilmiş. Boykotu doğru bulmayanların oranı, yüzde 43.3 seviyesinde. Ankete katılanların yüzde 9.7’si boykotu haklı bulmasa da siyasi bir çaresizlik sonucu ortaya çıktığını kabul etmekte. Boykotu doğru bulan esnafla (yüzde 47), boykota karşı olsa da bir seçeneksizlik nedeniyle ortaya çıktığını belirten esnafın toplamı yüzde 56.7. Son olarak, ankete katılanlara “Boykot demokratik bir eylemdir ve insanların tepkilerini dile getirebilmek için boykot etme hakkı vardır” şeklinde bir ifade okunmuş ve “1” hiç katılmıyorum, “10” tamamen katılıyorum olacak şekilde puanlamaları istenmiş. Yüzde 16.5’u “hiç katılmadığını”, yüzde 42.1’i de “tamamen katılıyorum” yanıtını vermiş. Yani; söz konusu ifadeye tamamen katılan esnafın oranı yüksek kabul edilebilecek seviyede. SONUÇ: CHP tarafından 2 Nisan 2025 tarihinde uygulanmak üzere ilan edilen genel boykot toplumun nasıl kutuplaştığını bizlere gösteriyor. Muhalefetin güçlü olduğu yerlerde eyleme destek var, iktidarın güçlü olduğu yerlerdeyse destek az. Ve görülen şu: CHP’nin Pazar günü gerçekleştirdiği olağanüstü kurultayının ardından bu kutuplaşma daha da artacak.",https://www.nefes.com.tr/yazarlar/aytunc-erkin/akpnin-oy-depolarinda-destek-az-chpnin-oy-depolarinda-destek-cok-26695
Aytunç Erkin,İmamoğlu’nu aşan “kim bu gençler?”,01 Nisan 2025 05:00,"Protestocuları eylemlere katılmaya motive eden en önemli iki unsur sorulduğunda ‘gelecek kaygısı’ yüzde 60.6 ile en çok tercih edilen seçenek olmuştur. Bunu yüzde 52.9 ile ‘hükümetin anti-demokratik uygulamaları’ seçeneği takip etmiştir. Yüzde 31.7 ile ‘mevcut siyasi sistemin taleplerime cevap vermemesi’ en çok tercih edilen üçüncü seçenek olmuştur. İBB başkanı Ekrem İmamoğlu’nun tutuklanmasıyla başlayan protestolarda ‘Ekrem İmamoğlu’nun şahsında muhalefete yönelik tutum’ seçeneğini katılımcıların yalnızca yüzde 11.1’i işaretlemiştir.” Toplum Çalışmaları Enstitüsü’nün Ankara merkezli “Kim Bu Gençler” başlıklı raporu üç-dört gündür tartışılıyor. Yazımın girişine raporun çarpıcı tespitiyle başladım. Neden “çarpıcı tespit” dedim? Çünkü; protestolarda Ekrem İmamoğlu’nun şahsında muhalefete yönelik tutumun yüzde 11.1, gelecek kaygısınınsa yüzde 60.6 çıkması! Kısa bir notla raporun analizine başlayalım: “Rapora dayanak oluşturan veriler, 24-25-26 Mart 2025 tarihlerinde 19.00-23.00 saatleri arasında Ankara’nın Kızılay meydanında toplanan ve 19 Mart 2025’te Ekrem İmamoğlu’nun gözaltına alınmasıyla başlayan protestolara katılan 208 eylemciyle, eylemler sırasında, yüz yüze görüşerek oluşturulmuş.” Bu noktada geçen pazar günü yayımlanan yazımda bahsettiğim, İmamoğlu’nun CHP’li Hurşit Güneş’in Silivri ziyaretinde kurduğu şu cümleleri hatırlatayım: “Planımızı yaptık. Mesele cumhurbaşkanlığı değil. Haksızlığa karşı kamuoyu oluşturmak gerekiyordu. Ben liderlik edecektim topluma, şimdi millet bana liderlik yapar hale geldi. Ben arkasında kaldım.” Evet; “millet bana liderlik yapar hale geldi” cümlesinin “gelecek kaygısıyla” birleştiğini söyleyelim. Gençlerin “ekonomi mi adalet mi?” sorusuna verdikleri yanıt son dönemde yapılan anketlerden farklı bir sonuca ulaşmış: “Ankette Türkiye’nin çözülmesi gereken sorunlarını protestocuların nasıl öncelediği de ölçülmüştür. Bu çerçevede protestoculara, ‘Türkiye’nin çözülmesi gereken en önemli sorunu nedir?’ diye sorulduğunda yüzde 54.3’ü adalet seçeneğini işaretlemiştir. Ekonomiyi en önemli sorun olarak görenlerin oranı yüzde 13.9’da kalmıştır. Bu sonuçlar karşılaştırmalı olarak incelendiğinde anlam kazanmaktadır, zira Toplum Çalışmaları Enstitüsü’nün çalışmalarında ekonomi yüzde 54.1 ile en önemli sorun olarak belirirken adalet yüzde 14.2 ile üçüncü sırada yer almaktadır. Dolayısıyla Türkiye’nin sorunlarına yönelik protestocuların ülkenin geneliyle ayrışan bir konumda olduğu gözlenmiştir. Protestocular için adalet sorunu ekonomik sorunun çok önünde görünmektedir.” Raporun “gelecek kaygısı”nı güçlendiren sonuçları da siyasetin anlaması gereken sonuçlar. Örneğin; şu anki ekonomik durumunuzu ne kadar tatmin edici buluyorsunuz diye sorulduğunda protestocuların yüzde 31.7’si “1” seçeneğini işaretlemiş, yani hiç tatmin edici bulmadığını belirtmiş. Örneklemin ortalaması 10 üzerinden 2,77 olarak ölçülmüş. Örneğin; ‘Türkiye’nin mevcut iktidarla yakın gelecekte ekonomik olarak nasıl bir gelişme göstereceğini düşünüyorsunuz?’ diye sorulduğunda katılımcıların yüzde 63.5’i “1” yani “çok daha kötü olacak” seçeneğini işaretlemiştir. Bu soruda da örneklemin ortalaması 10 üzerinden 1.79 olarak ölçülmüş. Örneğin; protestocuların yüzde 37.2’si “Türkiye’nin yönetimi bu şekilde devam ettiği sürece ben ne yaparsam yapayım bu ülkede iyi bir geleceğim olmayacak” ifadesine tamamen (10/10) katılmaktadır. Bu ifadeye katılım 10 üzerinden 6.88 olarak ölçülmüş. Ankara ve Saraçhane eylemlerinde hakim olan “Mustafa Kemal Atatürk”, “Türk Bayrağı” ve milliyetçi pankart/sloganlardı. Gelelim raporun bana göre önümüzdeki dönemde tartışılması gereken sonuçlarına. “Protestocuların ideolojik olarak kendilerini nasıl tanımladıklarını ve oy verme davranışlarını anlamak için de çeşitli sorular sorulmuştur. Buna göre protestocuların yüzde 55.6’sı kendisini Atatürkçü olarak tanımlamaktadır. Bunu sırasıyla Milliyetçi (yüzde 16.9), Sosyalist (yüzde 10.1) ve Sosyal Demokrat (yüzde 9.7) seçenekleri takip etmektedir. Yani protestocuların yüzde 72.5’i kendisini Atatürkçü yahut Türk milliyetçisi olarak tarif etmektedir. Bu yüksek oran kalabalıklarda çokça rastlanan milli ve milliyetçi sembollerin zeminini de açıklar niteliktedir.” Buradan çıkan sonuç ve eylemlerden anladığımız, “Atatürk’ün yeniden keşfedildiği” değil mi? Aslında durum şu: Fransız İhtilali ve sonrasında kurulan ‘ulus-devletler’ üzerinden ‘milliyetçilik’, bugün halkçılık ile birleşmiştir ve emperyalizmden kopuş anlamına gelmektedir! 1640 İngiliz ve 1789 Fransız burjuva demokratik devrimleri, feodaliteye son verdi ve milli pazarı oluşturdu. Emperyalizm döneminde milli devrimler, mazlumların emperyalizme verdiği ders üzerine kuruldu. Türk Devrimi de bu yüzden milliyetçi-halkçı-devletçi sac ayakları üzerinde başarıya ulaştı. Yazımın sonunda “Devrimci Türkçülük” fikrinin ideoloğu Yusuf Akçura’ya uzanalım: “… Banka, Reji, Düyûn-u Umumiye Avrupa kapitalinin Türkiye istiklal-i iktisadiyesini asmak için hazırladığı altından bir sehpadır. (19 Haziran 1921…)” SONUÇ: Önümüzdeki dönem; “ulus-devlet” diyenlerle küreselcilik arasında bir tercih yapılacak.",https://www.nefes.com.tr/yazarlar/aytunc-erkin/imamoglunu-asan-kim-bu-gencler-25256
Aytunç Erkin,Lider ben olacaktım şimdi toplum bana liderlik yapıyor,30 Mart 2025 05:00,"Olağanüstü dönemlerde, baskıdan-sansürden kaçabilmek için kitaplar, tüm tehlikeler göze alınarak gizlice yazılıp, gizlice basılıp, gizlice dağıtılır. Ruslar bu tür kitaplara ‘Samizdat’ adını koydu ve bu isim evrensel hale geldi…” Yani… Kişisel basım (Samizdat)… Soner Yalçın, Silivri Cezaevi’nde bu kitabı kaleme aldı ve o dönemi anlatan en iyi tanıklıklardan biriydi. Tam Maltepe mitingini ve Silivri’yi yazacaktım ki AKP’li eski vekil Mehmet Metiner’in sosyal medya paylaşımı önüme düştü: “Gezi sürecinde hiç kimse çıkıp konuşmadı. 17/25 Aralık’ta hiç kimse çıkıp konuşmadı. Uzunca bir süre hem de. Ekranlara çıkıp konuşan birkaç kişinin dışında herkes derin bir suskunluğa gömüldü. FETÖ ile mücadele sürecinde Reis kendisine alenen destek veren bir kaç kişinin dışında yalnızdı. Reis sadece yalnız bırakılmadı, içeriden de vuruldu. Kendi içimizdeki muhalefet daha kıyıcıydı. 15 Temmuz’da onlar meydanlarda yoktu. 16 Temmuz’un mücahitleri olarak zuhur ettiler. Ama onlar hep bir yolunu bulup itibarlı katlarda oldular. Şimdi de birkaç kişinin dışında çıkıp konuşan, tepki veren yok. Derin bir sessizlik çölündeyiz. En itibarlı katlarda olanlardan çoklarının bir tek paylaşımı bile yok. Tebrik ediyorum kendilerini. Pek bir akıllılar, vesselam!” Metiner’in dediği gibi, İmamoğlu operasyonu başladığı günden bu yana derin bir sessizlik var AKP cenahında. Neden? 2002’de “özgürlük” adına yola çıkan partinin “kodlarını” kaybettiği için olabilir mi? Ya da “derin yoksulluk” ya da “adaletsizlik”. Bildiğimiz; AKP içinde bu operasyonlara karşı olan ve sessiz kalmaktan başka seçeneği olmayan bir “kadro” var. Bildiğimiz; İstanbul Büyükşehir’e kayyum atanmasına itiraz eden bir “kadro” var ve o “kadro” Erdoğan’ı “kayyum atanmaması” için ikna etti. Peki bu durum nereye kadar gidecek? Diğer taraftan operasyonun “yarım kaldığını” düşünenlerin de olduğunu söyleyelim. O zaman “Samizdat” gibi herkes kişisel basımını, kişisel tanıklığını anlata anlata bir yol bulunacak diyelim ve Silivri’ye geçelim. Ekrem İmamoğlu geçen Pazar gününden bu yana Silivri Cezaevi’nde. Her gün onlarca kişi İmamoğlu’nu ziyaret ediyor. Ziyaretçilerden birisi de CHP’nin ağır isimlerinden eski milletvekili Hurşit Güneş’ti. Güneş’i aradım ve ne gördüğünü sordum. “Çok kalabalıktı erken gitmeme rağmen. Ekrem Bey’le uzun konuşamadım. ‘Herkes geldi Hurşit Güneş gelmedi dememen için geldim. Bir ay sonra gelirim daha uzun konuşuruz’ diye söze başladım. Necati Özkan’la, Emrah Şahan’la, Mahir Polat’la, Murat Çalık’la konuştum. Rahatlardı. Necati Özkan bana ‘Ağustos’tan bu yana hazırlanıyorduk bu duruma’ dedi. Aynı cümleyi Ekrem Bey de kurdu: ‘Planımızı yaptık. Mesele cumhurbaşkanlığı değil. Haksızlığa karşı kamuoyu oluşturmak gerekiyordu. Ben liderlik edecektim topluma şimdi millet bana liderlik yapar hale geldi. Ben arkasında kaldım’ diye konuştu. “Görüşebildiğim herkese, metin olun, dışarıda yapılacak mücadele sizin ruhsal durumunuzla da ilgili. Sizin sağlıklı olmanız kitleyi de etkiler dedim. Ama şunu unutmamak gerekiyor: Siyaset yapmak gerekiyor. Sadece mitinglerle gitmez. Bu bir maraton. Altı ay sonra seçim yok. “Saraçhane’deki topluluk Gezi gibi değil. Gezi olayları olduğunda ‘iktidara geliyoruz’ diye umutlandık ama olmadı. Türkiye’nin yüzde 80’i aydın, ilerici, üniversiteli gençlerden oluşmuyor. Bu sosyolojiden çok büyük bir siyasal sonuca atlamayalım. Tabii ki önemli. Türkiye’nin aydın gençlerinin kaygılı olduğunu gösteriyor. Özgürlük ve gelecek kaygıları olduğunu gösteriyor ve meselenin de sadece İmamoğlu olmadığını söylüyorlar. İmamoğlu bir sembol ve birikimin sonucu. Teğmenlerden başladı bu durum, Ümit Özdağ’ın hapishaneye atılması, TÜSİAD gözaltıları, diploma vs… Bardak taştı ve gençlik Saraçhane’de buluştu. Önemli. “Sürekli mitinglerle iktidar değişir mi? Çünkü; seçimlere üç yıl var. Başkanlık sistemi var ve güçlü bir liderlik var. Mitinglerden vazgeçilmemeli tabii ki. Meclis siyasetini kapatmamak gerekiyor, sadece protesto siyasetiyle olmaz bu. “Onlara söyledim. Evet bu davaların hepsi siyasi ama hukuki boyutunu unutmamalı. Hukuk mücadelesi de yapılmalı. Mesela Mahir Polat, Emrah Şahan diyor ki, ‘Her bir sorularına cevap verdim’. Dosyaları ne kadar biliyorsunuz diye sordular. 560 milyar liradan bahsediliyor. 20 milyar dolar yapar. Afaki rakamlar. Dosyanın içeriğine bakıyorsunuz, yüz lira para yollamış. Olmaz. Metro ihaleleri neden yok? İstanbul belediyesi metro ihaleleri yaptı ama dosyada yok. Aklımızla alay etmesinler. Siyasi dava ama hukuki savunma da yapılmalı.”",https://www.nefes.com.tr/yazarlar/aytunc-erkin/lider-ben-olacaktim-simdi-toplum-bana-liderlik-yapiyor-24873
Aytunç Erkin,Kumpasçılar harekete geçti,06 Nisan 2025 05:00,"Gündem toz duman… Bir tarafta “Ekrem İmamoğlu” merkezli operasyon, diğer yandan “boykot”, öte yandan “CHP kurultayı” üzerine yaşanan tartışmalar üzerinden dosyalar havada uçuyor, sözler yankılanıyor! Bu süreç yaşanırken geçen hafta gündeme bir video/belgesel Youtube üzerinden yayınlandı. Bu “belgesele” geçmeden önce hatırlatmakta fayda var. Tarih 3 Temmuz 2023. Fenerbahçe eski Başkanı Aziz Yıldırım “sözde şike kumpası”nın yıl dönümünde dedi ki: “Kripto olarak bazıları uykuda. Sanmayın ki FETÖ bitti. Yargıda başka kurumlarda başka tarikatların içindeler be uykudalar. Devleti ve herkesi uyarıyorum bunlarla mücadele bitmedi. Şu anda büyük tehlike var. Bütün partilerin içinde FETÖ var. ByLock çıkıyor, bizden affettik, fakir bir adamın elinde var, atın içeri gitsin. Bunun acısını ileride daha çok yaşayacağız.” Bu açıklama üzerinde “derin” bir sessizlik oldu hatta daha “derinde” bazı çalışmalar bile yapıldı ama o “çalışmalar” püskürtüldü. Yıldırım “devleti ve herkesi uyarıyorum bunlarla mücadele bitmedi” demişti ve o gerçek iki yıl sonra ortaya çıktı. Nasıl mı? Bir Youtube kanalı “Yapı: Şikenin Anatomisi” başlıklı bir belgesel yayınladı. Ne zaman? Fenerbahçe ile Trabzon’un bugün oynayacağı maç öncesinde! Ne zaman? Sokakta hareketlilik olmasını isteyenlere “gollük pas” vermek için! “Belgesel”, 2010-2011 sezonunda o dönem adı “cemaat” olan Fetullahçı Terör Örgütü’nün, öznesi Fenerbahçe ve Aziz Yıldırım olan “kumpasını” haklı çıkarmak için yapılmış ve örgütün “dokümanlarıyla” hazırlanmış. O dönemin polis ve yargı mensuplarının dosyaları üzerinden hazırlanmış “adrese teslim” bir belgesel. Ki bütün bunların “kumpas” olduğu yargı tarafından da onaylanmış. Yargıtay 3. Ceza Dairesi’nin 21 Mart 2024 tarihli kararından “kumpas kuranlarla” ilgili verdiği karardan okuyalım: “Soruşturmanın amacının bir suçu ortaya çıkarmak olmadığı, asıl amacın yaşanan olaylar üzerinden, ülkemizde bulunan bir kısım futbol kulüpleri ile taraftar gruplarını karşı karşıya getirmek ve bunun üzerinden doğacak olan tartışmaları ve yaşanacak kargaşayı FETÖ/PDY’nin amaçları doğrultusunda kullanılmasını sağlamak olduğu… “Tanık MİT Mahrem İmamlarından Özgür Kaya’nın verdiği ‘kendisinin detayları bilmemekle birlikte üstü kapalı olarak söylenen şeylerin aslında o dönem Başbakan olan şimdiki Cumhurbaşkanımız Tayyip Erdoğan’ın yıpratılması olduğunu, yani buradan yola çıkılarak hükümetin yıpratılmasının amaçlandığını, kendisinin böyle düşündüğünü, birçok kulüp olmasına rağmen Fenerbahçe’nin bu konuda çok büyük ses getireceği için seçilmiş olabileceğini… “Yani Fenerbahçe’yi ele geçirmek gibi değil de Fenerbahçe üzerinden bir algı yükseltip hükümet üzerine bir operasyon gibi düşündüğünü’ belirttikten sonra kendilerinden kamuoyunda askeri casusluk davası olarak bilinen davada da benzer şekilde istemlerde bulunulduğu şeklindeki beyanlarından da anlaşılacağı üzere bu soruşturmanın örgütsel bir saik ile gerçekleştirildiği, nitekim soruşturmanın operasyona dönüştüğü günden günümüze birçok kulüp ve taraftar grupları arasında bu tartışmaların devam ettiğinin izahtan vareste olduğu, dosya kapsamından belirlenmiştir.” Sadece Yargıtay kararı değil… Davanın mağdurları örgütün faaliyetlerini tek tek anlatmış, nasıl bir “çalışma” yaptıklarını mahkemede delillendirmişti. Bütün bunlara, kumpasın üzerinden 14 yıl geçmesine rağmen bir “belgesel” ile kumpasçılar karşımıza çıktı. Önceki gün, Fenerbahçe Kulübü, Aziz Yıldırım ve Şekip Mosturoğlu “belgeselle” ilgili İstanbul Nöbetçi Sulh Ceza Hakimliği’ne bir başvuru yaptı. Başvuruda şu tespitlere ve talebe yer verildi: “… Yapılan suç duyurusunda aşağıda uzantısı verilen Youtube isimli internet sitesi üzerinden yayınlanan videoda FETÖ/PYD mensubu yargı görevlileri ve ilgili polis memurları tarafından FETÖ/PYD silahlı terör örgütünün faaliyet kapsamında gerçekleştirilen sözde şike operasyonuyla ilgili yanıltıcı bilgiler verildiği, FETÖ/PDY terör örgütünün bu faaliyetinin övüldüğü, müştekilerin kişilik haklarına saldırıda bulunduğu iddia edildiğinden yukarıda yazılı URL adresine erişimin engellenmesi için… talep olunur.” Sulh Ceza Mahkemesi, Yıldırım ve Mosturoğlu’nun şikayet başvurusunu kabul etti ve Bilgi Teknolojileri ve İletişim Kurumu’na (BTK) bir yazı gönderdi. Dün o videoya erişim engeli kararı verildi. Ancak… Unutulmaması gereken Şekip Mosturoğlu’nun şu cümleleri: “3 Temmuz, Fenerbahçe’nin FETÖ’nün ilk boyun eğdiği, duvara çarparak geriye tosladığı bir dava haline dönüşmüştür. Daha sonra da bu Türkiye’ye ilham olmuştur. Darbe teşebbüsü sırasında Fenerbahçe’nin haklılığı ve o günkü refleksinin benzeri kamuoyu tarafından gösterilmiştir. (27 Aralık 2024)”",https://www.nefes.com.tr/yazarlar/aytunc-erkin/kumpascilar-harekete-gecti-26290
Aytunç Erkin,O haberin hikayesi…,09 Mart 2025 03:00,"Timur Selçuk’un Ergenekon operasyonlarına bakış açısındaki netliği anlatırken dedim ki: “Aydın namusludur, aydın ahlaklıdır, aydın devrimcidir. Türk aydınının kökü Yusuf Akçura’dır, İsmail Gaspıralı’dır… Mustafa Kemal Atatürk’ün bağımsızlıkçı çizgisidir! Milliyetçidir Türk aydını. Kafatasçı değildir yanlış anlamayın! Doğan Avcıoğlu’nun ekonomik milliyetçiliğidir durduğu yer… İbn Haldun’u okur ve sever… Bektaşidir… Adalet der… Nurettin Topçu’nun Anadolu İslamı’nda kendisini bulur… (9 Kasım 2020/SÖZCÜ)” Buradan Edip Akbayram’a geleceğim. Tarih 28 Ekim 2022… Zonguldak Valiliği, sanatçı Edip Akbayram’ın Karadeniz Ereğli’deki konserini Bartın Amasra’daki maden kazasını gerekçe göstererek iptal etti. Akbayram yasak kararını şu cümlelerle değerlendirdi: “Yüreğim tüm emekçi, Cumhuriyet ve Atatürkçü kardeşlerimin yanında.” Sonrasında Akbayram resmi sosyal medya hesabından bir haber kupürü paylaştı ve dedi ki: “Fazla söz söylemeye gerek yok, Zonguldak Valisi’ne selam olsun!” Akbayram’ın “Selam olsun” dediği haber kupürü binlerce kez paylaşıldı, beğeni aldı. Ve o haber; büyük devrimci Akbayram’ı kaybettiğimiz 2 Mart günü de sosyal medyanın gündemi oldu. O haber neydi ve Akbayram neden o haberi paylaşarak “valiye selam yolladı”? Ve sanatçının ölümüyle tekrar neden gündeme geldi? Tarih 19 Mart 2000... 25 yıl önce! Aydınlık Dergisi’nde üç yıllık muhabirim. Bir istihbarat üzerine sanatçıları aramaya başladım. Neden mi? Çünkü... Fetullah Gülen’i onursal başkanı olduğu sivil toplum kuruluşlarından Gazeteciler ve Yazarlar Vakfı’nın 25’inci yılında kurum, sanatçılara, edebiyatçılara ödül vermeyi teklif etmiş. Ancak sanatçılardan bazıları bu ödülü almayı reddetmiş. Vakfın o dönem basın bölümü başkanı Erkam Tufam Aytam, bana “Sadece iki isim ödülü reddetti. Edip Akbayram ve Macide Tanır” dedi. Oysa ödül teklif edilen ancak reddeden 11 sanatçı vardı. Kim mi onlar? Tarık Akan, Edip Akbayram, Kemal Sunal, Semiha Berksoy, Erol Günaydın, Macide Tanır, Müşfik Kenter, Yıldız Kenter, Göksel Kortay, Mücap Ofluoğlu, Ferhan Şensoy. İşte o gün haberim “Fethullah’ın ödülünü reddeden 11 sanatçı” başlığıyla çıktı. Ve 25 yıl sonra yeniden gündeme geldi! Edip Akbayram o gün bana “Bu Cumhuriyet’in aydını olduğum için bu ödülü almadım” demişti. Aydınlık’ta yer alan haberim şöyleydi: “Ödül törenine çağırılan ve kabul etmeyen iki isim basına yansıdı. Edip Akbayram ve tiyatrocu Macide Tanır. Akbayram Aydınlık’a, ‘Bu Cumhuriyet’in aydını olduğum için bu ödülü almadım’ dedi. Ödülü kabul etmeyen devlet tiyatrosu sanatçısı Macide Tanır, red haberi duyulduğunda aldığı onlarca kutlama telefonunu ‘Bu ülkede dürüst, namuslu olmak fevkalade oldu’ şeklinde yorumladı. Tanır, ‘Ben Cumhuriyet’le ve Atatürk ilkeleri ile doğdum, onlarla öleceğim’ dedi. Aydınlık, basına yansıyan bu iki ismin dışında ‘ödül’ü reddeden başka sanatçılar olup olmadığını da araştırdı. Ödülü kabul etmeyenler arasında sinema sanatçısı Tarık Akan da var. Akan şöyle konuştu: ‘2-3 senede bir beni çağırıyorlar. Ben de hep reddediyorum. Bu sene de reddettim. Faks çektiler, ödül verecekleri kişilerin listesini gönderdiler. Bakmadım bile. Benim Fethullahçılarla, dinci gruplarla işim olmaz. Benim yakınıma yaklaşamazlar.’ Semiha Berksoy rahatsız olduğu için Aydınlık muhabiri ile görüşemedi, ancak kızı Zeliha Berksoy şunları söyledi: ‘Anneme teklif geldi kabul etmedik. Vakfın ne olduğunu biliyoruz.’ Müşfik Kenter netti: ‘Teklif geldi. Gitmedim. Kabul etmedim.’ Yıldız Kenter ise ‘Çok rahatsızdım. Gelemeyeceğimi bildirdim. Çok dikkatli bakmadık zaten, kim bizi çağırmış dedikten sonra Fethullah Gülen’in vakfın onursal başkanı hatırlatıldığında gitmezdim zaten’ dedi. Mücap Ofluoğlu da ‘Teklif geldi kabul etmedik. Atatürk karşıtları ile iş yapmayacağımızı söyledik’ bilgisini verdi. Ferhan Şensoy’un duruşu da şöyle oldu: Teklif geldi, kabul etmedim. Gayriciddi bir teklif olduğunu düşündüm. Amaçlarını bildiğimiz vakıf sonuçta. Ferhan Şensoy’a parantez açalım. Neden mi? Aydının bir duruşu olurda ondan. 1 Eylül 2021’de yazmışım. İlk önce Zaman Gazetesi hedef gösterdi. Fetullah’ın gazetesi, 12 Mart 2012’de şu başlığı attı: “Bakanlık destekli oyunda Başbakan’a hakaret, Ergenekon’a ise övgü var.” Devamını yine Fetullah’ın dergisi getirdi. Aksiyon, 19 Mart 2012’de “İdeolojisini sanata bulaştırmaktan kaçınmayan Ferhan Şensoy” dedi. Oysa… “İşsizler de cennete gider” oyununun üçüncü yılıydı ve 180’inci sahnesini yapmıştı. Nasıl olduysa AKP-cemaat ittifakı üç yıl sonra harekete geçmiş ve Şensoy’u hedefe koymuştu! Şaşıracak bir durum yoktu! Askerin, siyasetçinin, akademisyenin, gazetecinin, futbolun ‘imha’ edildiği dönemde sanatçı nasıl hedefe konmazdı ki? O oyunda, “İşsizler de cennete gider” oyununda ne demişti Ferhan Şensoy? Yüksek öğrenim görmüş bir çiftin, uzun süre iş bulamaması ve başlarına gelen bazı olayların anlatıldığı oyunda Şensoy, su parası ödeyebilmek için market soygunu yapmasının ardından tutuklanan karakteri canlandırıyor. Şensoy, nezarette hükümeti eleştiren, ülkede yolsuzluğun yaygın olduğunu söyleyen polis rolündeki oyuncuya, “Bu zamanda böyle polisi kimse sevmez. Çünkü sizin karakolun da mutlaka cemaate bağlı bir imamı vardır” diyor. Düşünün… 2012’de ‘karakol imamını’ tespit eden sanatçı! AKP-cemaat ittifakının ülkeyi nereye götürdüğünü bilen duruş! Yani; kandırılmayan... ‘Alnı secdeye gidiyor’ diye inanmayan! Aynı menzile gidenlerin, ABD destekli operasyon yaptığını fark eden! Selam olsun onlara!",https://www.nefes.com.tr/yazarlar/aytunc-erkin/o-haberin-hikayesi-20395
Aytunç Erkin,İmamoğlu olmazsa CHP’nin adayı kim?,28 Mart 2025 06:00,"SORU: Bu saatten sonra üçüncü bir cumhurbaşkanı adayı ismi gündeme gelebilir mi? Kadın aday örneğin? CEVAP: Ekrem İmamoğlu dışında bir alternatif yok. Ekrem İmamoğlu, bizim cumhurbaşkanı adayımız. Ekrem İmamoğlu’nu adaylaştırmak için diploma iptaline bir dava açtık. Çok yakın zamanda sonuç alacağımızı düşünüyorum. Çünkü çok hukuk dışı bir şekilde iptal edildi. O durumda zaten adaylığının önünde bir engel kalmayacak. Ekrem İmamoğlu içeride de olsa dışarıda da olsa adayımız. Ekrem İmamoğlu hapiste yatar, kitabını okur, biz onun adına o seçimi kazanırız. Biz aday göstermenin son gününe kadar Ekrem İmamoğlu’nun adaylığını zorlayacağız. Başka bir isim yok gündemimizde. Ama İmamoğlu’nun resmi adaylığı mümkün olmazsa birisi çıkar aday. İmamoğlu’nun yerine kimin olduğunun önemi yok. Ekrem İmamoğlu adına bu seçimi kazanır. CHP lideri Özgür Özel’in dün SÖZCÜ Gazetesi’ne verdiği röportajın tartışma yaratacak bölümüyle başladım yazıma. Neden mi? Önce şunu söylemekte fayda var: Gazeteciler CHP’yi tartışmak için gündem yaratmıyor, CHP tartışılmak için “haber/bilgi” veriyor. Özel’in “İmamoğlu’nun resmi adaylığı mümkün olmazsa birisi çıkar aday. İmamoğlu’nun yerine kimin olduğunun önemi yok” cümlesinin ardından CHP koridorlarında bu cümlelerin izini sürdüm. Ortak değerlendirme şu: “Bu açıklama erken oldu. Mutlaka konuşulacaktır. Sonuçta İmamoğlu’nun hukuki süreci devam ediyor ve ne zaman sonuçlanacağı belli değil. Ama adaylık tartışması açmak doğru olmadı.” Bildiğimiz şu: Ankara Cumhuriyet Başsavcılığı, CHP’nin 4-5 Kasım 2023’te yapılan 38. Olağan Kurultay’ında, “para karşılığında oy kullandırıldığı” iddiasıyla, İstanbul Cumhuriyet Başsavcılığı da 4 Mart’ta, Ekim 2023’te yapılan CHP İstanbul İl Kongresi seçimlerine “hile karıştırıldığı” ve Seçim Kanunu’na “muhalefet edildiği” iddiasıyla soruşturma başlatmıştı. Bir gerçeklik: Özgür Özel, Saraçhane sürecini iyi yönetti, kitleyi domine etti, Ankara’da kurduğu bir takım temaslarla da oyun kurucu olduğunu hissettirdi. Hatta; 6 Nisan’da “kayyuma karşı” olağanüstü kurultay kararı aldı ve “Ben adayım, isteyen aday olabilir” diye de meydan okudu! Ne zaman yaptı bu açıklamayı? 21 Mart’ta yani İmamoğlu gözaltındayken. Kurultay kararı aldığında Ekrem İmamoğlu’nun ya da yakın çevresinin haberi var mıydı? Bu sorunun yanıtı önemli. Ya da İmamoğlu kendisini ziyarete gelen Özel’e kurultayla ilgili bir cümle kurdu mu? Yakında öğreniriz. Şimdi gelelim CHP’deki iki cepheye. Eski Genel Başkan Kemal Kılıçdaroğlu ve ekibinin süreci yakından takip ettiğini ve kurultaya olası kayyuma karşı da çalışmalar yaptığını biliyoruz. Özel’in olağanüstü kurultay kararını Kılıçdaroğlu da sosyal medya paylaşımıyla destekledi: “Cumhuriyet Halk Partisi; kuruluştur, kurtuluştur ve umuttur. İlk direniştir ve teslim alınamaz son kaledir. Hukuksuz müdahalelere maruz bırakılamaz. Cumhuriyet Halk Partimizin Sayın Genel Başkanı ve Genel Merkez yönetimimizi, aldıkları olağanüstü kurultay kararından dolayı kutluyorum. Bu karanlık ve zor günleri hep birlikte, el ele, omuz omuza aşacağız.” Bu noktada siyasi rakip oldukları bilinen iki isim Kemal Kılıçdaroğlu ve Ekrem İmamoğlu’nun Silivri’de yaptığı görüşmeden bir ayrıntıyı aktarayım. Kılıçdaroğlu, önceki gün Silivri’de ziyaret ettiği İmamoğlu’yla yaptığı görüşmenin ardından şu açıklamayı yaptı: “Türkiye meselelerini konuştuk, Kendisi bazı notlar aldı zaten defteriyle gelmişti. İnsanlık tarihi adalet mücadeleleri tarihidir. Bizim görevimiz bu ülkeye gerçek anlamda adaletin gelmesi. Bu mücadeleye haksızlık kazandıracak bir eylemden de kaçınmak gerekiyor. Bizim gibi düşünmeyenler de bu ülkede adaletin olmasını isterler.” Bu açıklamadaki “Kendisi bazı notlar aldı zaten defteriyle gelmişti” cümlesi önemli. Görüşmenin kısa olmadığını, “anlamlı” olduğunu anlıyoruz ve İmamoğlu’nun kurulan cümleleri not ettiğini öğreniyoruz. Bu notu da paylaştıktan sonra gelelim diğer cepheye. SORU: Bu 31 Mart seçimlerinden sekiz gün sonra. Özgür Özel, Sabah Gazetesi’nden Yavuz Donat’a bir röportaj verdi: “Şu anda takımda iki forvet var. Biri Mansur Yavaş, diğeri Ekrem İmamoğlu... Ama birçok yeni figür de parlıyor. Bu isimlerden en iyi takımı kurmak önemli. Maçın son dakikasında bir penaltı kazanıldığında, teknik direktör, ‘Bırakın ben atacağım’ demez... En formda oyuncusuna attırır. Belediye başkanlarımız kendi aralarında çok iyi işler yapacaklar... Günü geldiğinde de arkadaşlarımızdan biri cumhurbaşkanı adayı olacak. (8 Nisan 2024)” Gelinen noktada “üçlü zirve” ve “ön seçim” süreciyle birlikte çift forvetin (Ekrem İmamoğlu-Mansur Yavaş) teke düştüğünü, şimdi de o “tek forvetin” sakatlanıp uzun bir süre kadroda yer alamayacağını biliyoruz. (Tedavi sürecini göreceğiz.) Peki 8 Nisan’da ve sonrasında zaman zaman “çift forvetim var” diyen Özel son röportajında Ankara Büyükşehir Belediye Başkanı Mansur Yavaş’ın ismini neden ağzına almadı? Diploma iptalinin ardından “adaylığımı askıya alıyorum” diyen Yavaş gözaltı sürecinde de “İmamoğlu için ön seçimde oy kullanacağım” dedi. Bu arada Saraçhane’de kürsüye çıktı ve kitleyle hareket etti, CHP tabanında da kabul gördü. (Ki anketlerde Yavaş’ın hep önde çıktığı biliniyor) Ancak… Mansur Yavaş’ın, Nevruz kutlamalarındaki görüntülerle ilgili “paçavra” değerlendirmesi yapması, DEM’le görüşmesinde “Yavaş’ın ‘paçavra’ çıkışı sorulan Özel’in, “Partinin bu konudaki mesajı genel başkanın ağzından duyduğunuz mesajdır” yanıtını vermesi dikkat çekiciydi. Bir daha hatırlatayım. CHP’yi gazeteciler tartışmıyor, CHP içinde yapılan açıklamalarla tartışmalar yaşanıyor. Peki bu konuda Mansur Yavaş cephesi ne diyor? Yakın çevrenin değerlendirmesi şöyle: “Mansur Bey’in durduğu nokta aynı. Günü geldiğinde kiminle rakip kiminle ittifak içinde olacağına bir karar verecektir.” SONUÇ: Bence “adaylık tartışması” için çok erken. Ekrem İmamoğlu bir haftadır Silivri’de ve mahkeme süreçleri devam ediyor. 6 Nisan’da yapılması planlanan olağanüstü kurultay aslında CHP için bir şans olabilir ve parti içindeki ekipleri birleştirebilir. Herkesin temsil edildiği bir Parti Meclisi, MYK yönetimi önümüzdeki iki buçuk yıl için yol haritası olabilir.",https://www.nefes.com.tr/yazarlar/aytunc-erkin/imamoglu-olmazsa-chpnin-adayi-kim-24532
Aytunç Erkin,Mansur Yavaş toplantıya gitmeyi düşünmüyor,13 Mart 2025 05:45,"Tarih 27 Şubat 2025. Ekrem İmamoğlu, CHP Genel Merkezi’nde “cumhurbaşkanlığı adaylığını” açıklarken gözler Ankara Büyükşehir Belediye Başkanı Mansur Yavaş’ı aradı ama yoktu. Yavaş başka bir toplantıdaydı ve gazetecilerin sorularını yanıtladı: “Ben bu konuda açıklamaları yaptım. Hayırlı olsun ön seçim dedim. Bunun haricinde söylenecek bir şey yok. Masadaki diğer seçenekler her zaman gündemdedir.” 11 Mart 2025. İmamoğlu, Ekol TV’de Candaş Tolga Işık’ın programına katıldı ve Yavaş’la ilgili soruya şu yanıtı verdi: “Biz yaptığımız toplantının detaylarını paylaştık. Birkaç kez söyledim. Saygı duyduğum bir çerçeveden Sayın Mansur Yavaş’ın kıymetli başkanımızın, değerli ağabeyimizin ifade ettiği biçimiyle aynen söyledim: ‘Ben erken buluyorum Cumhurbaşkanı adaylığı tespitini, ön seçime karşı değilim ama bugün yapılmamalı. Böyle bir sürece de talip değilim. Ama elbette ki CHP’nin Cumhurbaşkanı adayı hepimizin adayıdır. Ben partimin bu yolculuğuna ve adayına asla zarar verecek bir şey yapmam... Bir başka husus var. Şu konuşuldu aslında: Mansur Yavaş başkanımız bu süreçte adaya bir şey olursa, aday başarısız olursa, aday eksik kalırsa diyerek bu kaygısını dile getirdiğinde çok net dile getirdiğim şekli de söyleyeyim… Adaylık kimsenin tapulu mülkü değil ki… Haşa Allah’ın emri de değil. Resmi olarak YSK’ya teslim edene kadar adayı değiştirebilirsiniz. Başına bir şey gelebilir, hasta olabilir, Allah geçinden versin her şey olabilir.” Şimdi CHP’de yeni bir tartışma konusu daha var. İmamoğlu, Cumartesi günü Mamak’ta Hidayet Türkoğlu Spor Salonu’nda partililere hitap edecek. Ekrem İmamoğlu’nun Ankara’daki programının yeri önceki akşam netleşti. İmamoğlu’nun gittiği yerlerde, il başkanı ve büyükşehir belediye başkanının da konuşma yaptığı aktarılırken Mansur Yavaş’ın ne yapacağı merak ediliyor. Şu bilgiyi net vereyim: Yavaş, Cumartesi günü yapılacak toplantıya gitmeyi kesinlikle düşünmüyor. Neden mi? Mansur Yavaş’ın yakın çevresi dedi ki: AKP-DEM iş birliği olursa Yavaş seyretmez Mansur Yavaş’ın cumartesi günü yapılacak toplantıya neden gitmeyeceğini yakın çevresine sordum, onlar da şu bilgileri verdi: TOPLANTIYA KATILMASI UYGUN OLMAZ: “Mansur Başkan ‘seçenekler masada’ dedikten sonra gitmesi uygun olmaz. Bunu hem Özgür Özel’e hem de Ekrem Başkan’a masada da söyledi. Üçlü zirvede, ‘Eğer anketler böyle gelirse bir dönem daha iktidarı izleyemeyiz, aday olurum’ diyen bir ismin, toplantıya katılması uygun olmaz. Şimdi kenara çekildi ve izliyor. O gün gelsin ne olacak, göreceğiz. Ama şunu herkes biliyor: Sadece CHP’nin oyu yetmez. Eğer Ekrem Başkan anketlerde çıkıyorsa amenna.” MUHARREM İNCE ÖRNEĞİ VERMİŞTİ: “Şu bilgiyi vereyim: Anketler böyle olursa yani Mansur Başkan hep önde çıkarsa da bir seçim daha göz göre kaybedilmemeli. Bakın geçen seçimde aday olmadığı için epey eleştirildi Mansur Yavaş. Ayrıca Yavaş, Özgür Bey’e de, ‘İki adayım var dediniz. Geçen dönemde de altılı masa vardı onlar karar alacakken ben bozsaydım Muharrem İnce’ye çevirirlerdi beni. Ama siz iki adayım var dediniz’ diye konuştuğunu da biliyoruz.” ERDOĞAN DA İMAMOĞLU DA GERİYOR: “Ayrıca herkese aday olacağını söyledi Mansur Başkan. Anketler böyle gelmeye devam ederse aday olmasını bekleyen insanlara ne diyecek? Şunu görmek istiyor: Ekrem Başkan adaylığını sürdürsün, üç sene boyunca götürebiliyorsa devam etsin. Önde çıkarsa anketlerde, kazanacağı garanti olursa aday olmaz! Ama Tayyip Erdoğan’a karşı seçilemiyorsa da o zaman aday olur. Şunu görelim: Tayyip Erdoğan geriyor, Ekrem Başkan da geriyor. Unutmayın Erdoğan hep gererek kazandı.” AKP, DEM’LE İŞ BİRLİĞİ YAPARSA: “Şunu da görmekte fayda var: Eldeki DEM kartı da gitti. Böyle bir seçenek ortaya çıkarsa, AKP, DEM’le iş birliği yaparsa Mansur Başkan’ın seyredeceğini düşünmüyorum. Kazanamayacağını da görürse oyun bozan olmaz. Bir kez daha altını çizeyim: Yavaş CHP’den ayrılmayı düşünmüyor ama seçeneklerin masada mevcut olduğunu savunuyor. Bakalım daha iki buçuk yıl var. Bütün seçenekler masada mevcut. CHP’den ayrılmayı düşünmüyor.” Bu arada İmamoğlu çevresine de “Ankara’da neden ikinci kez toplantı yapıyorsunuz?” sorusunu yönelttim. Dediler ki: “Orada adaylığını açıkladı Ekrem Başkan Cumartesi günü üyeler gelecek, belediye başkanları gelecek ve görkemli bir toplantı olacak.” Bir not daha: Ekrem İmamoğlu önceki akşam Mansur Yavaş’ı cumartesi günü yapılacak salon toplantısına davet etmek için telefon açtı.",https://www.nefes.com.tr/yazarlar/aytunc-erkin/mansur-yavas-toplantiya-gitmeyi-dusunmuyor-21301
Aytunç Erkin,Enflasyonla inandırıcı bir mücadele programı yok!,15 Nisan 2025 06:00,"Hurşit Güneş, lisans eğitimini İngiltere’de University of Kent’te ekonomi ve politika dalında tamamladı. University of Wales’de yüksek lisans yaptıktan sonra doktorasını Boğaziçi Üniversitesi’nde yaptı. 1990’da doçent, 1996’da profesör oldu. 49’uncu Hükümet’te Başbakan Yardımcısı Ekonomi Danışmanı olarak görev aldı. 2010’da CHP’de Genel Başkan Yardımcısı olunca üniversiteden ayrılan Güneş, 2011 yılında CHP’den Kocaeli Milletvekili seçildi. 2017’den bu yana Marmara Üniversitesi Öğretim üyesi. Çeşitli finans kuruluşlarına danışmanlık yapan Hurşit Güneş, birçok uluslararası şirketin Türkiye’deki yönetim kurulu başkanlıklarını yürüttü. Önceki gün Güneş’le hem ekonomiyi hem de CHP’yi uzun uzun konuştum. İki bölümde okuyacağınız bir röportajda hem Türkiye hem CHP hem de dünya üzerine notlar var. Sizce enflasyonu kim nasıl yarattı? Kimin yarattığı ortada. Cumhurbaşkanı Tayyip Erdoğan! Faiz sebep, enflasyon sonuç, dedi. Zorla faizi indirtti. Bu sefer dövize talep gelişti. Döviz kurunu tutabilmek için de döviz rezervlerini tüketti. Oysa faizi indirmek, parayı bollaştırmak demek. Para bollaşınca da enflasyon patlar. Tıpkı yangına benzin dökersen ateş söner gibi bir teoriydi bu. Üstelik halk da bunun farkında. Araştırmalar gösteriyor ki, halkın yüzde 81’i, AKP seçmeninin de yüzde 63’ü ekonomi kötü yönetiliyor diyor. Geçmişte de yüksek enflasyon dönemleri yaşanmıştı ama bu sefer çok kötü oldu. Çünkü faiz düşürülünce, emlak fiyatları uçtu. Yani kiralar anormal düzeylere geldi. Bu da aşırı yüksek gıda fiyatları ile çakışınca dar gelirliler inanılmaz bir cendereye girdiler. Çok bunaldılar. Sonunda Erdoğan’ın iktidarı sarsılmaya başladı. - Ekonomist olarak Hazine ve Maliye Bakanı Mehmet Şimşek’in uyguladığı modeli nasıl değerlendiriyorsunuz? Mehmet Şimşek göreve geldiğinden bu yana dertler azalmadı. Hayat pahalılığı tüm acımasızlığıyla, tüm yakıcılığıyla sürüyor. Yani başarısız. Şimşek göreve Haziran 2023’te geldi. Göreve geldiğinde enflasyon yüzde 38’di, şimdi de aynı düzeyde! Üstelik TUİK verileriyle. Yani göreve başlayalı neredeyse 2 yıl geçti, ama enflasyon bir türlü düşmesi gereken noktaya gelmedi. Para politikası uzmanları parasal aktarım mekanizmasının, örneğin parasal sıkılaştırmanın, fiyatlar üzerindeki etkisi genellikle en çok 18 ay olduğunu bilir. Yani enflasyonda düşüş çok daha önceden ve çok daha güçlü biçimde başlamalıydı. Kaldı ki, ücretlere çok ciddi bir baskı uygulandı ve kabul edilemez ölçüde yoksullaşma yaşandı. Kuşkusuz bu başarısızlığın ardında kurulan modeldeki hatanın büyük payı var. Bu model sözde ortodoks ama en önemli tarafı olan kamu maliyesinde doğru dürüst bir disiplini içermiyor. Tek başına Merkez Bankasının parasal kontrolü var. O da haliyle aksıyor. Diğer bir deyimle programın arkasında güçlü bir siyasal irade gözlenmiyor. Ancak asıl şunu belirtmeliyim; uygulanan bu programın bir vizyonu yok. Örneğin Derviş’in “Güçlü Ekonomiye Geçiş” diye bir açıkladığı vizyon vardı. Dalgalı kur ve mali disiplinle dış açığın azalması öngörülüyordu. Şimşek ise sonunda nasıl bir ekonomik yapıya ulaşılacağı konusunda bir vizyon koyamadı. Sadece parasal sıkılaşmaya dayalı bir zayıf nitelikte bir istikrar programı uygulanıyor. - Kamu maliyesinde disiplin yok mu gerçekten? Elbette yok. 2001 krizinde IMF bizden çok ciddi bir mali disiplin istemişti. Bu milli gelirin yüzde 1’i kadar bütçede faiz-dışı fazlaydı. Oysa 2024 yılında, bırakın faiz-dışı fazlayı, faiz-dışı bütçe açığı (836 milyar TL) milli gelirin neredeyse yüzde 2’sine yaklaştı! Öylesi bir hedef konsaydı, 434 milyar TL’lik bir faiz-dışı fazla olması gerekirdi ve bu durumda enflasyon çok daha hızlı düşerdi. Olmadı. Çünkü Erdoğan bütçeden tasarruf yapmak istemedi. Daha doğrusu memur ve emekli maaşları üzerinden tasarrufu yeğledi ama devletten para kazanan iş insanlarının daha az kazandığı, şatafatın ortadan kalktığı disipline razı olmadı... Tabii bir de ek vergiler gerekirdi. Konulan ek vergiler de dolaylı vergiler oldu, yani sosyal adalet gözetilmedi. - Siz enflasyonla mücadele politikası yok mu diyorsunuz? Var ama yarım yamalak var. Bakınız, şu anda enflasyon yüzde 38 düzeyinde. Bu yılsonu için enflasyon hedefi önce yüzde 14’tü. Sonra iki kez revize edildi ve 21’e çıktı. Yani tutmayacağı anlaşıldı. Bana kalırsa bu hedefin de tutması zor. Zaten Merkez Bankasının kendi sorduğu finans çevreleri bile enflasyonu yıl sonunda yüzde 25 kadar bekliyor. Reel sektörün ortalama beklentisi ise yüzde 41. Halka sorulduğunda ortalama beklenti yüzde 59. Yani neredeyse konulan hedefin 3 misli! Dolayısıyla, ortada inandırıcı, saygınlığı olan bir enflasyonla mücadele programı gözlenmiyor. Şunu açıkça belirtelim; enflasyon gelir adaletini bozar. Ortodoks istikrar politikaları da kapitalizmi gözettiği için ücretlilerden fedakârlık ister ve böylece dar gelirliler çifte kavrulmuş hale gelir. Biz sosyal demokratlar ise bu tür istikrar politikalarını adaletsiz bulur, benimsemeyiz. Ekonomik kriz ya da istikrarsızlıktan çıkarken toplumsal uzlaşmaya büyük önem veririz. Kimin ne kadar fedakârlık yapacağı konunda uzlaşılması şarttır. Buna yurtdışında sosyal kontrat deniyor. Sadece emeklilerin ve asgari ücretlinin sıkıntı çekmesi üzerinden istikrar programı kabul edilemez. Ancak bana kalırsa, uygulanan programın temel eksiklikleri sadece toplumsal uzlaşmanın olmayışı ya da siyasal irade noksanlığı, kredibilite sıkıntısı, uygulamada uzmanlık yetersizliği gibi konular değil. Çok daha büyük sıkıntılar da var. Öncelikle siyasal istikrarın olmadığı yerde ekonomik istikrar olmaz. Türkiye’de ise siyasal istikrarın olduğundan kim bahsedebilir? Bakınız iktidarın yarattığı siyasal istikrarsızlık sonucu Merkez bankası döviz kurunu tutabilmek için 43 milyar dolar rezerv eritti. Çok vahim.",https://www.nefes.com.tr/yazarlar/aytunc-erkin/enflasyonla-inandirici-bir-mucadele-programi-yok-28268
Aytunç Erkin,Hangi adayla Erdoğan’ı deviririz stratejisi yerine gerçek parlamenter sistem,16 Nisan 2025 06:20,"CHP’nin “ağabeylerinden” ekonomist Hurşit Güneş, röportajımın ikinci bölümünde “CHP’nin ne yapması” gerektiği konusunda net konuştu: “CHP sosyal demokrat bir parti olduğuna göre izlediği ekonomik politikalarda insanın mutluluğunu amaçlaması gerekir.” MİLLETVEKİLLERİNİ TABAN BELİRLEMELİ - Ekonomide başarılı olmak için ne yapmak gerekiyor? - Öncelikle demokrasinin kökleşmesi, kurumsallaşması şart. Demokrasi olmadan sürdürülebilir ve adaletli bir ekonomik kalkınma yapısını elde edemeyiz. Bugün ülkemizde sağlıklı bir demokratik düzenin çalışmasından söz edilemez. Bence gerçek bir parlamenter sisteme dönüş şarttır. Gerçek diyorum, çünkü milletvekillerini bugün olduğu gibi liderler değil, parti tabanları belirlemelidir. Yargının bağımsız, etkin ve adil biçimde çalışması çok önemli. Bugün yargı bağımsız olmadığı gibi, etkin de çalışmıyor. Basın da yeniden yapılanmalı. Bugün medya kamuoyunu bilgilendirme yerine sadece yönlendiriyor. Öte yandan bir büyük bilgi devrimini ele almak gerekiyor. Bunun için de gerek temel eğitimde gerekse yüksek öğrenimde çok köklü reformları başlatmalıyız. Çok geç kaldık. Eğitim sistemimiz her alanda ve her düzeyde çökmüş durumda. Aslında kalkınma ne doğal kaynakla, ne de ucuz emekle olur. Gerçek ve kalıcı kalkınma ve küresel rekabette yer alabilmek için bilgi devrimi mutlaka başarılmalıdır. İNSANLARIN MUTLULUĞU AMAÇLANMALI - CHP’nin ekonomi politikasını ne üzerine kurması gerekiyor? - Demokrasi ve adaleti göz önünde tutan bir ekonomik kalkınma modeli üstlenilmelidir. Emek en yüce değerdir mottosunu aşmak, bilgiyle donatılmış insan en yüce değerdir diyen anlayış benimsenmelidir… Ve herkesin bu yüce değere ulaşabilmesi için fırsat eşitliği sağlanmalıdır. CHP sosyal demokrat bir parti olduğuna göre izlediği ekonomik politikalarda insanın mutluluğunu amaçlaması gerekir. İnsan da ancak hoşgörü ortamın sağladığı özgürlüklerle ve demokrasiyle ve vicdanın sağladığı sosyal adaletle mutlu olabilir. NORMALLEŞME STRATEJİSİ HATALIYDI - CHP’ye önerileriniz neler? Örneğin başkanlık sistemi ile parlamenter sistem arasında kalmış bir politikada ne öneriyorsunuz? - CHP 31 Mart yerel seçimler sonrasında normalleşme ya da erken seçim talebinden kaçınma gibi siyasal stratejiler izledi. Bu stratejilerin hatalı olduğu İstanbul Belediyesi’ne yapılan kumpaslarla çok iyi anlaşıldı ve CHP yönetimi bundan hızla koparak şimdi gayet aktif bir siyasal kampanya götürüyor. Meclis dışında izlenen bu kampanya elbette Mecliste de etkin muhalefetle desteklenmelidir. Ancak asıl sorun sistemdedir. Bu sistemde ne yargı bağımsızdır, ne de Meclis etkindir. CHP işte asıl bu cendereden çıkışın siyasetini üretmeli ve sürdürmelidir. Hangi adayla Erdoğan’ı daha iyi deviririz stratejisi yerine ülkemizin nasıl ve ne tür bir sistemle yönetilmesi gerektiği üzerinde odaklanılması çok daha güçlü bir siyaset olacaktır. Üstelik mutlaka başarı getirecektir. Çünkü bu halka da umut aşılayacaktır. Halk bugün yaşadığı sorunların elbette farkındadır. Protesto siyaseti bu farkındalığın sadece üzerinde gezinmeyi sağlıyor. Halkın umutlarını yeşertecek politika açılımlarına ihtiyaç duyduğu kararsızların bu denli yoğun olmasından belli. Bu umutları seçim sonrasına ertelemek de halka karşı haksızlık olur. Derhal ve acilen bir sistem değişikliğini zorlamak gerekiyor. Nihayet zaten 2028’de Erdoğan aday olamayacaktır. Seçimi öne alsa bu ekonomik şartlarda da hiç kazanamayacaktır. Özetle benim CHP’ye önerim bu bunalımdan çıkılması ve zindanların boşalabilmesi için somut siyaset üretmesidir. - Trump gümrük vergilerini artırdı. Dünyayı ne bekliyor? Türkiye ne yapmalı? - Dünya ticareti ve küresel ekonomik aktivite daralacaktır. Türkiye’nin mallarına uygulanan tarife düşük olduğundan ve düşen enerji fiyatlarından kısa vadede kimi yararlar sağlansa da orta ve uzun vadede ihracat pazarlarında daralmalar yaşanabilir. Üstelik Türkiye gibi kırılganlığı yüksek ekonomiler her an kendisine de yüksek tarife uygulanabilir kaygısıyla dış politikasında dalgalanmalar yaşamak zorunda da kalabilir.",https://www.nefes.com.tr/yazarlar/aytunc-erkin/hangi-adayla-erdogani-deviririz-stratejisi-yerine-gercek-parlamenter-sistem-28494
Aytunç Erkin,MASAK: Para transferi kaydına rastlanılmamıştır,10 Nisan 2025 05:00,"Post- Factual Politics ya da Post-Reality Politics… Duygulara hitap ederek ve olgularla desteklenmeyen bir mesajı tekrar tekrar öne sürerek siyaset yapma kültürü. Washington Post’un etkili kalemlerinden “Neo-Con” George Will başta olmak üzere özellikle ABD ve İngiltere siyasetinde sıkça kullanılıyor. Aslında ‘siyaset ve medya eliyle aldatma’ demek daha doğru. Post-truth; gerçek ötesi… Algıların, olguların önüne geçmesi! 21’inci yüzyılın en güçlü silahı da “Algı operasyonu” yapmak! Algı operasyonunun tanımını hatırlayalım: “Toplumu, istenilen şekilde düşünmeye ikna etmek için etkilemek.” Konu neydi: “CHP’de şaibeli kurultayı hakkında çarpıcı iddia: İstanbul’daki 4 döviz bürosundan 50 milyon dolar.” Aylardır iktidara yakın gazeteler ve medya organları, 4-5 Kasım 2023’teki CHP Kurultay’ında 4 döviz bürosundan 50 milyon doların delegelere dağıtıldığını yazdı, çizdi! Bu konu soruşturma dosyasına da girdi. Hatta denildi ki: “Ankara Cumhuriyet Başsavcılığı tarafından CHP’nin ‘şaibe’ iddiasına yönelik yürütülen soruşturma kapsamında 100’den fazla delege ve yakınının belediyelerde ve belediye iştiraki şirketlerde işe alındığı, meclis üyesi olma gibi haksız menfaat temin ettiği tespit edildi. Öte yandan soruşturma kapsamında hazırlanan MASAK raporunda bazı delege ve milletvekillerinin hesaplarında olağan dışı hareketler gerçekleştiği belirlendi. (27 Mart 2025)” Peki o MASAK raporunda var? “Soruşturma kapsamında hazırlanan MASAK raporunda bazı delege ve milletvekillerinin hesaplarında olağan dışı hareketler gerçekleştiği belirlendi” iddiası doğru mu? Başsavcılık: Hesap hareketleri incelensin Hazine ve Maliye Bakanlığı Mali Suçları Araştırma Kurulu Başkanlığı (MASAK)’ın hazırladığı rapora bakalım. Raporun tarihi: 19 Mart 2025 KONU : Mali Suçları Araştırma Kurulu Başkanlığı’nın 10 Mart 2025 tarih ve 5506 sayılı yazısında yer alan, Ankara Cumhuriyet Başsavcılığının 03 Mart 2025 tarih ve 2024/5366 soruşturma sayılı yazısı kapsamında belirtilen hususlarla ilgili olarak Başkanlığımızca erişim sağlanan veriler üzerinden yapılan araştırma neticesinde elde edilen tespitler işbu raporun konusunu oluşturmaktadır. Peki talep ne? … Mali Suçları Araştırma Kurulu Başkanlığı’nın 10.03.2025 tarih ve 5506 sayılı yazısında yer alan, Ankara Cumhuriyet Başsavcılığının 03.03.2025 tarih ve 2024/5366 Soruşturma sayılı yazısında; ‘Cumhuriyet Başsavcılığımızca yürütülen soruşturma dosyası kapsamında ismi geçen şirket ve şüpheliler ile alakalı olarak 01/08/2023 – 01/08/2024 tarihleri arasını kapsayacak şekilde, şahısların kendisi arasındaki para transfer ilişkisi, mal edinimleri vb. gibi tüm hususlar dikkate alınarak ve gerektiğinde mahallinde inceleme yapılarak rapor hazırlanması ve ivedi olarak Cumhuriyet Başsavcılığımıza gönderilmesi…’ talep edildiği… “Listede isimleri geçen Döviz Bürolarının ‘5 Kasım 2023 Pazar günü açtırılarak 50 (elli) milyon dolar meblağında işlem yapıldığı’ iddialarına yönelik olarak araştırma yapılması ve iddialara konu döviz büroları ile yetkililerine yönelik olarak hesap hareketlerinin temin edilerek Ankara Cumhuriyet Başsavcılığı Basın Suçları Soruşturma Bürosuna gönderilmesi’ talebi ile bahsedilen döviz büroları olan 4 tüzel kişi ve yetkilileri 10 gerçek kişi hakkında bilgi talep edildiği…” MASAK, aralarında gazeteci, iş insanı ve delegelerden oluşan 55, döviz büroları yetkililerinden oluşan 10 kişi ve döviz büroları olan 4 tüzel kişi hakkında araştırma yaptı. Peki sonuç ne çıktı? Para transferleri kontrol edildi ve… MASAK, “Değerlendirme ve Sonuç” bölümünde şu sonuca ulaşmış: “4-5 Kasım 2023 tarihlerinde gerçekleşen 38. CHP Kurultayında Ankara Cumhuriyet Başsavcılığının 26.02.2025 tarih ve 2024/5366 Soruşturma sayılı yazısında bahsedilen döviz bürolarından alınan elli (50) milyon doların kurultay esnasında delegelere dağıtılmak suretiyle delegelerin taraf değiştirmelerinin sağlandığına dair iddialar bulunduğu, hususlarına yer verildiği görülmüştür. Bu kapsamda başkanlığımızca yapılan çalışmalar neticesinde... - Şahısların belirtilen tarih aralığında mal varlığı edinimi gerçekleştirenlere tablo halinde raporun ilgili bölümünde yer verilmiştir. - Şahısların belirtilen tarih aralığında nakit işlemleri incelenmiş ve 300.000TL tutarın üzerinde para yatırma işlemi gerçekleştiren kişilerin ilgili satırları renklendirilmiştir. - Ankara Cumhuriyet Başsavcılığının 06.03.2025 tarih ve 2024/5366 Soruşturma sayılı yazı ve ekinde yer alan tanık ve şüpheli ifadelerinde yer verilen iddialara yönelik olarak; Ankara Cumhuriyet Başsavcılığının 25.02.2025 tarih ve 2024/5366 Soruşturma sayılı yazı ve ekinde belirtilen 55 kişi ile Ankara Cumhuriyet Başsavcılığının 26.02.2025 tarih ve 2024/5366 Soruşturma sayılı yazı ve ekinde bildirilen 10 gerçek ve 4 tüzel kişi aralarında gerçekleşen para transferleri kontrol edilmiş ancak herhangi bir para transferi kaydına rastlanılmamıştır. SONUÇ: Tekrar başa dönersek; Post-truth; gerçek ötesi… Algıların, olguların önüne geçmesi! 21’inci yüzyılın en güçlü silahı da “Algı operasyonu” yapmak! Algı operasyonunun tanımını hatırlayalım: “Toplumu, istenilen şekilde düşünmeye ikna etmek için etkilemek.”",https://www.nefes.com.tr/yazarlar/aytunc-erkin/masak-para-transferi-kaydina-rastlanilmamistir-27126
Aytunç Erkin,‘Devlet’in İmamoğlu hakkında aldığı karar!,18 Mart 2025 06:00,"İstanbul Büyükşehir Belediye (İBB) Başkanı Ekrem İmamoğlu, Cumhurbaşkanı Başdanışmanı Yiğit Bulut’a 50 bin liralık tazminat davası açtı. Bulut, geçen nisan ayında sosyal medya hesabı X’ten yaptığı paylaşımda İmamoğlu için şu cümleleri kurmuştu: “Sizinle bir cümle paylaşacağım, not edin, tartışacağız, göreceğiz. Ekrem İmamoğlu Türkiye Cumhuriyeti ve Türk milleti için bir milli güvenlik sorunudur! Medyamız gerçek analiz kabiliyetine ulaşınca bu tezin içini doldurmayı başaracaktır umarım! Not alın. (13 Nisan 2024)” Aylar önce atılmış ve İmamoğlu tarafından mahkemeye taşınmış bu sosyal medya paylaşımı nereden mi çıktı? Anlatayım… Sabah Gazetesi’nin önemli yazarlarından Okan Müderrisoğlu 15 Mart’ta köşesinde “Ankara ve Ekrem İmamoğlu!” başlıklı bir yazı kaleme aldı. Dedi ki: “… Ama mesleki tecrübemle gördüğüm bir başka hususu söyleyeyim. Ekrem İmamoğlu, Ankara’ya güven vermiyor! Evet, evet... ‘Devlet’ dediğimiz o canlı organizma, farklı kurum ve kuruluşları ile İmamoğlu’na kuşku ile bakıyor. Amaca ulaşmak için her aracı mubah gören tarzı, siyasal ikbali için girdiği girift ilişkileri, gözünü küresel odaklardan ayırmayan politik tutumu, itimat telkin etmiyor. Yani... Olup bitenlere AK Parti ve Külliye penceresinden bakmayı alışkanlık edinenlerin, bu perspektifin çok ötesindeki ‘devlet ufkuna’ da bakıp ‘Neden?’ diye sormaları gerekiyor! (15 Mart 2025/Sabah Gazetesi)” Bu yazıda iki tespit önemli. Birincisi “Gözünü küresel odaklardan ayırmayan politik tutumu...” İkincisi de “devlet ufkuna bakıp…” Aslında 2023 seçimleri öncesinden bu yana İmamoğlu’nun “cumhurbaşkanlığı adaylığı” tartışmalarında ‘devlet’in kararı “Kemal Kılıçdaroğlu” diye konuşuluyordu. Çünkü; İmamoğlu’nun “uluslararası ilişkilerde” aldığı destek ve ‘devlet’in çizdiği yol haritasında “kim ne kadar yerli ve milli?” sorusuydu. Yiğit Bulut’un sosyal medya paylaşımı da bu nedenden dolayı “önemsenecek” bir paylaşımdı ve masalarda konuşuluyordu. Ancak Kılıçdaroğlu’nun adaylığına destek veren “devlet aklı” daha sonra farklı bir çizgiyi savunmuştu. Nasıl mı? Bu konuda bir hatırlatma yapmamda fayda var. 9 Mart 2023’te yani cumhurbaşkanlığı seçimlerinden önce şu yazıyı kaleme almıştım: İki tespit… İlki 17 Aralık 2022’de. Okuyalım: “… Öte yandan sanki verilen karar kesinmiş gibi sanki hemen siyasi yasak verilmiş gibi bu kararı istismar eden dış ve iç çevrelerin hangi hesaplarla hareket ettiğini de dikkate almak gerekiyor. Bu karar üzerinden ‘kazanabilecek aday’ operasyonunu canlandırma çabası net görüldü. Sayın Kılıçdaroğlu’nun önünü kesme gayretlerinin artacağı anlaşılıyor.” İkincisi de 3 Mart 2023’te. Okuyalım: … Akıl oyunlarıyla 2023 seçimlerine operasyon yapmaya çalışanların “kazanacak aday” projesinin tutmadığı anlaşıldı. Şimdi “adayı kazandırma” projesine geçecekler gibi. Boşuna çaba. Oysa asıl mesele ‘seçmeni kazanmak’. Bunu başaracak liderin yine CB Erdoğan olacağı net görülüyor.” Üç ay arayla yapılan iki tespit kimin mi? Cumhurbaşkanı Başdanışmanı ve aynı zamanda Cumhurbaşkanlığı Hukuk Politikaları Kurulu Başkanvekili Mehmet Uçum’a ait. Neden Uçum’un bu değerlendirmeleriyle başladım? Çünkü; 2 Mart’tan bu yana Millet İttifakı cenahına odaklanan bakışın bir de Beştepe tarafına bakılması için! Anlaşılan o ki, “Kazanacak aday” projesinin “uluslararası operasyon” olduğunu düşünenler bugün yeni projenin “Kemal Kılıçdaroğlu’nu kazandırmak” olduğunu iddia ediyor. Bu tartışma aslında Altılı Masa kurulduğunda başladı ve masanın “ABD-Batı” tarafından oluşturulduğu dillendirildi. Bunun en somut örneğini de iktidara yakın gazeteciler dışında MHP lideri Devlet Bahçeli’nin ağzından duyduk: “… Mahkeme kararının hitamında, senaryosu önceden yazılmış filmin Saraçhane’de gösterime sokulması da kategorik bir operasyondur. Nitekim operasyonun hedefi CHP Genel Başkanıdır. (15 Aralık 2022/Devlet Bahçeli/Sosyal medya paylaşımı)” “… Saraçhane tiyatrosu tutmaz. Kılıçdaroğlu’nu katakulliye getirip İmamoğlu’nu parlatma amacının Cumhurbaşkanlığı adaylığı meselesiyle ilgili olduğu kesindir. CHP ve 6’lı Masa tamamıyla yabancıların güdümündedir. Kılıçdaroğlu adaysan çık söyle, korkma… (18 Aralık 2022/Devlet Bahçeli/Mersin mitingi)” Şimdi yapılan açıklamaları arka arkaya okuduğumuzda ve birleştirdiğimizde iktidarın (Bahçeli de dahil) gelişmeleri nasıl okuduğunu iddialar üzerinden değerlendirebiliriz: - Kılıçdaroğlu’nun adaylığını istemeyen ve “kazanacak aday” konusunda ısrarlı olanlar hareket halinde. Bu ısrarı yapanlar Ekrem İmamoğlu ve Mansur Yavaş’ın aday olmasını istiyor. - İmamoğlu’na getirilmek istenen siyasi yasak ve Saraçhane’de İYİ Parti lideri Meral Akşener’in öne çıkması projenin önemli ayağı. - Bu süreçte Kılıçdaroğlu adaylığını açıklamalı ve geri adım atmamalı. - Akşener’in masadan ayrılması ve geri dönüşü, kazanacak adaydan ‘adayı kazandırma’ya evrildi. İki belediye başkanının ismi bu yüzden başkan yardımcılığı için bildiriye konuldu. Gelinen noktada, iktidar cenahı “korkma, aday ol” dediği CHP liderinin de artık uluslararası destek aldığına inanıyor! Beştepe ve MHP üzerinden yaptığımız okumayı destekleyen bir başka olgu da şu: Erdoğan ve kurmaylarının seçim sürecinde “Türkiye’nin yeniden inşası” sloganı dışında “yerli-milli-gayrı milli” tartışmalarını da gündeme getirecek. SONUÇ: 14 Mayıs 2023 seçimlerinden önce yaşanan tartışmanın bugüne evrildiğini bir kez daha görüyoruz. Ve bugün yine ‘devlet’in Ekrem İmamoğlu’na güvenmediği açıkça yazılıyor. Hangi devlet sorusunaysa yanıt veren yok!",https://www.nefes.com.tr/yazarlar/aytunc-erkin/devletin-imamoglu-hakkinda-aldigi-karar-22394
Aytunç Erkin,Davul zurnayla gelen operasyon,20 Mart 2025 05:00,"Aylardır dilden dile, kulaktan kulağa, ya ekranlarda ya da gazete köşelerinde, manşetlerinde “operasyonun” yapılacağını herkes biliyordu. 24 Şubat’taki yazımın başlığı şuydu: “Ahmet Özer iddianamesindeki ayrıntı: Emniyet: İstanbul’da bir kısım belediye başkanı da ‘Kent Uzlaşısı’yla belirlendi.” Okuyalım: “Aşağıda delilleri ayrıntılı olarak anlatılan Esenyurt Belediye Başkanı olan şüpheli Ahmet Özer gibi İstanbul ilinde görevli bir kısım Belediye Başkanı, Başkan Yardımcısı ve Belediyle Meclis Üyesi’nin 31/03/2024 yerel seçimler sonrasında terör örgütünce verilen talimatla ‘Kent Uzlaşısı’ faaliyeti kapsamında terör örgütünün uzlaşma sağladığı partiden seçilmeleri sağlanarak görev yapmaya başladıkları ve halen görevli oldukları, yukarıda da izah edildiği üzere özerlik sistemi ve kent uzlaşısı formülünün, DEM Parti üstü bir örgütlenme sistemi olduğu, özellikle örgütlenme konusunda çalışmalar yürüten örgüt bünyesindeki oluşumların (DBP, HDK) örgütün taban (halk) örgütleme sistemini geliştiren ve yöneten esas kurumlar olduğu hususu da nazara alındığında bu şahısların terör örgütünün Kent Uzlaşısı faaliyeti kapsamında faaliyet yürüten örgüt mensuplarından oldukları anlaşılmıştır. (Sayfa 25)” Yaptığım alıntı, dört aydır Silivri Cezaevi’nde tutuklu bulunan Esenyurt eski Belediye Başkanı Ahmet Özer’le ilgili İstanbul Cumhuriyet Başsavcılığı’nın hazırladığı 83 sayfalık iddianameden. Emniyet Genel Müdürlüğü Terörle Mücadele Başkanlığı Değerlendirmesi’ne göre “İstanbul ilinde bir kısım belediye başkanı, başkan yardımcısı ve belediye meclis üyesi Kent Uzlaşısı faaliyeti kapsamında faaliyet yürütüyor”. İddianameden de anlaşılıyor ki; İstanbul’da bazı belediye başkanları Demokratik Bölgeler Partisi (DBP) ve sonrasında hayata geçirilen Halkların Demokratik Kongresi (HDK) üzerinden soruşturmaya konu edilecek. Yine iddianameye dönelim. Başsavcılığın da emniyet değerlendirmesiyle aynı fikirde olduğu anlaşılıyor: “… Söz konusu örgütsel doküman içeriği incelendiğinde; Kent Uzlaşısına yönelik yukarıda ayrıntısıyla yer verilen değerlendirmeleri doğrular nitelikte DEM Partinin süreç içerisinde inisiyatifinin bulunmadığı… Terör örgütünün ve çatı yapılanması olan HDK’nın inisiyatifle sürecin ilerlediği, terör örgütünce anlaşma sağlanan siyasi parti listelerinden 31/03/2024 tarihli yerel seçim kapsamında metropol illerde belediye başkanlıkları, başkan yardımcılıkları ve meclis üyeliklerine terör örgütü mensuplarının sızmalarının sağlandığı… Şüpheli Ahmet Özer’in de bu örgüt mensuplarından olduğu, doküman içeriğinin şüphelinin görev yaptığı Esenyurt ilçesindeki DEM Parti teşkilatından ele geçirilen HDK dokümanlarından olması ve şüphelinin ‘ortak aday’ olduğunun belirtilmesi hususlarının bir bütün olarak değerlendirildiğinde şüphelinin terör örgütüyle organik bağını ortaya koyduğu açıkça anlaşılmıştır. (Sayfa 75)” Emniyet değerlendirmesinde “İstanbul ilinde görevli bir kısım Belediye Başkanı…” değerlendirmesi yapılırken başsavcılık “31/03/2024 tarihli yerel seçim kapsamında metropol illerde belediye başkanlıkları…” diyor. Buradan da anlayacağımız sadece İstanbul’da değil başka illerde de “Kent Uzlaşısı” adaylarının soruşturulduğu gerçeği! Dün… İstanbul Büyükşehir Belediye Başkanı Ekrem İmamoğlu’yla birlikte haklarında gözaltı kararı verilen 106 kişiyle ilgili İstanbul Cumhuriyet Başsavcılığı, iki soruşturma ile ilgili detayları paylaştı. İstanbul Cumhuriyet Başsavcılığı tarafında yapılan ilk açıklamada, bu soruşturma kapsamında özetle şu suçlamalara yer verildi: SONUÇ: Başsavcılığın “yolsuzluk” ve “terör” operasyonun “terör” boyutuyla ilgili ipuçları aylar öncesinden verilmişti. İktidara yakın gazetelerde “İmamoğlu’nun rant ağı” başlıklı şemalar yayımlandı, bugün gözaltına alınan çoğu isim de o şemada yer aldı. Tabii bu operasyonla birlikte MHP lideri Devlet Bahçeli’nin başlattığı yeni süreçle ilgili ne yaşanacak göreceğiz.",https://www.nefes.com.tr/yazarlar/aytunc-erkin/davul-zurnayla-gelen-operasyon-22850
Aytunç Erkin,Gençler neden Saraçhane’deydi?,27 Mart 2025 05:00,"İngiltere’nin siyasi hayatına damga vuran Demir Leydi Thatcher ne demişti: “Toplum diye bir şey yoktur. Bireysel erkekler, kadınlar ve aileler vardır.” Bu “neoliberalizmin” temel felsefesi! Bireycilik, yabancılaşma, tüketim toplumu, gelir dağılımındaki adaletsizlik. Zaman zaman bu alıntıyı yaptım bir kez daha yapmam gerekiyor. İngiliz psikolog Steve Taylor, “ÇÖKÜŞ/6000 yıllık delilik ve yeni bir başlangıç/Maya Kitap” kitabında şu tespiti yaptı: “… Sorun şu ki deliliğimizin sonuçlarını artık olağan karşılamaya başladık… İnsanın asla ihtiyaç duymayacağı büyüklükte bir servete sahip olmak için çırpınması, durmaksızın başarı, iktidar ve şöhret peşinde koşması-hatta servete ve üne kavuştuğunda bile asla tatmin olmaması- doğallaşır.” Taylor, “Çöküş”ten önce hayatın kaygısız, hoş hatta neşe dolu olduğunu… “Çöküş”ten sonra ise hayatın ‘çirkin, zalim ve kısa’ bir hal aldığını kaydetti. Evet! Çöken bir sistem yani neoliberalizm ve bu çöken sistemden en çok etkilenen gençler! Son bir haftaya bakın. Ortak değerlendirme şu: “Saraçhane kitlesi sadece Ekrem İmamoğlu’na desteğe gitmedi. Yaşları 18-24 arasında olan gençlerin yaşadıkları sıkıntıları herkes biliyor. Sonuçta onlar da uzaydan gelmedi ki.” İktidar cenahının diline dolağı ki benim gibilerin de sert bir dille reddettiği, onaylamadığı “başıbozuk” grupların dışında İstanbul’un Tarihi Yarımadası’na gelen milyonların özellikle gençlerin neden orada oldukları belliydi. Sonra gençler üzerinden yapılmış anketleri okumaya başladım. En son anketi (2 Şubat-12 Şubat) Artıbir Araştırma Şirketi yapmış. Ankete katılan gençler “Hayat şartlarının iyileşmesi için çözülmesi gereken sorunlar” hakkındaki soruya sırasıyla yüzde 72 oranında ekonomi, yüzde 65 torpil, yüzde 62 işsizlik, yüzde 48 düşünce özgürlüğü ve yüzde 16 oranında insan hakları yanıtını vermiş. 2 bin 400 kişiyle gerçekleştirilen, “Türkiye Gençlik Araştırması” raporunda gençler geçinebilmek için ailelerine ihtiyaç duyuyorlar. Sosyal güvencesi olmayan gençlerin oranı ise yüzde 40. Gençler hayat şartlarının düzelmesi için ekonomi ve torpili temel sorun olarak görüyor. Ankete katılan gençlerden yüzde 61’nin gelir kaynağı ailesi. Çünkü; sosyal güvencesi olmayan ve işsizlik içinde boğulan gençler geçinebilmek için ailelerine gereksinim duyuyor. Hemen araştırmanın “işsizlik” bölümüne bakalım. Araştırmaya göre, gençlerin yüzde 21’i işsiz, yüzde 15’i ise yarı zamanlı çalışıyor. Gençlerin yaklaşık yüzde 40’ının sosyal güvencesi yok. Ankete katılan gençlerin sadece yüzde 34’ü tam zamanlı çalışıyor. Bir başka çarpıcı değerlendirme de şu: Ankete katılan gençlerden yüzde 52’si yaşadığı hayattan memnun değil. Memnun olanların oranı ise yüzde 27. Gençlerin yüzde 62’si kendisini mutlu hissetmiyor. Kendisini özgür hissetmeyen gençlerin oranı ise yüzde 60. Gençlerden yüzde 58’i ise gelecekten umutsuz! Bence Beştepe’nin de AKP’nin de üzerine düşünmesi gereken konu/lar bunlar. Tutuklanan Ekrem İmamoğlu’na ilk ziyareti yapan CHP Grup Başkanvekili Gökhan Günaydın’ı aradım dün. Sesi tabii ki keyifsizdi. Günaydın’a, “Cumhurbaşkanı Erdoğan, ‘Muhalefet; diploma, yolsuzluk, hırsızlık meselesinde iddialara asla cevap vermiyor’ dedi. Ne diyorsunuz, cevap verecek misiniz? Bunlarla ilgili kamuoyunu bilgilendirecek misiniz?” sorusunu yönelttim. Yanıt verdi: “Erdoğan hukuki zemin arıyorsa 22 yılın hesabını versin. Ankara, İstanbul, Balıkesir büyükşehir başkanlarını görevden alıp da soruşturma açtırmamasının hesabını versin. Açıkça rakibine çelme takıp, hukukun arkasına dolanıp rakibini diskalifiye etmeye çalışacaksın sonra da ‘bu iddialara cevap ver’ diyeceksin. “Batı’daki Kürtlerle seçim çalışması yapmaya hukuki zemin üzerinden mi cevap vereceğiz. Ekrem İmamoğlu suç örgütü üzerinden mi cevap vereceğiz. Bunun üzerinden mi hesap mı vereceğiz. Bu yanıt açıkça siyasi olarak verilecektir. “Yalanları algıya kapılmasın diye vatandaşa anlatırım sadece. Ali Nuhoğlu için ‘40 milyonla yurt dışına kaçacak’ diye haber yapılıyor. Adam kasasının şifresini veriyor kendi açtırıyor. Daha birçok örnek var.” Yine kamuoyunda tartışılan diğer bir konu. İmamoğlu’nun CHP Genel Başkanlığına aday olması tartışması. Günaydın bu konuda da net konuştu: “Kurultayla ilgili bayramın birinci gününden itibaren konuşacak. ‘Evet’ demem ‘hayır’ demem. Bence Ekrem Bey’in böyle bir niyeti olacağını düşünmüyorum.” Gökhan Günaydın’la önümüzdeki günlerde daha geniş sohbetler edeceğiz. Şimdilik düşünceleri böyle ama bayramdan sonra gelişmeleri yakından takip etmekte fayda var.",https://www.nefes.com.tr/yazarlar/aytunc-erkin/gencler-neden-sarachanedeydi-24282
Aytunç Erkin,"Erdoğan-İmamoğlu, Gül-Özel formülü…",13 Nisan 2025 05:00,"Ekrem Bey, hem yasaklı hem cezaevinde. Ekrem Bey televizyondan izler. Notlarını alır, istişare içinde oluruz, 81 ilde dünyanın en büyük kampanyasını yaparız. Zaten o seçim şuna döner; Ekrem İmamoğlu hapiste mi kalsın, özgür mü olsun? Adayın isminin kim olduğunun önemi yok. Bu bağlamda ilk kez söyleyeyim, en yüksek oyu alacaksa, Ekrem Bey içeride ise o aday olur ama o adaylık, o adaylık milletin adayı Ekrem İmamoğlu’nun yerine, bu süreçte ona siyasi yasağını kaldırmak, hapisten çıkarmak, onun yeniden seçilebilir hale gelmesini sağlamak üzere yapılmış bir adaylık. Ha o aday olan arkadaşımız kimse Ekrem Bey geldikten sonra o arkadaşımız da başka bir göreve gelir. Ekrem Bey de yürütme görevi, başbakanlıksa başbakanlığa gelir. Cumhurbaşkanı ise cumhurbaşkanlığına gelir. (11 Nisan 2025/Halk TV)” CHP lideri Özgür Özel, önceki gün Halk TV’de İsmail Küçükkaya’nın programında “adaylık” formülünü ilk kez anlattı. Özel’in bu açıklamalarını konuştuğum CHP’den bir dostum iki yıl önce kaleme aldığım bir yazımı hatırlattı. CHP’nin 4-5 Kasım 2023’teki kongresinden hemen önce. 3 Kasım 2023’teki yazımın başlığı: “Fazilet Partisi kongresi gibi.” Yazıdan bazı notları aktarayım: … CHP kurultayında yeni rotanın, yeni yol haritasının belirleneceği bir gün yaşanacak. Her ne kadar kurultay CHP lideri Kemal Kılıçdaroğlu’yla CHP Grup Başkanı Özgür Özel arasında geçse de esas ‘adayın’ İstanbul Büyükşehir Belediye Başkanı Ekrem İmamoğlu olduğunu herkes biliyor. Aslında bir tekrar yaşanıyor! Nasıl mı? 14 Mayıs 2000’de yapılan Fazilet Partisi 1. Kongresi’nde gelenekçi ve yenilikçi kanatlar arasındaki çekişmeyi hatırlayın. Yenilikçi kanadın adayı Abdullah Gül 521, Recai Kutan 633 oy aldı. Kutan kazandı, gerçekte Gül’ün arkasındaki kuvvet olan Tayyip Erdoğan’ın önü açıldı. Yarın da aynı durum yaşanabilir. İmamoğlu çevresinin düşüncelerine bakalım: … ‘AKP’nin kuruluşunda kurmay kadro Tayyip Erdoğan, Abdullah Gül, Bülent Arınç, Abdüllatif Şener gibi isimlerden oluşuyordu. Şimdi de o dönem AKP nasıl yapmışsa, yeni bir planlama şart ve süreci yönetecek bir kadro lazım. Ekrem İmamoğlu illa genel başkan olacak diye bir durum yok. İki ya da üç genç isim, birlikte hareket eder ve kurultayı, yerel seçimleri planlarlar. Bir de CHP’yi yöneten kişi cumhurbaşkanı adayı olur algısı yanlış. Ekmeleddin ve Muharrem Bey örneğini biliyoruz. İmamoğlu neden 2028 adayı olmasın.’ … Gelinen noktada İmamoğlu ve ekibinin seçimlere “asıldığını” biliyoruz. Özgür Özel’in kazanmasıyla birlikte “Erdoğan-Gül” ikilisinin yaşadığı bir gerçeklikle karşı karşıya kalacağımızı düşünüyorum. Ve bu nedenden dolayı da kurultayın Kılıçdaroğlu-İmamoğlu arasında geçeceğinin altını çiziyorum… İki yıl önceki yazım böyle. Bugün Özgür Özel aslında “Erdoğan-Gül” formülünü anlattı. Siyasi yasaklı Erdoğan-İmamoğlu, seçime girebilen Gül-Özel ikilisi. Sonrasına Tayyip Erdoğan’ın yasağının kalkması ve Siirt’ten vekil seçilip, başbakan olması. Bu formül CHP’de ne kadar başarılı olur bilinmez; Özel’in İmamoğlu’yla bu konuyu konuşup konuşmadığını da bilmiyoruz. Ama Silivri’de olmayan İmamoğlu’na yakın isimlerle konuşulmadığını biliyorum. Yazımı bitirirken Ankara koridorlarını, CHP’yi yakından takip eden bir isim aradı. Sohbet sohbeti açtı ve sonunda şu cümleyi kurdu: “İki durumu birbirinden ayırmak gerekiyor. Birincisi Ekrem İmamoğlu’nun içeride olmasını normalleştiren bir dil, doğru bir dil mi? CHP yönetimi bu dili reddedecek ve İmamoğlu’nu sonuna kadar adayları pozisyonunda tutacak mı? Buna karar vermeleri gerekiyor. İkincisi; elbette CHP son dakika bazı planlamalar yapabilir. Ancak benim okumam şu: 4-5 Kasım 2023 kongresini İmamoğlu’nun desteğiyle alan bir Özgür Özel var. Alınacak ve uygulanacak kararlar da İmamoğlu’nun onayının alınmaması sorun yaratacaktır. Şunu ekleyeyim: Daha çok zaman var bunları konuşmamıza, ki konuşturan da CHP yönetimi.” Bu arada diğer forvet Mansur Yavaş ne yapıyor? Ne yapacak? “Mansur Bey ilk gün ne dediyse orada... Dedi ki: ‘Ekrem Bey ile seçim kazanılıyorsa ben Ekrem Bey’in arkasındayım. En mutlu ben olurum…’ ‘Bir aksilik olursa da ben fırsatçılık mırsatçılık yapmam. Hep kimsenin yedeği de olmam…’ Bunu da söylüyor. ‘Bana partim bir görev verirse de o görevi yaparım’ diyor. Şimdi de aynı çizgide ben de Mansur Bey’in şu tarafından da çok memnunum. Onun gücü icraatında, işine gücüne bakmasında. İşine gücüne bakıyor. Şimdi de yapacak. Hep birlikte, parti için örneğin Ankara’da bir miting yaptık veya Türkiye’nin herhangi bir yerinde ona ihtiyaç var, koşuyor, geliyor zaten.” Bu noktada Yavaş ve ekibi sessiz. Değerlendirmeleri şöyle: “Ekrem Başkan hapisteyken adaylıkla ilgili konuşmak, faaliyet yürütmek doğru olmaz. Sorun neredeyse orada mutlaka olur ve destek verir ama… Adaylık konusunu hep erken bulmuştu ve bulmaya devam ediyor. Bu konunun bu kadar konuşulmasını da doğru bulmuyor.”",https://www.nefes.com.tr/yazarlar/aytunc-erkin/erdogan-imamoglu-gul-ozel-formulu-27795
Aytunç Erkin,"Özel, neden olağanüstü kurultay kararı aldı?",23 Mart 2025 05:00,"Ortalık toz duman. Tarih bu toz duman arasında yazılmaya çalışılıyor ki dünya tarihi de hep böyle yazılmadı mı? Dünyanın herhangi bir yerinde belki bir ya da iki yıl içinde yaşanacaklar, Türkiye’de o hafta içinde yaşanıyor ve yaşanmaya da devam ediyor! 19 Mart’ta, İstanbul Büyükşehir Belediyesi (İBB) Başkanı Ekrem İmamoğlu yolsuzluk ve terör suçlarından açılan iki soruşturma kapsamında gözaltındayken CHP olağanüstü kurultay kararı aldı. 6 Nisan 2025’te olağanüstü kurultaya gidileceğini duyuran CHP lideri Özgür Özel, bu kararının gerekçesini “partiye kayyum atanacağı ve 23 Mart’taki cumhurbaşkanlığı önseçiminin engelleneceği” iddiaları olarak açıkladı. Yani Özel, 4-5 Kasım 2023’te Kemal Kılıçdaroğlu karşısında kazandığı genel başkanlığa bir buçuk yıl sonra yeniden aday olacak. Bunu duyduğum an CHP’lileri aradım ve hepsi “kayyuma” karşı önlem dediler. Ne olmuştu da apar topar bu karar alınmıştı? Önce kısa bir özet: Ankara Cumhuriyet Başsavcılığı, CHP’nin 4-5 Kasım 2023’te yapılan 38. Olağan Kurultay’ında “para karşılığında oy kullandırıldığı” iddiasıyla soruşturma başlattı. Hatırlatayım; kurultayın “şaibeli” olduğunu Cumhurbaşkanı Tayyip Erdoğan dile getirmiş, kurultayda genel başkanlığı kaybeden Kemal Kılıçdaroğlu da CHP yönetimini şaibe iddialarına yanıt vermemekle eleştirmişti. Bu arada bir soruşturma da İstanbul Cumhuriyet Başsavcılığı tarafından açıldı. Ekim 2023’teki CHP İstanbul İl Kongresi seçimlerine “hile karıştırıldığı” iddia edildi. Ankara ve İstanbul’da yargı süreçleri devam ederken özellikle sosyal medyada “CHP’ye kayyum atanacağı” sıkça yazıldı, çizildi. Ben bunlara itibar etmedim. Ne zamana kadar? Dün… Ankara’da yargı çevrelerini yakından takip eden ve kulakları açık bir dostumla konuştum. Dedi ki: “İddiaya göre; 10’a yakın CHP’li vekil için fezleke hazırlığı var ve siyasi yasak istenecek. Bu arada kurultay soruşturmasıyla ilgili 50’den fazla delegeyle ilgili de işlem yapılacak. Bunun üzerine CHP yönetimi harekete geçti.” Peki “kayyum” sorunu ortadan kalktı mı? CHP’li hukukçularla yaptığım görüşmelerde, “Bize ulaşmış bir soruşturma yoktu ve biz de kurultay kararı aldık. Böylece kayyum tehlikesini savuşturduk” değerlendirmesi yaptılar. Yargı çevreleri: Bunun üzerine Ankara’yı ve Beştepe’yi yakından bilen bazı isimlere sordum. Önümüzdeki hafta bir netlik yaşanacağını söylediler ve dediler ki: “Bir görüşe göre; İstanbul il kongresinin iptaline bağlı olarak genel merkez kongresi yok hükmünde sayılırsa Kemal Kılıçdaroğlu yönetimi geri gelir. Başka bir görüşe göreyse; genel merkez kongresi yok hükmünde sayılmayıp iptal edilirse kayyum atanır. Fakat yeni kongre yapılması bu ihtimalleri ortadan kaldırır mı? O da hukuki tartışma konusu. O yüzden yargı bir yorumu tercih edip karar verecek.” Bu değerlendirmeleri yaparken… MHP’nin Hukuk ve Seçim İşlerinden Sorumlu Genel Başkan Yardımcısı Feti Yıldız, CHP’nin 38. kurultayının iptaline ilişkin olası kararının geriye yürüyeceğini, kurultay yoluyla genel başkan dahil tüm organlara yapılacak seçimlerin yok hükmünde olacağını yazdı. Okuyalım: “CHP’nin 4-5 Kasım 2024 tarihinde yapılan kurultayındaki iradeleri fesata uğratılan delegelerin oyları karar yeter sayısına ulaşmışsa… Ve bu nedenle genel kurul iptal edilir veya kayyum atanmasının şartları oluşursa… İptal kararı geriye yürüyeceğinden, genel başkan dahil tüm organlara yapılan seçimler yok hükmündedir. Bu husus genel başkan seçimini de etkileyeceğinden, yani genel başkan da usulüne uygun seçilmemiş sayılacağından, genel başkan yetkisini kullanarak partiyi kurultaya götürmesi mümkün değildir.” Peki 6 Nisan’da yapılması planlanan olağanüstü kurultayda neler yaşanabilir? Genel başkan yardımcıları, Parti Meclisi, MYK’da kimler gider, kimler kalır? İmamoğlu’nun yaşadıklarından sonra Ankara’da nasıl bir yönetim oluşur? Çok soru var! Şu anda bunları yazmak için erken ama yakın zamanda konuşulacaktır. Bir CHP’li dostumun önerisiyse şöyle: “Özgür Özel kurultayda, Kemal Kılıçdaroğlu, Ekrem İmamoğlu, Oğuz Kaan Salıcı ve Mansur Yavaş’la anlaşıp ortak bir Parti Meclisi listesi yapsa sonra yine aynı şekilde bir MYK kurulsa; CHP bu süreçten birlik içinde güçlenerek çıkmış olur. Partide de bütünlük sağlanır. Çünkü seçime kadar çok zorlu bir süreç var. Böylece gelebilecek operasyonlara daha dirençli olunabilir.” Sonuçta; burası CHP: “Kafada 40 tilki dolaşır, kuyrukları da birbirlerine değmez.” SON NOT: CHP’ye ne olacağını AKP içindeki değerlendirmelerin belirleyeceği de konuşulanlar arasında.",https://www.nefes.com.tr/yazarlar/aytunc-erkin/ozel-neden-olaganustu-kurultay-karari-aldi-23418
Aytunç Erkin,24 yıl önce radara takılan yasa dışı bahis,16 Mart 2025 05:00,"Tam gazeteci dostum Murat Ağırel’in “Kirli Çark/Kırmızı Kedi Yayınevi” kitabını bitirirken operasyon haberi geldi. İstanbul Cumhuriyet Başsavcılığı Örgütlü Suçlar Soruşturma Bürosu tarafından yürütülen yasa dışı bahis soruşturması kapsamında, aralarında Pozitifbank, Flash TV ve Payfix Ödeme Kuruluşu gibi finans ve medya sektöründe faaliyet gösteren şirketlerin sahibi Erkan Kork’un da aralarında bulunduğu 59 kişiye yönelik geniş çaplı bir operasyon gerçekleştirildi. Şüpheliler, “Suç işlemek amacıyla örgüt kurma”, “Suçtan kaynaklanan mal varlığı değerlerini aklama” ve “7258 sayılı Futbol ve Diğer Spor Müsabakalarında Bahis ve Şans Oyunları Düzenlenmesi Hakkında Kanun’a muhalefet” suçlamalarıyla soruşturuluyor. Sonra kitaba daldım. İlk kez “yasa dış bahisle” tanışan Türkiye’nin hikayesi ilginçti. Tarih: 4 Aralık 2001… Adı: Lorella Razetti. İtalyan. Her şey Razetti’nin adının karıştığı bir olayla başladı. MASAK, bir bankanın ihbarı üzerine, internet üzerinden bahis oynatarak haksız kazanç sağlayan bir şebekenin peşine düştü. İlk araştırma sonucunda, Lorella Razetti adlı İtalyan kadının hesabına, çok sayıda kişinin açıklama yapmadan, dikkat çekici miktarlarda para transfer ettiği görüldü. Harekete geçen MASAK müfettişleri, “gizli” ibareli bir yazıyla, Devlet Bakanı Kemal Derviş’e bilgi verdi. Soruşturma yapmak amacıyla Derviş’e bağlı bakanlıktan onay alındı. Lorella Razetti’nin adına açılan hesaplardaki para hareketleri takibe alındı. İhbarı yapan bankadaki hesap kayıtlarında, Razetti’nin kendisini; 1959 doğumlu bir muhasebe müdürü olarak tanıttığı, adresini ise İstanbul Mecidiyeköy’de gösterdiği belirlendi. İstanbul genelindeki bankalarla yapılan yazışmalar sonucunda Razetti’nin TL, dolar ve euro üzerinden açılmış başka hesaplarının da olduğu anlaşıldı. Bir bankanın gönderdiği yazıda ise Lorella Razetti adına kurulmuş “www.easybets.com” adlı internet sitesinde, bahis oynayanların para yatırması için hesap numaraları verildiği belirtildi. Hesaplara çok sayıda vatandaşın büyük paralar yatırdığı iletildi. Bahis oynayanların Razetti’nin hesabına yatırdığı bu paraları ise; Beşiktaş 6. Noterliği aracılığıyla vekâletname verdiği Türk vatandaşı Semih Sadi’nin çektiği bildirildi. Bu sefer de Semih Sadi’nin izi sürülmeye başlandı. Sadi’nin annesi Stella Salem adına Girne’de hesap açtığı ortaya çıkarıldı. “www.kolaybahis.com” adlı bir başka internet sitesinde; müşterek bahis oynayanların paralarını Kıbrıs’taki bu hesaba yatırmasının sağlandığı anlaşıldı. MASAK, vurgunu önlemek amacıyla işbirliği yaptığı bankalara, söz konusu hesapları kapattırdı. Ancak Sadi; bu süreçte farklı yöntemler buldu ve “Nokta Otomasyon Bilişim Ticaret Limited Şirketi”ni kurdu. İnternet üzerinde “sanal kart” aracılığıyla alışveriş yapıldığı görüntüsünü vererek bahis oynattıran Sadi, para toplamaya devam etti. Bu sırada, müfettişler hesap numaralarına para yatıran Türk vatandaşlarının adres, kimlik ve vergi numaralarına ulaşmak için harekete geçti. Ancak çoğunun kimlik bilgilerine ulaşılamadı. Az sayıda kişinin ifadesi alınabildi. MASAK ve Emniyet yasadışı sanal bahis hareketini ilk kez burada tanıdı. “Yasa dışı bahis sistemi” nasıl çalışıyor? “… Sanal bahis, yalnızca kolay para kazanma vaadiyle bireyleri çeken bir oyun değil, aynı zamanda organize suç örgütlerinin kontrol ettiği devasa bir çark. Bu çarkta, oyuncular yalnızca birer piyon; kazanan ise her zaman sistemi kontrol edenler.” Peki bu “yasa dışı bahis sistemi” nasıl çalışıyor. Okuyalım: Yasadışı bahis sitelerinin yönetimi için bir “panel” kullanılır. Bu bir yazılım. Sitelerin, dönen paranın ve teknik altyapının yönetilmesi bu panel üzerinden yazılımcılarla birlikte sağlanıyor. Bahis oranları ayarlanıyor, bakiye düzenlemeleri yapılıyor. Ve sunucuları yurtdışında oluyor. Bölgesel düzeyde faaliyet gösteren ve oyuncularla doğrudan temas kuran ara birime ise “alt kasa” adı veriliyor. Bütün düzen komisyon üzerinden çalışıyor. Çarka katılan her bir birim az veya çok aldığı sorumluluğa göre komisyonunu alarak yoluna devam ediyor. Aynı anda birden fazla bankada açılmış paravan hesap gruplarıyla “set hesaplar” kuruluyor. Genelde 5 veya daha fazla hesap içeren bu yapı, organizasyonun finansal izini gizlemek için kullanılıyor. “Fraud Ekibi”ni duydunuz mu? Aslında tam da profesyonel bir holding gibi çalışıyorlar. Bunun için bir “Back Office” kuruluyor. Bu departman müşteri taleplerini karşılarken bakiye sorunlarını çözüyor ve oyunculara rehberlik ediyor. Peki hiç “Fraud Ekibi”ni duydunuz mu? Anlamı risk birimi... Oyuncuların ve hesapların sistem kurallarına uygunluğunu kontrol eder. Dolandırıcılık ya da sistemi aldatmaya yönelik bir girişim tespit edildiğinde hızlı müdahale eder. Bu düzende en çok kullanılan şey “Kripto Para Cüzdanları” oluyor. Çünkü bu sayede neredeyse hiçbir dijital iz kalmıyor. Paranın takibi yapılamıyor. Tüm ödemeler de bu şekilde gerçekleştiriliyor. Üstelik bu sitelerde bildiğiniz alışveriş sitelerindeki gibi “canlı destek” hizmeti de sunuluyor. Anlık sorunları da gidermeyi düşünen bir “müşteri memnuniyeti” kurumsal olarak kurulmuş durumda. Tabii bir de “bayilik sistemi” var. Organizasyonun bölgesel yayılmasını sağlayan komisyon bazlı yapı var. Üst kasa, alt kasalara operasyonel izinler ve komisyon payı vererek bu bayilik sistemini işletiyor. SONUÇ: Kitapta “baronlar” var, çok sayıda isim var, sistem var! Hepsinden ayrı ayrı portreler yapılır ve bu “Kirli Çark”ın fotoğrafı çekilebilir. O zaman haydi bu çarka çomak sokmaya!",https://www.nefes.com.tr/yazarlar/aytunc-erkin/24-yil-once-radara-takilan-yasa-disi-bahis-21960
Aytunç Erkin,Her şey mümkün! Bu hukuk sisteminde herkese her şeyi yapabileceğiniz ortam var,25 Mart 2025 06:00,"Dün… Ankara Valiliği, Ankara Büyükşehir Belediyesi (ABB) tarafından 2021-2024 yılları arasında düzenlenen ve müfettişler tarafından incelemeye alınan 130 konserden 33’ü hakkında, kamu zararı iddiasıyla soruşturma izni verilmesi yönünde karar aldı. Soruşturmayla ilgili ABB tarafından hemen açıklama yapıldı: “Ankara Büyükşehir Belediyesi olarak 2021-2024 yılları arasında düzenlenen bir dizi kültür ve sanat etkinlikleri bir süredir müfettişler tarafından incelemeye alınmıştı. Müfettişler tarafından sürdürülen ve 130 konseri kapsayan hizmet alımlarına ilişkin inceleme tamamlanmıştır. Söz konusu inceleme sonucunda 97 konser için herhangi bir usulsüzlük tespit edilmemiş, bu etkinliklerle ilgili soruşturma izni verilmemiştir. Ancak 33 konser hakkında, kamu zararı iddiasıyla soruşturma izni verilmesi yönünde karar alınmıştır Önemle belirtmek isteriz ki; bu etkinlikler daha önce Sayıştay’ın rutin denetimlerinde ve İçişleri Bakanlığı tarafından yapılan teftişlerde detaylıca incelenmiş, herhangi bir olumsuz bulguya rastlanmamıştır. Karara konu olan ve hakkında inceleme yapılan 9 belediye çalışanı, hukuki haklarını kullanarak Bölge İdare Mahkemesi nezdinde itirazda bulunacaklardır.” Olayın geçmişine baktığımızda… Tarih 13 Kasım 2024. Ankara Cumhuriyet Başsavcılığı, 67 ayda konserlere 810 milyon lira ödediği iddia edilen Ankara Büyükşehir Belediyesi’nin konser harcamalarında usulsüzlük yapıldığına yönelik iddiaları soruşturmak için İçişleri Bakanlığı’na müzekkere yazdı. Teftiş Kurulu da inceleme başlattı. Aynı gün Mansur Yavaş’tan şu sosyal medya paylaşımı geldi: “11 Kasım tarihinde konuyla ilgili basına açıklama yaptığım gün İçişleri Bakanlığı tarafından 2 mülkiye müfettişi konuyu incelemek üzere gönderilmiştir. Bu inceleme halen devam etmektedir. Yeni bir durum söz konusu değildir. Hesap verebilirlikte bizim üstümüze kimse yoktur. Sözümüzün arkasındayız suçu olan varsa cezasını çekecektir. Aynı davranışı tüm kamu ve belediyelerden de bekliyoruz.” Konuyla ilgili ABB Başkanı Mansur Yavaş’ı aradım. “Nasılsınız” diye sordum. Sesi kısıktı: “Ankara-İstanbul arasında gidip geldik bu sırada sesimiz kısılmış. O kadar.” Peki “33 konsere soruşturma izni” konusunda ne düşünüyor Yavaş: “Normal bir süreç. Her konuda açığız, şeffafız. Şunu söyleyebilirim sadece: Bir insana bir şey yapmak istiyorsanız hukuk sisteminde her şeyi yapabileceğiniz ortam doğmuştur maalesef.” Mansur Yavaş’ın bende kalan bazı cümleleri var. Ama şunu söyleyebilirim: Süreci yakından takip ediyor ve önümüzdeki günlerde neler yaşanabileceği konusunda mutlaka bazı öngörüleri var. Sadece şu anda sessiz ve sessiz kalmaya devam edecek gibi. 14 Mart’ta bu köşede okumuştunuz: “Erdoğan için hangisi daha zorlu rakip?” O yazımda demiştim ki: … Erdoğan, eğer İmamoğlu siyaseten saf dışı kalırsa neden karşısına kazanacağı iddia edilen Mansur Yavaş’ın çıkmasını ister? Bu konuda Ankara koridorlarında konuşulanlara kulak kabarttım: … İktidarın oyun planını anlayabilen yok. Evet, bir gerçek Ekrem Başkan’ın yargı eliyle siyaset dışı bırakılmak istendiği görülüyor. Ancak olası rakibi Mansur Yavaş’la ilgili nasıl bir kurgu içindeler? Yavaş’ın önünün açıldığına dair bir kanıt yok! Sonuçta Ankara Belediyesi de her gün müfettişler tarafından inceleniyor, SGK borçları üzerinden belediye bütçesine önemli darbe vuruldu. Eğer Ekrem Başkan’ın önü kapanırsa heybeden Yavaş için ne çıkacak? Bunu kimse bilmiyor? Ama bildiğimiz; iktidar için muhalefetin parçalı görüntü vermesi işlerine geliyor. Mansur Başkan da yarışta ve CHP içinde bir ‘kaos’ varmış algısı seçmen üzerinden etkili olabilir iktidara göre. ‘Kendi içlerinde birlik olamayanlar ülkeyi nasıl yönetecek?’ kampanyası da el altından yapılıyor.” SONUÇ: CHP her ne kadar “kayyum” konusunda önlemini almış ve 6 Nisan’da olağanüstü kurultay çağrısı yapmış olsa bile bu süreç devam ediyor. Olağanüstü kurultay kararının iptali için Hatay eski Büyükşehir Belediye Başkanı Lütfü Savaş ve iki ismin iptal kararı için başvuru yaptığını biliyoruz. Ayrıca Ankara Cumhuriyet Başsavcılığı’nda da 4-5 Kasım 2023’te gerçekleşen kurultayla ilgili soruşturmasını sürdürüyor.",https://www.nefes.com.tr/yazarlar/aytunc-erkin/her-sey-mumkun-bu-hukuk-sisteminde-herkese-her-seyi-yapabileceginiz-ortam-var-23830
Aytunç Erkin,Medyada bir yapı varsa yapının ağababası belli,17 Mart 2025 06:00,"TARTIŞMALARIN ODAĞINDAKİ İSİM, İMAMOĞLU’NUN BASIN DANIŞMANI MURAT ONGUN’LA KONUŞTUM: En son bir televizyon kanalında ‘CHP kurultay delegelerine 1200 cep telefonu alındı. Bu alımı Medya AŞ yaptı’ iddiasıyla gündeme geldi. Daha önce de başında olduğu İstanbul Büyükşehir Belediye (İBB) iştiraki Medya A.Ş.’nin ihale verdiği şirketlerin listesi tartışıldı. Murat Ongun; İBB Başkanı Ekrem İmamoğlu’nun basın danışmanı… Ongun’la son dönemde adının da geçtiği İBB iştiraki Medya A.Ş.’yi ve süreci konuştum. Murat Ongun kimdir? Gizemli biri değilim, iş hayatına başladığımdan beri hep kamuoyu önünde olan biriyim. Özgeçmişim, İBB’nin sitesinde mevcut. Yine de bu soruya şaşırmıyorum, çünkü sosyal medyada benimle ilgili hurafeleri okuyunca, insan kendinden korkabilir. Bazen ‘Vay be ben neymişim’ dedirtiyorlar insana. Çok samimiyetle şunu söyleyebilirim. Ben, işini ahlaklı ve başarılı bir şekilde yapmaya çalışan sıradan biriyim. Vazifem, Sayın Başkan’ın ve İBB’nin faaliyetlerini başta İstanbullular olmak üzere, tüm topluma ulaştırmak ve doğru şekilde anlatmak. Buna iletişim ve propaganda faaliyetleri diyoruz. Mütevazı olmayacağım, zaten işimde başarısız olsam bu kadar saldırıya, iftiraya maruz kalmazdım. ‘Türkiye’de hiçbir başarı cezasız kalmaz’ ifadesi baştan sona doğrudur. Bakınız Ekrem İmamoğlu. Çok büyük imkanlara rağmen, performansta bizim gerimizde kalanlar da, iftiralar, hurafeler, komplo teorileri uydurarak, bizleri yaftalama peşinde. Bundan da rahatsız değilim. Birileri de böyle yaşıyor, ne yapayım. Ekrem İmamoğlu ile nasıl tanıştınız? 2014 yılıydı. Ortak bir arkadaşımız vasıtasıyla oldu. Kendisi Beylikdüzü belediye başkanlığına yeni seçilmişti. Bir yol haritası belirlemişti ve benim alanımla ilgili bir yardımcıya ihtiyacı vardı. İlk görüşmemizde fikren anlaşsak da, profesyonel şartlarda anlaşamadık. İkinci bir görüşmemiz daha oldu. ‘İmamoğlu varsa çözüm var’ sloganını o gün anladım. Ne benim dediğim oldu, ne de o şartlarını değiştirdi. Ama sonuçta bir çalışan olarak beni mutlu edecek bir formül bulmuştu, öyle başladık. İyi ki de kendisiyle yol yürümek nasip olmuş. MEDYA AŞ neler yapıyor, şirketin bütçesi nedir? Medya AŞ aslında benim yüzümden hedefte. Ben başka bir şirketin yönetim kurulu başkanı olsam, o zaman da o iştirakimizi hedef alacaklardı. Neden siz? Sayın İmamoğlu ile yol arkadaşı olduğum için. Yıllardır ona yapılan saldırılara karşı her zaman en önde durduğum için. Saldıranların aksine, zeki ve doğru bir tavırla mücadele verdiğim için. Ve hiçbir zaman yılmadan cesurca karşılarına çıktığım için hedef yapıldım. Bu yeni yaşanan bir durum değil. 6 yıldır hayatımın parçası oldu bu. Bu saldırı ve tehdit paketinde milletimiz bilsin her şey var.Her şey var. Bunları, yaşamın getirdiği bir gerçeklik olarak kabul edip, konuyu da memleket meselesi olarak içselleştirirseniz o zaman sorun kalmıyor. Ben öyle yaptım. Kuşkusuz Medya AŞ’ye yapılan saldırılar beni üzüyor. Çünkü şirketimizde birbirini çok seven, omuz omuza dayanışmayla çalışan, yaptıkları işe gönülden bağlı çoğu genç çok sayıda mesai arkadaşım ve dostlarım var. Çok kıymetli genel müdürümüz, yol arkadaşım yönetici dostlarım var. Onlar üzülüyor, geriliyor diye endişe ediyorum o kadar. Düşünseniz; TGRT Haber’de bir gazeteci; ‘CHP kurultay delegelerine 1200 cep telefonu alındı. Bu alımı Medya AŞ yaptı.’ diye iftira atıyor sonra bu yalan dediğimizde ‘Bana bunu diyenin alnını karışlarım. Belgesi elimde olmasa bunu söylemem’ diyor. Benim alnımı karışlayacağına, elinde olduğunu iddia ettiği faturayı yayınlayabilse sorun çözülecek. Ama olmayan fatura yayınlanır mı? Sözüm ona aynı yayındaki gazeteci arkadaşlardan biri de ‘Belgeyi gösterin de Murat Ongun utansın’ demiyor. Diyemiyorlar. Onlar da yalan olduğunu biliyor da konu farklı. Sonra ‘aparat’ dediğim için feryat figan ediyorlar. Vasıtanızla, bir medya meydan okuması yapayım. O programdaki herkese ‘Hodri Meydan’ diyorum. Madem fatura elinizde, yayınlayın ben de tüm görevlerimden anında istifa edip sizden özür dileyeyim. Onurlu insanlar böyle yapmalı. Ben de onlar da. Hodri Meydan. Bekliyoruz faturayı. Murat Ongun’un Ekrem İmamoğlu adına sosyal medyada kurduğu trol ordusu var mı? Medyada, haber kanallarında kurduğunuz bir örgütlenme var mı? Benim bir tane örgütüm var o da Cumhuriyet Halk Partisi örgütü. 10 yıllık parti üyesiyim. 23 Mart’ta da sandığa gidip oyumu kullanacağım. Medyaya dönersek, Allahaşkına tüm medyada muhalefete yakın yayın organlarının sayısı nedir ki, orada bir yapımız olsun. Medyada bir yapı varsa, yapının ağababası belli. Yeri gelmişken demokrasi adına acı verici bir olayı anlatayım. 2019 seçimleri döneminde Ekrem İmamoğlu pek çok kanal gibi TRT Haber, CNN Türk ve NTV’ye de çıktı.2024 seçimlerinde ise TRT bırak canlı yayını, parasıyla reklamlarımızı dahi yayınlamadı. CNN Türk ve NTV de, talep etmememize rağmen Ekrem İmamoğlu’na ekranlarını açmadılar. Üstelik rakibimiz o kanallarda boy gösterirken, İmamoğlu’na bu hak tanınmadı. Türkiye’nin en eski iki haber kanalı yaptı bunu. Çok üzücü. Bize adaletsizliklerin her türlüsü yapıldı, yapılmaya devam ediyor. Kazanan yine de biz oluyoruz öyle de olmaya devam edecek göreceksiniz. Bu örnek bize sadece 5 yılda, medyada yaşadığımız demokratik gerilemeyi gösteren en güzel örnek. Bunlara rağmen, yok biz medyada örgütlenmişiz de, ordan atıp burdan tutuyormuşuz da falan filan. Baştan sona saçmalık. Gelelim sosyal medyaya. Bunların sosyal medya deyince anladıkları sadece X. İşte bizim orda da trol ordularımız varmış. Bir ordu da değil, ordular. Yahu biz olsak olsak 300 Spartalı oluruz ama yine size yeteriz merak etmeyin. Kişi kendinden bilir işi. Bunu dile getirenler asıl trol ordusu sahipleridir. Ekrem İmamoğlu bu ülkenin en sevilen siyasilerinden biri. Doğal olarak da onu sevenler, kendisine destek olan paylaşım yapabilirler. Daha önce desteklemeyenler de bu haksızlıklar ve adaletsizlikler nedeniyle artık kendisine destek oluyor. Bu o insanları trol yapmaz. Bunu anlamaktan aciz olanlar, yıllardır bir trol yalanına sarılmış, birilerini aldatıyor. Bu ‘İmamoğlu’nun trol ordusu var’ palavrası ile bazı uyanıklar sosyal medya üzerinden çok para kazandı. Kazanmaya devam ediyor. Öfkesinin ve kıskançlığının esiri olmuş TV’lerde boy gösteren çok isim var böyle. Onlar kendini önemsiyor ama halkta bir karşılıkları yok. Dost acı söyler. Medya AŞ’nin ihale verdiği kişileri koruduğunuz, bazı tanıdıklarınıza ihale verdiğiniz yönünde iddialar var. Bu iddialara ne dersiniz ve hemen ekleyeyim, Medya AŞ’den ihale alan bir basın kuruluşu var mı? Unutmamak lazım ki Medya AŞ, İBB’ye bağlı bir iştirak şirketi. Bu yüzden Sayıştay denetimine açık. Müfettiş denetimine açık. Ticaret Bakanlığı’ndan tutun da İçişleri Bakanlığı’na kadar onlarca devlet organının denetimine açık bir şirket. Açık derken, gelsinler denetlesinler demiyorum zaten her daim denetim altındayız diyorum. İBB ve iştirak şirketleri kadar denetlenen başka bir kurum-kuruluş yok Türkiye Cumhuriyeti’nde. Üstelik didik didik denetleniyoruz. Sayıştay dahil tüm raporlarımız tüm denetimlerimiz pırıl pırıl. Hatta son seçimin ardından yani daha yeni, Ticaret Bakanlığı müfettişleri denetime geldi. Raporlarını bakanlığa sunmuşlar diye duydum. Bakanlığımız, arzu eden herkese keşke o raporu verse de herkes Medya AŞ’nin nasıl çalıştığını görse. Keza, benimle ilgili de defalarca teftiş oldu. Özellikle 2022 yılında çok derinlemesine incelemelere tabi tutuldum. Sadece ben de değil, ailem de incelendi. Bakmadık şey bırakmadılar. Hakkımda MASAK Raporu bile hazırlandı. Her şey tertemiz çıktı. Hiç rahatsız olmadım bunlardan. Hiçbir zaman da olmam. Devletimizin ilgili her kurumuna istediği zaman, bildiğim her şeyle ilgili açıklama yaparım. Anında hesap vermeye hazırım. Yoksa sosyal medya şarlatanlarına yanıt verecek halim yok. Medya AŞ’de ihale alma koşulları bellidir. Ben medyadan gelen birisiyim. Pek çok eski medya çalışanı, yıllar önce kendi şirketlerini kurmuş. Kah etkinlik organizasyon alanında kah film çekimi, prodüksiyon alanında piyasaya iş yapmışlar. Aralarında başarılı çok insan var. Bunlardan bazıları yani daha önce tanıdığım kişiler de ihale koşullarını karşılamak kaydıyla iş alabilir. Az sayıda da olsa tanıdığım kişiler var tabi. Son olarak ne bir gazete, ne bir Tv ya da başka bir medya kuruluşunun bizden aldığı ihale bulunmamaktadır. Çok konuşulan bir konu daha. Para verdiğiniz gazeteci var mı? Bu çok konuşuluyor Cevap: Bu yalanı söylemekten zevk alanları birkaç gruba ayırıyorum. 1) Başarısız siyasal iletişimciler 2) ‘Bize de para verin o zaman’ duygusu yaşayan tuhaflar 3) Kıskanç loserlar Ben merkez medyada yetişmiş gazeteci kökenli birisiyim. Siyaseten hangi tarafta olursa olsun hiçbir gazeteciye böyle bir suçlamanın yapılmasını ne kabullenirim ne tasvip ederim. Gazetecilik kıymetli ve önemli bir meslektir. Bu iktidar öncesinde 4. Kuvvet olarak gösterilirdi basın. Güçlerin tamamı bire indiği için şimdi hatırlamıyorlar bile. Sizin İBB ve Medya AŞ’de yönetimi almadan önce nasıl bir tablo vardı? Geçmişe bakınca ne gördünüz? Cevap: Bizden önceki arkadaşların farklı bir çalışma tarzı var. Bazı şeyler kayıtlı bazı şeyler kayıt dışı. Kayıt dışına bir örnek vermem gerekirse. 2017 yılında, Medya A.Ş. bir TV kurmaya yetecek kadar elektronik cihaz almış. Aklınıza ne gelirse. Kamera, reji masası, ışık vesaire. Ciddi bir meblağ bu. Medya AŞ’nin kamu parasıyla aldığı bu mallar her nedense bir vakıf üniversitesine hibe edilmiş. Bunun hiçbir kaydı yok. Bunları unutmuyoruz tabi ama bugün mahkemeye gidip de kazanacak durumumuz yok. Üniversite ismi dahi veremiyoruz bu durumda. 2017’de hangi üniversite televizyon stüdyosu kurduysa onlardan biri. Yine anlam veremediğim bazı işler var. Mesela Medya A.Ş., idareden yani İBB’den çok değerli bir reklam alanının ihalesini almış. 20 yıl süreli bir ihale. İBB’den aldığı bu değerli işin üzerine sadece yüzde 1.5 kar payı ekleyerek, bir özel şirkete ihale etmiş. Oysa çok değerli bir alan. En az yüzde 30-40 kâr payı koyarak da ihale edilebilirdi. Bazı sebeplerle tercih edilmedi herhalde. Mesela bizde bu alanlardan görece daha değersiz reklam alanları dahi yüzde 30 ila yüzde 50 arasındaki karlılıkla ihaleye çıktı. Anlatacak çok şey var. Devletimiz bir gün sorarsa anlatırız teker teker. Yoksa polemik çıkarmak gibi bir derdim yok. Son olarak, bugünlerde TV’lerde özellikle şirketimiz tartışmaya açıldığı için şunu söylemek isterim. İddialar böyle diyerek akla ziyan ifadeleri dile getiren arkadaşlar bir zahmet ‘İddia böyle ama Medya AŞ’de açıklama yaptı bunları yalanladı’ demeyi öğrensinler. Aleyhimize her şeyi ‘iddia’ kılıfına sokarak saatlerce tartışıyorlar, kurumsal açıklamamızdan bir cümle bahsetmiyorlar. Bu kadar mı vicdansız oldunuz.",https://www.nefes.com.tr/yazarlar/aytunc-erkin/medyada-bir-yapi-varsa-yapinin-agababasi-belli-22150
Aytunç Erkin,Erdoğan için hangisi daha zorlu rakip?,14 Mart 2025 06:00,"Bu soruyu ben sormadım. Bir akademisyen ve bir gazeteci sordu. Önceki akşam… Benim de katıldığım TV100 canlı yayınında (Farklı Açılar programı) Prof. Deniz Ülke Kaynak şu soruyu yöneltti: “Eğer anketlerde Mansur Yavaş birinci çıkıyorsa ve Tayyip Erdoğan’ı yeniyorsa, neden Ekrem İmamoğlu’nun önü kapatılmak isteniyor? Burada bir çelişki yok mu?” Tartışma neden bu soruya kilitlendi? Çünkü; Ankara Büyükşehir Belediye Başkanı Yavaş, “Anketlerde ben önde çıkıyorum. Son gün geldiğinde anketlere bakarız ve kararımızı veririz” cümlesini kurması, yargının İmamoğlu kuşatması ve en son diplomayla birlikte en yakın arkadaşlarının mallarına tedbir konulması bu tartışmanın ana nedenlerinden! Aslında bu soruyu iktidar cenahından Hürriyet Gazetesi Genel Yayın Yönetmeni Ahmet Hakan da sordu. Hakan, “Erdoğan için hangisi daha zorlu rakip: Ekrem İmamoğlu mu Mansur Yavaş mı?” başlıklı yazısında şu tespitleri yaptı: “Erdoğan için hangisi daha zorlu rakip: Ekrem İmamoğlu mu Mansur Yavaş mı? Şu iki durumu da dikkate almak gerekir: İmamoğlu yıpranırken Yavaş’ın ‘devlet adamı’ algısı artıyor. Yavaş’ın milliyetçi sağdan oy alma potansiyeli daha yüksek. İyi ama İmamoğlu’nun Yavaş’tan daha avantajlı olduğu yönler yok mu? Olmaz olur mu? Tabii ki var. Şu iki yön mesela: Daha aktif ve mücadeleci bir siyasi kişilik. DEM oylarını alabilme potansiyeli. Bu durumda soruyorum: Erdoğan açısından hangisi daha zorlu rakip olur? Bu sorunun yanıtını herkes farklı verebilir, bu konuya herkes farklı yaklaşabilir. Benim görüşüm şu: Bir kısım DEM seçmeninin Cumhur İttifakı’na kayma ihtimali göz önünde bulundurulursa... Mansur Yavaş’ın Erdoğan açısından biraz daha zorlu bir rakip olacağı söylenebilir. (9 Mart 2025/Hürriyet)” Bu tespitlere de baktığımızda iktidar neden İmamoğlu’nun önünün kesilmesi konusunda “heyecanlı”. Ya da bilmediğimiz başka bir oyun mu var? Akla MHP lideri Devlet Bahçeli’nin, İmamoğlu’nun bilirkişiyle ilgili açıklama yaptığı gün (Turpun Büyüğü başlıklı açıklama) yazılı açıklaması geliyor: “Bugünkü basın toplantısının ardından, Cumhurbaşkanı adaylığı kisvesine bürünen İmamoğlu’na parti içindeki rakiplerinin nasıl yorum getirip ne diyeceği önümüzdeki günlerde açıklığa kavuşacak bir muammadır. Ekrem İmamoğlu, sade bir vatandaş olarak meydana çıkmalı ve Cumhurbaşkanı adayı olmak için gerekli adımları atmalı. Kendine güveniyorsa, 100 bin kişinin imzasıyla Cumhurbaşkanı adayı olabilecektir. İBB Başkanlwığı’ndan istifa ederek belediye hizmetlerinin aksamasının önüne geçmelidir. (27 Ocak 2025)” Bu açıklamayla Bahçeli, Erdoğan’ın karşısına rakip olarak İmamoğlu’nu görmek istediklerini üstü kapalı bir şekilde açıklamış oldu. Bu noktada Tayyip Erdoğan da AKP İstanbul 8. Olağan İl Kongresi’nde, “Neymiş, Bizim 23 yılda yapamadığımızı onlar 5 yılda yapmışlar. Böyle bir şey gördünüz mü, var mı bu tür konutlar? Ey Ekrem Efendi, sen bunları delillendir, ispat et bak bakalım Erdoğan ne yapıyor. Bizim icraatımızın ulaştığı yerlere senin hayallerin bile ulaşamaz Ekrem (7 Şubat 2025)” sözleriyle ilk kez hedef aldı. Cumhur İttifakı bir yandan Ekrem İmamoğlu’nu “rakibi” olarak gördüğünü açıkladı diğer taraftan İmamoğlu soruşturmalarıyla kuşatma devam etti. Sorumuza hala yanıt alamadık değil mi? “Erdoğan, eğer İmamoğlu siyaseten saf dışı kalırsa neden karşısına kazanacağı iddia edilen Mansur Yavaş’ın çıkmasını ister?” Bu konuda Ankara koridorlarında konuşulanlara kulak kabarttım: “İktidarın oyun planını anlayabilen yok. Evet bir gerçek Ekrem Başkan’ın yargı eliyle siyaset dışı bırakılmak istendiği görülüyor. Ancak olası rakibi Mansur Yavaş’la ilgili nasıl bir kurgu içindeler? Yavaş’ın önünün açıldığına dair bir kanıt yok! Sonuçta Ankara Belediyesi de her gün müfettişler tarafından inceleniyor, SGK borçları üzerinden belediye bütçesine önemli darbe vuruldu. Eğer Ekrem Başkan’ın önü kapanırsa heybeden Yavaş için ne çıkacak? Bunu kimse bilmiyor? Ama bildiğimiz; iktidar için muhalefetin parçalı görüntü vermesi işlerine geliyor. Mansur Başkan da yarışta ve CHP içinde bir ‘kaos’ varmış algısı seçmen üzerinden etkili olabilir iktidara göre. ‘Kendi içlerinde birlik olamayanlar ülkeyi nasıl yönetecek?’ kampanyası da el altından yapılıyor.” Bu arada SONAR’ın son anketini de eklemekte fayda var. Hakan Bayrakçı’nın şirketi sadece VIP üyelere yaptığı özel araştırmasında “Bu Pazar bir cumhurbaşkanlığı seçimi olsa kimin kazanmasını istersiniz?” sorusuna yanıt aramış: Tayyip Erdoğan yüzde 36.4, Ekrem İmamoğlu yüzde 31.7, Mansur Yavaş yüzde 15.2, Selahattin Demirtaş yüzde 5, Ümit Özdağ yüzde 2.9, Hakan Fidan yüzde 2.5, Devlet Bahçeli yüzde 2.1 ve diğer yüzde 4.3. Ancak bence anketin en çarpıcı yanıtlarından biri de “Erdoğan’ın ‘Şayet gerekli çağrı yapılır, terör örgütü ve bağlantılı yapılarda gereken adımları atarsa kazanan Türküyle Kürdüyle tüm Türkiye olacaktır’ açıklamasını destekliyor musunuz” sorusuna verilen yanıt. Yüzde 54.4’ü desteklediğini, yüzde 36.4’ü de desteklemediğini söylemiş.",https://www.nefes.com.tr/yazarlar/aytunc-erkin/erdogan-icin-hangisi-daha-zorlu-rakip-21556
Aytunç Erkin,Hiç/Güvenmiyorum: Yüzde 74.6,11 Mart 2025 06:00,"GENAR Türkiye Raporu Şubat 2025 sayısı, Türkiye ekonomisinin mevcut durumunu ve geleceğine dair beklentileri analiz ederek ekonomi yönetimine duyulan güven, enflasyon beklentileri ve döviz kuru tahminleri gibi önemli ekonomik konuları detaylı bir şekilde ele almaktadır. Araştırma sonuçları, ekonomi yönetimine duyulan güvenin bir önceki aya göre azaldığını göstermektedir.” Önümde 180 sayfalık araştırma duruyor. Yedi bölümden oluşan araştırmayı iktidara yakınlığıyla bilinen GENAR Araştırma yapmış. “GENAR Türkiye Raporu”nun üçüncü bölümü “Ekonomi: Beklentiler, Duvarlar ve Rakamlar” ve raporu Prof. Dr. Rasim Özcan hazırlamış. Rapordan okuyalım: “GENAR Türkiye Raporu’nun bu sayısı, ekonomi yönetimine güven konusunun yanında ABD Doları kurunun yıl sonu seviyesini ve yıl sonu enflasyon beklentilerini konu edinmiştir. Kamuoyunun bu konu başlıklarındaki düşünce ve beklentilerini ortaya çıkarmak amacıyla araştırma katılımcılarına ekonomi yönetimine duydukları güvenin düzeyi sorulmuştur. Enflasyonla mücadele yolunda ekonomi yönetimine güven konusu daha da önemli bir hâl almıştır. Bu yüzden ‘Ekonomi yönetimine güven duyuyor musunuz?’ sorusu bu sayıda da araştırma katılımcılarına yöneltilmiştir. “Ortalama skor seviyeleri göz önüne alındığında şubat ayı ortalama skoru, katılımcılarının görüşlerinde bir miktar erozyona işaret etmektedir. ‘Hiç güvenmiyorum’ diyenlerin oranı bir önceki ayki seviyesi yüzde 34.6’dan şubat ayında yüzde 36.3’e çıkmıştır. Bir önceki ay yüzde 32.6 gerçekleşen ‘Güvenmiyorum’ düşüncesinde olanların oranı da yüzde 38.3’e yükselmiştir. ‘Ne güveniyorum/Ne güvenmiyorum’ diyenlerin oranı, bir önceki ay yüzde 13.7 seviyesinden şubat ayında yüzde 9.9 seviyesine gerilemiştir. ‘Güveniyorum’ diyenlerin oranı da benzer şekilde yüzde 13.5 seviyesine gerilemiştir. ‘Çok güveniyorum’ diyenlerin oranı da yüzde 2 seviyesine gerilemiştir.” Şimdi de ekonomi yönetimine duyulan güvende gerilemenin nedenine bakalım. Rapor diyor ki: “Enflasyon, birçok ekonomik ve sosyal olguyu etkilediğinden özellikle son yıllarda ekonomi yönetiminin ve toplumun en fazla ilgilendiği konuların başında gelmektedir. Enflasyonun istenen seviyelere indirilmesinde beklentilerin yönetilmesi en önemli parametrelerden biridir. Bu sonuçlar, şubat ayında katılımcıların ekonomi yönetimine güvenlerinde bozulmaya işaret etmektedir. Görüşlerdeki bu bozulmanın sebepleri arasında belki de en önemlisi, Ocak 2025 enflasyon rakamlarının beklenenden yüksek gelmiş olması olabilir.” “Bu noktadan hareketle Ocak 2025 enflasyon oranının da beklenenden daha yüksek çıkmasının yanında Türkiye Cumhuriyet Merkez Bankası’nın yıl sonu enflasyon hedefini yüzde 21’den yüzde 24’e çıkarmış olmasının yıl sonu enflasyon hedefine dair beklentileri nasıl etkilediği katılımcılara sorulmuştur. Katılımcıların yüzde 16.1’i yıl sonu enflasyon beklentilerinin T.C. Merkez Bankası’nın tahmini olan yüzde 24’ten daha düşük bir oranda olduğunu belirtmişlerdir. Katılımcıların yüzde 9.6’sı ise yıl sonu enflasyonun hedeflenen seviyede gerçekleşeceği görüşünde olduklarını bildirmişlerdir. ‘Hedeften biraz yüksek olur’ diyenlerin oranının yüzde 26.4 olduğu gözlenmektedir. ‘Hedeften çok yüksek olur’ diyenlerin oranı yüzde 47.9 gibi yüksek bir seviyede gerçekleşmiştir. “Hedeften çok uzaklaşılacağını düşünenlerin oranının yüksek olması enflasyonla mücadelede beklenti yönetiminde henüz istenen seviyenin oluşmadığını göstermektedir.” GENAR Araştırma’nın Yönetim Kurulu Başkanı İhsan Aktaş’ın hazırladığı “Türkiye Siyaseti” başlıklı bölümde soru şu: “Siyasetnamelere konu olacak bir soru soralım. İstanbul Büyükşehir Başkanı Ekrem İmamoğlu, geleceğin Cumhurbaşkanı olabilmek için onca çaba ortaya koyarken neden Ankara Büyükşehir Belediye Başkanı Mansur Yavaş’ın oyları yükselmeye devam ediyor?” Aktaş’ın verdiği yanıt ve rakamlara bakalım: “CHP’de Cumhurbaşkanı adayı kim olsun sorusunun karşılığı Yavaş yüzde 36.7, İmamoğlu yüzde 27 şeklinde. Yavaş, CHP tabanının daha çok benimsediği bir aday. İmamoğlu ise AK Parti ile daha çok polemiğe giren, sürekli kendisini siyasal ortamın kesif tartışmalarının bir parçası hâline getiren bir isim olarak öne çıkıyor. Yavaş’ın Ankara’da aldığı oy oranı rakibi İmamoğlu’na göre daha yüksek olmasına rağmen Yavaş, İmamoğlu’na göre daha az gündem oluyor, çünkü tartışmalara, polemiklere daha az giriyor. Yavaş’ın başarılı görünen iletişim tarzının siyasal iletişimin ders konularından birisi olması gerektiğini düşünüyorum.” Anket böyle… Ancak soru şu: İmamoğlu’nun geçen hafta sonu İzmir’de başlattığı adaylık yürüyüşü ve yargı hamleleri önümüzdeki ay anket sonuçlarını nasıl etkileyecek?",https://www.nefes.com.tr/yazarlar/aytunc-erkin/hicguvenmiyorum-yuzde-746-20847
Aytunç Erkin,Bahçeli’nin kodları,03 Nisan 2025 06:00,"Anayasa’nın 66’ncı maddesini hatırlatayım: “Türk Devletine vatandaşlık bağı ile bağlı olan herkes Türk’tür. Türk babanın veya Türk ananın çocuğu Türk’tür. (Son cümle mülga: 3.10.2001- 4709/23 md.) Vatandaşlık, kanunun gösterdiği şartlarla kazanılır ve ancak kanunda belirtilen hallerde kaybedilir.” Neden, Anayasa 66’yla başladım? MHP lideri Devlet Bahçeli’nin TÜRKGÜN Gazetesi’nde üç gün üst üste kaleme aldığı tespitleri tartışılıyor. Bu noktada, 31 Mart’ta gazetede yayımlanan “Yeni bir toplumsal hayat ve yeni bir Türkiye için: Tarihi çağrı” başlıklı ilk bölümde bazı cümleler dikkatimi çekti. Bahçeli dedi ki: “Vatandaş olmanın imkanlarından yararlanmanın, yükümlülüklerini yerine getirmenin, ülkemizin zenginliklerinden istifade etmenin erdemine sahip etnik kökeni, dini ve mezhebi, ideolojik aidiyeti, siyasi görüşü ne olursa olsun ‘bu vatan benim, bu bayrak hepimizin, bu devlet benim’ diyen ve bu değerlere yan gözle bakanlara tavır alabilen herkes baş tacıdır, can beraberimizdir. Türkiye Cumhuriyeti’ne vatandaşlık bağı ile bağlı olan herkes, eşit hak ve yükümlülüklere sahiptir.” Bahçeli’nin “vatandaşlık tanımını” yaptığı bu bölüm kafaları karıştırdı diyebiliriz. Çünkü; yeni bir tanım ve bu tanımı yapan MHP lideri: “Türkiye Cumhuriyeti’ne vatandaşlık bağı ile bağlı olan herkes, eşit hak ve yükümlülüklere sahiptir.” Bu cümle acaba 66’ncı maddede bir değişikliğin işareti mi? İki yıl önce DEVA lideri Ali Babacan’ın “Herkesin kendini bu ülkenin eşit ve özgür vatandaşı hissetmesi, güçlü bir vatandaşlık anlayışının hakim kılınmasıyla mümkündür (2 Ocak 2023)” açıklamasına en sert tepkiyi gösteren yine Bahçeli olmuştu: “DEVA’nın başkanını, Türklüğün nesi ve neresi rahatsız etmektedir. Türklüğü anayasadan çıkarmayı cesedimizi çiğnemeden nasıl başaracaktır? Buna nasıl kalkışılacaktır. Zillet ittifakının her bir ortağı aynı görüşte midir? (11 Ocak 2023)” Bir tarih daha var. 4 Mayıs 2021 MHP Genel Başkanı Devlet Bahçeli, “Türkiye Cumhuriyeti’nin kuruluşunun 100. yıldönümünde yeni anayasa” vizyonuyla 100 maddelik anayasa önerisi hazırladıklarını açıklamıştı. Bahçeli’nin sistemle ilgili ‘eleştirileri’ dikkat çekiciydi. MHP’nin önerisine göre… Yürütme organı “Başkan” ve “İdare” şeklinde iki başlık altında düzenleniyor. Başkanlık Sistemi, yeni anayasa bütünlüğü içinde “kurumsal yapıya” kavuşturularak, Cumhurbaşkanı ile birlikte iki Cumhurbaşkanı Yardımcısının seçilmesi öngörülüyor. Başkanlık kabinesi anayasal statüye dahil edilirken, Başkanlık Hükümet Programı’nın Meclise sunulması yöntemi getiriliyor. Başkanlık kararnameleri ile kanunların yetki alanları çatışmayacak şekilde düzenleniyor. Türkiye Büyük Millet Meclisi’nin (TBMM), yüz yıl önce kuruluş felsefesinde var olan “Milli birliği sağlama” misyonunu güçlendirme amacıyla TBMM Başkanı’na “tarafsız konumuyla” milli uzlaşmanın sağlanmasında ve siyasi krizlerin çözümünde arabuluculuk işlevi yükleniyor. TBMM’nin yetkileri; kanun yapımında, anlaşmaların onaylanmasında ve sona erdirilmesinde, bütçenin kabul edilmesinde, anayasal kurum ve kuruluşlara üye seçmede, meclis soruşturması açılmasında güçlendiriliyor. Bahçeli’nin TÜRKGÜN röportajında, “Bu kapsamda; devletimizin kuruluş ilkelerini, Cumhuriyetin temel niteliklerini koruyan, çatısının başkanlık sisteminin ana ilkelerince örüldüğü, milli ve katılımcı, kapsayıcı demokratik yeni bir anayasa ile darbe kalıntıları tamamen temizlenebilecektir” cümleleri de “100 maddelik anayasa” önerisiyle örtüşüyor. Şimdi gelelim önümüzdeki “Anayasa” sürecine. Önümüzdeki dönemde ittifakların farklılaşacağını düşünenlerdenim. 14-28 Mayıs 2023 seçimleri ve ardından 31 Mart yerel seçimlerinde DEM Parti’nin (HDP) muhalefet bloğunda olduğunu biliyoruz. Ancak… 1 Ekim 2024’te MHP liderinin “tokalaşmayla” başlattığı süreç ve sonrasında yaşananları okuduğumuzda, DEM’in bir AKP-MHP ittifakına dahil olmasa bile muhalefetten kendisini ayrıştıracağı anlaşılıyor. Bu da akla şu soruyu getiriyor: “Yüzde 50 artı 1’den vazgeçilerek, seçimde en yüksek oyu alan cumhurbaşkanı olur”a mı doğru yol alınacak? Hatırlayın: Cumhurbaşkanı Erdoğan, Almanya dönüşünde herkesi şaşırtan şu açıklamayı yapmıştı: “50+1 şartının değişmesi konusunda aynı fikirdeyim, isabetli olur. Çoğunluğu alan adayın seçilmesi usulüne geçilmesi halinde Cumhurbaşkanlığı seçimi de seri olur, uğraştırmaz ve yanlış yollara da sevk etmez. Mevcutta 50+1 mecburiyeti partileri yanlış yollara sevk ediyor. Kimin eli, kimin cebinde belli değil. Yok altılı, yok on altılı masa… Bundan sonra kim bilir daha neler çıkar? Ama oy sayısı itibarıyla ‘en fazla oyu alan aday seçilir’ denildiği zaman seçim hızlıca tamamlanır.” Evet… Pazar günü yapılacak CHP Olağanüstü Kurultay’ından sonra siyaset ve iklim değişecek.",https://www.nefes.com.tr/yazarlar/aytunc-erkin/bahcelinin-kodlari-25704
Aytunç Erkin,Murat ve Timur’un deştiği “kirli çark”,11 Nisan 2025 06:00,"Tarih 11 Mart 2025. “Payfix şirketinin yazılımsal altyapısını bahis sitelerine ödeme aracı olarak kullanarak para nakline aracılık ettiği düşünülüyor. Bunun için de yeterli şüphenin oluştuğu belirtilmiş. Bu iddiaları sormak için Erkan Kork ile iletişim kurdum. Kendisi yüz yüze konuşmak istediğini ifade etti. Kayıt alma şartı, bir gazeteci meslektaşımın şahitlik yapması ve görüşmenin halka açık bir kafede yapılması koşuluyla buluşmayı kabul ettim. Gazeteci meslektaşım ile birlikte Erkan Kork ve basın danışmanı ile bir araya geldik. Görüşmede, iddianamede ve MASAK raporlarında yer alan bilgileri sordum. Kendisi, 2017 yılında ByLock şüphesiyle gözaltına alındığını, daha sonra serbest bırakıldığını ve hakkında takipsizlik kararı verildiğini ifade etti. Ancak el konulan dijital materyallerinin teslim edilmediğini ve dört yıl sonra yeni bir soruşturma açıldığını belirtti. Bu süreçte, sözde elde edilen dijital materyallerin aleyhine kullanıldığını ve bunun hukuksuz olduğunu öne sürdü. İddianamenin düzenlendiğini, ancak mahkemeler arasındaki yetki kargaşası nedeniyle yalnızca bir duruşmanın yapılabildiğini dile getirdi. Ayrıca yasadışı bahis firmaları veya bu firmaların adamları tarafından sistematik olarak tehdit edildiğini, bu tehditleri düzenli olarak savcılıklara bildirdiğini belirtti. Kendisi hakkında bir kişinin kumpas kurmaya çalıştığını, bu kişi hakkında tespit yaptırdığını ve suç duyurusunda bulunduğunu ifade etti. MASAK’ın yaptığı tespitlerin çoğunun aslında kendileri tarafından yapılıp bildirildiğini iddia etti. Her gün yüzlerce yasadışı bahis sitesini savcılıklara ve BTK’ye bildirdiğini gösteren belgeler sundu. Ayrıca yasadışı bahis firmaları tarafından tehdit edildiğini ve Hazine ve Maliye Bakanlığı müfettişlerinin kendilerini teftiş ettiğini belirtti. Ailesinin ne iş yaptığını ve sermaye kaynağını sorduğumda net bir cevap alamadım; yalnızca varlıklı bir aileden geldiğini ifade etti. Nefes Mücevherat’tan bozdurulan altınların annesine ait ziynet eşyaları olduğunu söyledi. Banka alımı sırasında aile ziynet eşyalarını bozdurduklarını, ancak Flash TV’yi nasıl satın aldıklarının ayrı bir konu olduğunu belirtti. Haber yapacağımı söylediğimde, Bankacılık Kanunu’nu göz önünde bulundurmam gerektiğini birkaç kez vurguladı. Kendisine bir kumpas kurulduğunu, bunun ortaya çıkacağını belirtti. Sonuç olarak son dört yazımda da milyarlarca liralık yasadışı sanal bahis parasının döndüğü sistemi okudunuz. Savcılık makamı bunun başrol oyuncusunun Payfix firması olduğunu düşünüyor. Binlerce hesap, on binlerce işlem, milyarlarca doları da MASAK raporu aktarıyor. İddiaları ve açıklamaları aktardım, bu soruşturmayı, davayı ve gelişmeleri gün gün takip edip kamuoyuna aktaracağım.(Murat Ağırel/Cumhuriyet Gazetesi/11 Mart 2025)” Dün gazeteci dostlarım Murat Ağırel ve Timur Soykan şafak vakti gözaltına alındı. Ağırel ve Soykan’ın “tehdit ve şantaj” suçlamasıyla gözaltına alındığı belirtilirken, konunun detaylarına dair Başsavcılık’tan şu açıklama yapıldı: “İstanbul Cumhuriyet Başsavcılığınca 7258 sayılı yasaya muhalefet ve suçtan kaynaklanan malvarlığı değerlerini aklama suçları yönünden yürütülen soruşturmada, şüpheli sıfatıyla yer alan şahısların FLAŞ HABER TV isimli televizyon kanalının devri ve satın alınması hususunda Murat AĞIREL ve Timur SOYAKAN isimli şahısların kendilerine tehdit ve şantajda bulundukları yönünde davacı ve şikayetçi olmaları üzerine ilgili şahıslar hakkında isnat edilen eylemlerle alakalı olarak TCK’nın 106/1(Tehdit) ve 107/1(Şantaj) Suçları kapsamında Soruşturma başlatılmış, şüpheliler hakkında gözaltı, arama-el koyma işlemleri ile soruşturma devam etmektedir.” İki gazeteciden şikayetçi olan isimse geçen ocak ayında Flash Haber TV’yi satın alan, geçen ay yasa dışı bahis soruşturması kapsamında tutuklanan Erkan Kork. Yazımın girişinde Cumhuriyet yazarı Murat Ağırel’in 11 Mart günkü yazısının bir bölümünü aktardım. Ağırel, Timur’la beraber bir mekanda Erkan Kork’la yaptığı görüşmeyi anlatmış. Soruyla devam edelim: Erkan Kork, Flash Haber’i ne zaman satın aldı? 10 Ocak 2025’te. Peki Murat ve Timur’la ne zaman görüştü? 27 Şubat 2025! Neden bu soruları yönelttim? Çünkü; Kork’un, suç duyurusu dilekçesinde savcılığa verdiği ifadede gazeteciler Murat Ağırel ve Timur Soykan’ın, Flash Haber’in satın alınması sürecine ilişkin kendisiyle röportaj yapmak istediklerini, yaptıkları görüşmede kendisini geri adım attırmayı çalıştıklarını iddia etti de ondan. Çelişki şu: Kork zaten kanalı almış ve 1 ay 17 gündür de transferlerini yapmış, kanal faaliyetlerini sürdürüyor. Murat ve Timur neden ve nasıl kanalın sahibine geri adım attıracak? İlginç olan bir diğer durum da Erkan Kork’un tutuklandıktan sonra ek ifade vermesi. 7 Nisan’da verdiği ifadede Ekrem İmamoğlu ve Flash TV’yi kendinden önce almak isteyen Halk TV’nin sahibi Cafer Mahiroğlu’nun kanalı almaya çalıştıklarını anlatıyor. Oradan da Murat ve Timur’un kendisini “tehdit” ettiğini iddia ediyor. Yine biz biliyoruz ki; Ağırel “yasa dışı bahis” üzerine şubat ayında “Kirli Çark” isimli kitap yayımlamış ve bu konuyla ilgili 8-9-10-11 Mart’ta dört gün boyunca Erkan Kork ve “çalışmaları” hakkında yazılar kaleme almış, bu yazılardan üç gün sonra da gözaltına alınmış ve tutuklanmış. Yani nereden baksan tutarsızlık!",https://www.nefes.com.tr/yazarlar/aytunc-erkin/murat-ve-timurun-destigi-kirli-cark-27412
Aytunç Erkin,CHP adayını neden erkenden açıklayacak?,06 Şubat 2025 06:00,"CHP’de ön seçimle cumhurbaşkanı adayı belirlenmeli tartışmasında tarafların açıklamalarını biliyorsunuz. Yine de hatırlatayım: CHP lideri Özgür Özel, önceki gün grup toplantısında, “Erken seçim adayı, erken belirlenir. Erkenden yola çıkacağız. (4 Şubat 2025)” dedi. İstanbul Büyükşehir Belediye Başkanı Ekrem İmamoğlu da şu cümleleri kurdu: “Şu anda partimizin eğilimi tarihidir. İlk kez halk kendi partisinin adayını seçme eğilimi içerisinde. Mansur Yavaş başkanımızın görüşü farklı olur. Bunlar parti içerisindeki meselelerdir. Yavaş’la en doğruyu buluruz. (4 Şubat 2025)” Ankara Büyükşehir Belediye Başkanı Mansur Yavaş da dedi ki: “Aday belirlemek için çok erken. Seçim tarihi belli değil, o zamana kadar Türkiye’de şartlar, her şey değişir. Öncelik olarak ekonomik sıkıntı varken, toplumun bununla uğraşmaması kanaatindeyim. Adayların birbirinin enerjisini yormaması gerektiğini düşünüyorum. (2 Şubat 2025)” Bu arada Özgür Özel’le Mansur Yavaş arasında da üç görüşmenin gerçekleştiğini (23 Ocak, 30 Ocak ve 3 Şubat) notlarımıza ekleyelim. Son görüşme CHP Genel Merkezi’nde 3 Şubat akşamı yaşandı. İddialara göre Yavaş, deprem bölgesinde yapılan çalışmalarla ilgili bazı bilgiler verdi, konu ön seçime geldi ve iki taraf da durdukları noktayı bir kez daha yineledi. Peki CHP adayını neden “erken” belirliyor? CHP üst yönetiminin bakış açısını Ankara koridorlarında gezerken öğrendim. Diyorlar ki: “2.5 yıl öncesinden programıyla, çalışma arkadaşlarıyla halka umut veren bir isim çıksın ve halkı ikna etsin. Bu İmamoğlu da olabilir Yavaş da.” Sonra son anket çalışmalarına baktım. İlk örnek Metropoll Araştırma şirketinin ocak ayı araştırmasından. “Ekonomiyi Kim Daha İyi Yönetir?” sorusuna, hayat pahalılığının insanları boğduğu ortamda dahi iktidar diyenler yüzde 30. Muhalefet diyenler ise yüzde 27. Bu anketi değerlendiren CHP’liler “Yani, ‘halk zorda, darda’ demek yetmiyor. Yol haritası, çözüm önerileri gerekiyor” yorumunu yapıyor. Araştırmada bu eşiğin yani “ekonomiyi kim daha iyi yönetir?” sorusuna verilen yanıttaki eşiğin 2021’den beri aşılamadığı, muhalefetin 1 puan bile artmadığına dikkat çekiliyor. Yine Metropoll’ün bir başka sorusu şöyle: “Muhalefet ülkeyi yönetmeye hazır mı?” Yanıtların yüzde 62.7’si “hayır” diyor. CHP seçmeninde de bu oran yüzde 57. Çok yüksek bir güvensizlik teması ortada duruyor. Bu anket üzerinden değerlendirme yapan CHP’liler “Aday belirlensin ve yola önceden çıkılsın, güvensizlik ortadan kalksın” değerlendirmesi yapıyor. Bir dostum başka bir anket örneğini daha iletti. Özdemir Araştırma’nın 7-11 Ocak tarihleri arasında yaptığı araştırmada soru şu: “Türkiye’nin sorunlarını hangi partinin çözeceğine inanıyorsunuz?” Yanıtına bakalım: Vatandaşların yarısı (yüzde 51.4) Türkiye’nin sorunlarını çözme noktasında hiçbir partiye inanmamaktadır. Yüzde 19.2’si Türkiye’nin sorunlarını çözmede AKP’nin daha başarılı olacağını düşünürken, CHP’nin başarılı olacağını düşünenlerin oranı ise yüzde 16.7’dir.” CHP genel merkezine yakın bir isim bu anket üzerinden şu değerlendirmeyi yaptı: “Bu bize ikna edilmesi gereken çok büyük bir kitle olduğunu söylüyor. Bu iknayı yapacak kişi de kuşkusuz CHP adayı olacaktır. Yani adayın bir an evvel açıklanması, adayın hazırlanıp, kamuoyunu ikna etmesi açısından önünde zor ve uzun zaman alacak bir dönem olduğunu gösteriyor. Böyle 1 ay 2 ay kala projelerimle yola çıkarım diyen hüsrana uğrayacaktır. Bu isim Ekrem İmamoğlu da olabilir Mansur Yavaş da.” Anketten bir not daha: Özdemir Araştırma’nın yaptığı ankette “Tayyip Erdoğan ve Mansur Yavaş’ın gireceği bir Cumhurbaşkanlığı seçiminde oy dağılımı” şöyle: Tayyip Erdoğan 38.4, Mansur Yavaş 47.5, Oy kullanmam 12.4, Söylemek istemiyorum 1.6… Yine aynı ankette “Tayyip Erdoğan ve Ekrem İmamoğlu’nun gireceği bir Cumhurbaşkanlığı seçiminde oy dağılımı” şöyle: Tayyip Erdoğan 39.9, Ekrem İmamoğlu 45.7, Oy kullanmam 12.7, Söylemek istemiyorum 1.6. SONUÇ: Dün… Ankara’da CHP koridorlarını yakından takip eden bir isimle konuştum: “Artık ok yaydan çıktı. Nisan ayının sonunda aday belli olur. Ancak üç isim Özgür Özel, Ekrem İmamoğlu ve Mansur Yavaş’ın 9 Şubat’ta yapacağı iddia edilen zirve ve oradaki uzlaşı çok önemli. Keşke bu ön seçim formülü kamuoyuna deklare edilmeden planlansaydı da yola öyle çıkılsaydı. Çünkü; İmamoğlu ve Yavaş’ın oy alacağı sosyolojik tabanlar birbirinden farklı ve bu isimlerin ortaklaşması şart.”",https://www.nefes.com.tr/yazarlar/aytunc-erkin/chp-adayini-neden-erkenden-aciklayacak-13386
Aytunç Erkin,TÜSİAD’ın cumhurbaşkanı adayı mı öfkelendirdi?,21 Şubat 2025 06:00,"TÜSİAD Yüksek İstişare Kurulu (YİK) Başkanı Ömer Aras’ın tartışma yaratan konuşmasına bakalım: “Seçilmiş belediye başkanları görevden alınıyor, yerlerine kayyım atanıyor. Bir siyasi parti lideri hakkında önce soruşturma başlatılıyor, sonra farklı bir nedenle tutuklanıyor. “Birçok sanatçının menajerliğini yapan bir iş kadını hakkında önce soruşturma başlatılıyor, sonra farklı bir nedenle tutuklanıyor. “Bir büyükşehir belediye başkanı hakkında, yaptığı konuşmalar nedeniyle basın toplantısından dakikalar sonra soruşturmalar açılıyor. “Bilirkişi görüşmesini yayınlayan gazeteciler gözaltına alınıyor, genel yayın yönetmeni tutuklanıyor…” TÜSİAD yöneticileri hakkında başlatılan soruşturma ve sonrasında Başkan Orhan Turan ve Ömer Aras için konulan yurt dışı yasağı sürecini takip ettiniz. Peki iktidarı ne/neden öfkelendirdi? Ankara koridorlarında konuşulan şu: “TÜSİAD önümüzdeki cumhurbaşkanlığı seçimleriyle ilgili tarafını açığa vurdu ve Ekrem İmamoğlu’ndan yana inisiyatif aldı.” Aras’ın konuşmasının özellikle İmamoğlu’nu ilgilendiren bölümüne dikkat çekiliyor ve “Bir büyükşehir belediye başkanı hakkında…” diye başlayan o cümlelerin altı çiziliyor. Diğer tespitlerin de “muhalefetin” öne çıkardığı hususlar olduğuna dikkat çekiliyor. Aslında uzun zamandır Ankara’da konuşulan “Ekrem İmamoğlu’na uluslararası sermaye ve içerideki kadrolarının” verdiği destek. Bu iddiayı destekleyen de Cumhurbaşkanı Tayyip Erdoğan’ın önceki gün grup toplantısında yaptığı konuşma: “TÜSİAD yönetiminin açıklamaları sonrasında emre amade uşak misali sıraya dizilen muhalefet figürlerini nazarı dikkate almıyoruz. Kraldan çok kralcı davrananların ederi, onlara sahiplerinin biçtiği değer kadardır. Kuklalarla işimiz olmaz, bizim muhatabımız kuklacılardır. (…) Nitekim bu kuruluşun darbeciler, cuntacılar, emperyalistler ve onların etki ajanlarının safında ülkemize ve milletimize karşı sergilediği üstenci, faşizan, nobran tavırlar toplumsal hafıza kayıtlarımızda mahfuzdur. (…) Türkiye’nin terör örgütleriyle iltisaklı veya yolsuzluk batağına saplanmış, kendi ayıbını örtmek için sağa-sola taşan muhterislere teslim olmasını istiyorsanız bilin ki böyle bir şey asla gerçekleşmeyecek.” Burada sorun şu: TÜSİAD sadece ekonomik bir kuruluş değil. Hayata ekonomi-politik baktığınızda TÜSİAD’ın da nerede ve nasıl durduğunu anlarsınız. 12 Mart 1971 muhtırasından hemen sonra “sola” karşı kurulmuş, 13 Mayıs 1979’da seçilmiş lider Bülent Ecevit hükümetine ‘muhtıra’ veren, NATO’cu 12 Eylül darbesini destekleyen, 1980 sonrası Reagan-Thatcher-Özal çizgisini savunan bir kuruluştan bahsediyorum. Ama TÜSİAD’ın yaptığı politik açıklamaya politik yanıt vermek dururken neden “yargı gücünü” kullanıyorsunuz? O zaman da TÜSİAD’ın 42 sayfalık “Perspektif 2025 Dönüşüm ve Gelecek İçin Yol Haritası/Öneriler” broşüründe 20 ayrı yerde yapılan “hukuk” vurgusunu haklı çıkarıyorsunuz. Broşürün birinci bölümünde yazanlara bakalım: “Hukukun üstünlüğü ve demokratik değerlerde yaşanan eksiklikler, toplumsal güveni ve ekonomik istikrarı zayıflatıyor. Hukuka güvenin azalması, yatırım ortamını olumsuz etkiliyor ve bireylerin temel hak ve özgürlüklerine yönelik belirsizlikler yaratıyor. Hukukun üstünlüğünü güçlendiren, adalete güveni artıran ve demokratik katılımı teşvik eden bir yönetim anlayışı, hem toplumsal barışı hem de ekonomik gelişimi destekleyecektir.” SON NOT: 13 Mayıs 1979… Sivil toplum kuruşu olan TÜSİAD, Bülent Ecevit Hükümeti’ni düşürmek için gazetelere tam sayfa ilan ermişti. “Ekonomide gerçekçi çıkış yolu” başlıklı ilanla ilgili ekonomist ve Ecevit’in yakın çalışma arkadaşı Bilsay Kuruç, “TÜSİAD’ın hazırladığı” bildirinin arkasındaki isimle ilgili şu iddia da bulunmuştu: “Ben kimin hazırladığını o zaman merak ettim, tabii herkes merak ediyordu. Başbakanın eşi beni aradı bir vesileyle, yani Rahşan Hanım aradı. Onun ifadesiyle ‘Turgut Özal hazırlamış bunu’ dedi. Turgut Özal, o zaman MESS diye bir kuruluş vardı, onun genel sekreteriydi yanılmıyorsam, o hazırlamış. (2 Mayıs 2012’de kurulan TBMM Darbe ve Muhtıraları Araştırma Komisyonu’nun tutanaklarından.)” SORU ŞU: O zaman hep “Turgut Özal çizgisinden gidiyoruz” diyen AKP buna ne diyecek?",https://www.nefes.com.tr/yazarlar/aytunc-erkin/tusiadin-cumhurbaskani-adayi-mi-ofkelendirdi-16888
Aytunç Erkin,Tatvan- Bursa-Ankara üçgeninde dönen ifade,11 Şubat 2025 05:50,"Ankara Cumhuriyet Başsavcılığı’nın açıklamasından bir bölümle başlayalım: “Ankara’da gerçekleşen Cumhuriyet Halk Partisi Kurultayında ‘kurultay günü para karşılı oy kullandırıldığı’ şeklinde Bursa Cumhuriyet Başsavcılığı’na yapılan ihbar üzerine yetkisizlik kararıyla evrakın yetki itibariyle Ankara Cumhuriyet Başsavcılığımıza gönderilmesini müteakip Başsavcılığımızca 2024 yılı Ocak ayında soruşturma başlatılmıştır.” “Para karşılığı oy” iddiasını açalım. Erkan Çakır… CHP’nin 4-5 Kasım 2023’te gerçekleşen ve Özgür Özel’in genel başkan seçildiği 38. Olağan Kurultay hakkında, kurultaydan sonra iddialarda bulundu. CHP eski Muş Gençlik Kolları Başkanı Erkan Çakır özellikle bazı delegelerin “satın alındığına” dair röportajlar vermeye başladı, sosyal medya hesaplarından da paylaşımlar yaptı. Tarih 19 Kasım 2023. Sabah Gazetesi’nde Erkan Çakır’la bir röportaj yapıldı. Röportajın başlığı ve içeriğine bakalım: “CHP’deki delege borsasının perde arkası: Boş gelen dolu çantayla çıktı… Eski CHP Muş Gençlik Kolları Başkanı Erkan Çakır, parayla delege satın alma yarışını gün yüzüne çıkardı. Delege borsasını İstanbul İl Başkanı Özgür Çelik’in yönettiğini söyleyen Çakır, Kılıçdaroğlu’na imza verenleri Özgür Çelik ile görüştürdüğünü paylaştı. Kurultay öncesi Ankara’da bir otelde CHP Bursa İl Başkanı Nihat Yeşiltaş’ın, Özgür Çelik ile görüştüğünü söyleyen Çakır, ‘İl Başkanı içeri girdiğinde morali bozuktu, çıkarken yüzü gülüyordu. Gözlerinde dolar işareti gördüm. Eli boş girdi, çantayla çıktı’ dedi.” Röportajdaki kritik bilgi de şuydu: “Ben değişimin içindeydim. Beklediğim bir belge var. Bu belge de elimde olduktan sonra eğer Kılıçdaroğlu harekete geçer, ‘Yüksek Seçim Kurulu’na itirazda bulunacağız, sen de şahitsin’ derse ben varım. Elimde bir belge var. Ben o belgeyi çıkıp paylaşırsam seçime yakın bırak İstanbul, Ankara’yı CHP İzmir’i bile kazanamaz.” Bu röportaj ve sosyal medya paylaşımının ardından neler yaşandı? Tarih 20 Kasım 2023. CHP Bursa İl Başkanı Nihat Yeşiltaş, Bursa Cumhuriyet Başsavcılığı’na “iftira” dediği paylaşımlar için Erkan Çakır hakkında suç duyurusunda bulundu. Konu yargıya taşındı. Yeşiltaş suç duyurusunda dedi ki: “Şüpheli Erkan Çakır isimli şahıs, erknckr49 kullanıcı adlı Twitter hesabından (Nihat Yeşiltaş’ın kurultay günü para karşılığı delege sattığını, bu konuda elinde kayda alınmış video olduğunu, inkar edilmesi halinde bu videoyu çekip kendisi ile paylaşan kişinin gerçek adını ve detaylarını paylaşacağım) diyerek yazılı paylaşımda bulunmuş, video paylaşılmıştır. Müvekkilimiz hakkında isnat edilen fiil ve olguların hiçbiri gerçek değildir, kabul edilemez.” Suç duyurusu dilekçesini inceleyen Bursa Cumhuriyet Başsavcılığı, dilekçede özne kurultay olduğu için yetkisizlik kararı ile dosyayı Ankara’ya gönderdi. Konuyla ilgili iddiaların odağındaki Erkan Çakır’la konuştum. Çakır dedi ki: “Ben bu iddialarımı kurultaydan bu yana dile getiriyorum. Baştan beri söyledik. Doğu’da etkili bir CHP’liyim. CHP Bursa İl Başkanı Nihat Yeşiltaş kendisinin üzerine gidince, iddialarım üzerine bana hakaret davası açtı. Bir delegenin suç duyurusu açması gerekiyordu bana dava açınca ben de gidip olayı Bitlis Tatvan’da emniyette ifade verdim. İfadem Bursa’ya gitti. Bursa savcılığı kurultayla ilgili olanı aldı içinden dedi ki ‘Bu bizim yetki alanımız dışında Ankara’ya gönderdim.’ Ankara’da da bu soruşturma başladı.” Ankara Cumhuriyet Başsavcılığı da “Kurultay’da para karşılığında oy kullanıldı” iddiasıyla ilgili soruşturma açtı. Aslında “şaibe” iddiasını gündemden düşürmeyen isimlerden birisi de Cumhurbaşkanı Tayyip Erdoğan’dı. Erdoğan, 22 Ekim 2024’te, AKP İl Başkanları toplantısında yaptığı konuşmada, yıllardır meşrep, köken ve ideoloji üzerinden milletin arasına nefret tohumları saçanların şaibeli bir kurultay süreci ile de olsa bir köşeye atılmasının Türkiye’nin birlik ve dirliği noktasında değerli bir kazanım olduğunu söylemişti. Yine Erdoğan 27 Kasım 2024’teki grup toplantısında şu cümleleri kurmuştu: “Karşımıza çıktığı istisnasız bütün seçimleri kaybeden bu zat, kendi partisi içerisinde de her türlü hakarete uğrayan, şaibeli bir kurultayla devrilip sürgüne gönderilen bir siyasetçi eskisi. Yenilen pehlivan güreşe doymazmış. Bu zat da partisini tekrar kurultaya götürmek için karanlık ittifaklar kurma ve delege avı peşinde koşarken gündeme gelmenin yolunu bize sataşmakta, daha doğrusu bizim üzerimizden prim yapmakta görüyor.” Cumhurbaşkanı, 1 Şubat 2025’te de Manisa İl Kongresi’nde bu iddiasını tekrar etmişti: “Ama ne olduysa Türkiye’yi kurtaracak adam dedikleri Bay Kemal’i bir günde istenmeyen adam ilan ettiler. 14-28 Mayıs seçimlerindeki hezimetin bütün faturasını Bay Kemal’e çıkartıp, şaibeli bir kurultayla CHP genel merkezinden kendisini tehcir ettiler.” Ve… Geçen cuma günü KRT canlı yayınına çıkan Kemal Kılıçdaroğlu “şaibeli kurultay” iddialarıyla ilgili CHP yönetimine şu çağrıyı yapmıştı: “Parti yönetiminin açık ve net açıklama yapması lazım. Yapmıyorsanız, e sükut ikrardan gelir. O zaman başka bir şey var demektir burada. Bir şey varsa, kesinlikle partinin kirlilikten arınması gerekir.”",https://www.nefes.com.tr/yazarlar/aytunc-erkin/tatvan-bursa-ankara-ucgeninde-donen-ifade-14514
Aytunç Erkin,Bir avuç insanın değil milletin bekçisi olacağım,27 Şubat 2025 05:00,"Bizim tek derdimiz, tek hayalimiz var: Bir avuç insanın yerle bir ettiği devlet yapısını, hukuk sistemini, demokrasiyi, ekonomiyi, eğitimi, sağlığı yeniden inşa etmek. Devleti bir avuç insanın değil, milletin çıkarlarının, güvenliğinin, geleceğinin bekçisi haline getirmek. Enerjimi, cesaret ve kararlılığımı kanıtladığıma inandığım için adayım.” Bu cümleler Ekrem İmamoğlu’nun cümleleri ve bugün yapacağı konuşmanın ana omurgasını oluşturuyor. Evet! İstanbul Büyükşehir Belediye (İBB) Başkanı Ekrem İmamoğlu, Ankara’da, CHP Genel Merkezi’nde adaylığını açıklayacak. CHP’nin cumhurbaşkanı adayını belirlemek için 23 Mart’ta yapacağı ön seçimdeki tek aday durumunda olan İmamoğlu bugün yapacağı açıklamada “Neden adayım?” sorusuna yanıt verecek. Hakkında beş siyasi yasak davası ve bir de “diploma” soruşturması olan İmamoğlu’nun neler konuşacağını öğrendim. İşte satır başları: “Türkiye’ye tek adamcı, tepeden inme siyaseti dayatmak isteyen zihniyet önseçimi bir zafiyet kaynağı, bir ayrışma sebebi gibi göstermeye çalışıyor. Çünkü onlar ülkeyi seçimsiz, sandıksız yönetme hevesleri kuruyorlar. Onlar demokrasiyi tümden ortadan kaldıran bir rejimin hayalini kurdukları için partimizin önseçimini istismar ederek kendilerine bir fayda çıkarmayı umuyorlar. “Ama biz onlara bu fırsatı vermeyeceğiz. Demokrasi tarihimizin bu çaptaki ilk büyük önseçimini en yüksek katılımla, en doğru ve en güzel şekliyle tamamlayacağız. Gerçek bir demokrasi şöleni yaşayacağız ve yaşatacağız. 23 Mart’ta iktidar yoluna çıkıyoruz. Kurucumuz, önderimiz Mustafa Kemal Atatürk’ün, egemenlik kayıtsız şartsız milletindir. “Cumhurbaşkanlığı için ‘her faninin oturmak isteyeceği, hayalini kuracağı bir makam’ derler. Doğru, eskiden öyleydi. Ama bugün hiçbirimiz, odalarının sayısını, günlük masrafını bile söylemeye utanacağımız bir sarayda oturup ülkeyi yönetme hayali kurmuyoruz. “Bizim tek derdimiz, tek hayalimiz var: Bir avuç insanın yerle bir ettiği devlet yapısını, hukuk sistemini, demokrasiyi, ekonomiyi, eğitimi, sağlığı yeniden inşa etmek. Devleti bir avuç insanın değil, milletin çıkarlarının, güvenliğinin, geleceğinin bekçisi haline getirmek. “Bu kolay bir iş değil. Her şeyden önce makama değil, mücadeleye odaklanmayı gerektiriyor. Bu mücadelenin iki farklı beceri ve tecrübeyi gerektiren iki farklı boyutu var: Seçim kazanabilmek ve ülkeyi iyi yönetebilmek. Ben bu mücadelenin her iki boyutunda da çok hazır ve tecrübeli olduğuma inandığım için adayım. Enerjimi, cesaret ve kararlılığımı kanıtladığıma inandığım için adayım.” Altılı masa tecrübesi Ekrem İmamoğlu konuşmasında “Aday neden hızla belirlendi?” sorusuna da şu yanıtı verecek: “Vatandaşın erken seçim talebinin ulaştığı boyut, partimizin derhal seçim için ortaya koyduğu kararlılık ve iktidarın CHP’ye başlattığı topyekun saldırıyla birleşince adayımızı hızla belirlemek zorunlu hale geldi.” Konuşmasında, 14-28 Mayıs 2023 cumhurbaşkanlığı seçimlerine de atıf yapacak İmamoğlu’nun şu tespiti dikkat çekici: “Aday belirlemenin son ana bırakılmasının yol açtığı sorunları da hepimiz çok iyi biliyoruz. Bu nedenlerle, ülkemiz siyaseti adına devrim niteliğinde bir iş yapıyor ve cumhurbaşkanı adayımızı belirleme hakkını şimdi ve hemen üyelerimize veriyoruz. Cumhuriyetin ve demokrasinin erdemine, değerine inanan herkes için bu, onur verici bir kararlılıktır. Yalnızca ilkesel olarak doğru olanı yapmakla kalmıyoruz, iktidar yolculuğuna bu defa çok daha erken, çok daha güçlü ve hazırlıklı başlıyoruz.” İBB Başkanı İmamoğlu’nun konuşmasındaki sloganlardan biri de şu: “Seçimi kazanmaya hazırım! Seçim ancak kazanmaya inanmakla, kazanmayı bilmekle kazanılır. 5 yıllık ilçe başkanlığından sonra 2014 yılında Beylikdüzü Belediye Başkanlığı seçimini kazandım. O seçimde koskoca İstanbul’da AK Parti’den Cumhuriyet Halk Partisi’ne geçen tek ilçe Beylikdüzü’ydü. 2019’da hepinizin bildiği süreçler sonunda İstanbul Büyükşehir Belediye Başkanlığını iki kere kazandım. 2024’te bir kez daha İstanbul’u kazanmakla kalmadım, tam 26 ilçesinin de kazanılmasında etkili oldum. Üstelik kazanırken karşımızda 17 bakanıyla, yargısıyla, medyasıyla seferber olmuş bir iktidar ve 48 aday birden vardı!” Hayalindeki Türkiye nasıl? Ülkeyi yönetmeye hazır” olduğunu söyleyecek İmamoğlu’nun “Nasıl bir Türkiye hayal ediyorum?” sorusuna da yanıtı şöyle: * Dar gelirli ve yoksul olmanın kader olmaktan çıktığı; * Herkesin asgari bir vatandaşlık gelirine ve güçlü sosyal haklara sahip olduğu; * Ev ve iş sahibi olmanın, geleceğe güvenle bakmanın herkes için mümkün olduğu; * Herkesin eğitim, sağlık gibi temel haklara kolayca erişebildiği; * Adil bir vergi sistemine sahip, dar gelirli vatandaşların üzerindeki vergi yükünün azaldığı; * Yatırım ve üretimin eşitlikçi bir anlayışla desteklendiği; Fırsatlarda eşit, imkanlarda adil bir Türkiye. * Vatandaşlarına karşı saygılı, vatandaşlarını bekleyen risk ve tehditlere karşı güçlü, vatandaşların ihtiyaçlarını karşılamakta etkin; * Gücünü şahıslardan değil, adaletten, kurumlardan ve kurallardan alan; * Meclisin yeniden siyasi hayatın merkezi olduğu, güçlü ve kapsayıcı bir parlamenter sistem üzerinde yükselen; * Bağımsız ve tarafsız bir yargı mekanizmasıyla adaletin herkes için eşit işlediği; * Ortak bir tarihi ve ortak bir vatanı paylaşmaktan kaynaklanan müştereklerimize herkesin saygı duyduğu; * Ortak bir geleceği hep birlikte kurma heyecanını herkesin paylaştığı; güçlü ve dayanışmacı bir toplum. SONUÇ: Ekrem İmamoğlu, yoksulluğa karşı reçetesini de şu cümlelerle anlatacak: “Öylesine bozuk bir düzen inşa ettiler ki zenginleşmenin yolu fakirin üstüne basmaktan geçiyor. Bir taraftan da mafya ve organize çeteler bir virüs gibi ülkemizi sarıyor. İnsanlarımızın yoksulluğunun sebebi bunların kurduğu insafsız ve bozuk düzendir.”",https://www.nefes.com.tr/yazarlar/aytunc-erkin/bir-avuc-insanin-degil-milletin-bekcisi-olacagim-18235
Aytunç Erkin,"‘Önümüzdeki üç ay kritik, çünkü süreç yeni başladı’",02 Mart 2025 02:00,"İlk süreç dönemine bakın. O dönem yaslanılacak bir içtihat, tarihsel arka plan yoktu. Kriz çıktığında ‘ne yapabiliriz’ sorusuna verilen yanıtta da sadece kendi düşüncelerimiz vardı. Kriz yönetimi, mutabakata varılmış bir süreç hak getire. Döke saça, el yordamıyla, hata çerçevesinde değerlendirilmeyecek bir şekilde yüründü. Cumhuriyet tarihinde bir ilkti. Devlet de acemiydi diğer taraf da acemiydi. Bugün artık 15 yıllık bir deneyim var. Sonuçlarını ağır maliyetlerle ödedi bütün toplum. Onun için bu yeni dönem elde referanslar, içtihatlar var. Bir şey olduğunda ‘bu yol yol değil’ cümlesi kurulabiliyor iki taraf da.” Evet… Yazımın girişindeki cümleler süreci yakından takip eden önemli bir siyasetçiye ait. MHP lideri Devlet Bahçeli’nin çağrısıyla başlayan ve geçen perşembe günü Abdullah Öcalan’ın “Örgüt kongre toplasın, kendini feshetsin” açıklamasıyla devam eden süreçle ilgili dün PKK da “Ateşkes ilan ettiğini” açıkladı. DEM kaynaklarının son durumla ilgili düşüncelerini araştırdım ve şu bilgilere ulaştım: “İmralı görüşmelerine devam edilecek. Bu üç ay kritik. Silah bırakma süreci, onun bir protokole bağlanması. Bu tarafta da yasal düzenlemeler, demokratikleşme adımları. Öcalan’ın çalışma koşullarının düzelmesi gibi konular var.” Sonuçta… Sürecin daha yeni başladığı konusunda bir mutabakat var ve bundan sonrasının daha önemli olduğunun altı çiziliyor. Bir kaynak da şuna dikkat çekti: “Üç İmralı görüşmesi sonucunda finale ulaşmak önemli. İki buçuk aylık bir sürede Kandil’le, Suriye’nin kuzeyiyle ve Avrupa’yla görüşüldüğü anlaşılıyor. Ki bu görüşmelerin de propagandası yapılmadan yapılması dikkat çekici. Bu görüşmelerin de Öcalan’a aktarıldığını anlıyoruz. Ki DEM ve Kürt siyaseti içinde ‘silahlı yöntemin bittiğini’ savunanların, demokratik mücadelenin hakim kılınmasını savunanların daha öne çıktığını gördük ve onların diğer tarafı ikna ettiğini fark ediyoruz.” Peki bu süreçte “üçüncü göz yani uluslararası müdahale var mıydı?” sorusuna ne yanıt veriliyor? Konuştuğum kaynakların şu cümlesi ilginç: “Ne kadar olabilirse o kadar varlar. Eşya ve tabiat denkleminde bu iş. Maksimum başkalarını karıştırmadan yürüyen bir süreç bu. Başkaları, bu işin sırf güvenliği için ne kadar muhatap alınabiliniyorsa o kadar muhatap alındı. Şunu net ifade edebiliriz: Şu anki süreçte üçüncü göz yok. Hazırlanırken, diplomasi yürütülürken elbette görüşülen yerler oldu ama buradaki temel yaklaşım, onların süreç için tehdit oluşturmasının önüne geçmekti. Bu yol ve yöntemlerin nasıl olduğunu ileride tarih yazar ama kesinlikle ve kesinlikle hiçbir üçüncü göz yok, Ankara merkezli. Bir tarafta İmralı heyeti bir tarafta MİT Başkanı İbrahim Kalın, AKP’den üst düzey bir yetkili, eski çözüm sürecindeki bir devlet yetkilisi. Küçük küçük adımlarla bugüne gelindi. Yine Ankara koridorlarını yakından takip bir isim de şu bilgileri verdi: “Bu süreci dar bir siyasi alana hapsetmek doğru olmazdı. Bunun en iyi anlayan da Devlet Bahçeli oldu. İşi hamasetinden arındırdığında yüzlerce Gazze olma potansiyeli taşıyor. İster haklı ol haksız. Küresel sistemin tek muradı buranın kendiyle meşgul olması. Bu işlerin kazananı yok. Merminin yatağındaki sessizlik gibi. Ne zaman, neyle paylatacak? Ne ben öngörebilirim, ne sen ne de devlet. Ne de bu işi örgütleyenler. Bir aklıselim gerekiyordu o da Bahçeli oldu!” SONUÇ: Anladığım; süreç yeni başlıyor. Daha ortada yanıtını bekleyen çok soru var. Özellikle Suriye’nin kuzeyinde yani PKK’nın Suriye kolu YPG’nin “Bu açıklama bizi kapsamıyor” değerlendirmesi izaha muhtaç. Devletse, Öcalan’ın “Tüm gruplar silah bıraksın” çağrısının muhataplarından birisinin de YPG olduğunun altını çiziyorlar. Bir diğer konu da “üçüncü göz” yani emperyal kuvvetlerin bu sürece nasıl müdahil olacağı! Yazımın içinde de var: Önümüzdeki üç ay kritik. Neden mi? Göreceğiz!",https://www.nefes.com.tr/yazarlar/aytunc-erkin/onumuzdeki-uc-ay-kritik-cunku-surec-yeni-basladi-18892
Aytunç Erkin,Mansur Yavaş ne demek istedi?,28 Şubat 2025 06:00,"Üç açıklama… Tarih 24 Şubat 2025. Ankara Büyükşehir Belediye (ABB) Başkanı Mansur Yavaş, Ankara Büyükşehir Belediyesi Konferans Salonu’nda düzenlenen Sağlıkla Geleceğe Yürüyen Şehirler Paneli’ne katıldı. Yavaş, cumhurbaşkanlığı adaylığına ilişkin bir soru üzerine şunları söyledi: “Benim itiraz ettiğim ön seçim değil, henüz tarihi belli olmadığı için biz partinin enerjisini buna veya vatandaşın gündeminin, sadece parti içine yoğunlaşmaması gerektiğine inanarak ‘erken’ demiştim. Bugün yayınlanan bir ankette halen yüzde 38 kararsız var. Bu, iktidara oy veren seçmenlerin birçoğunun iktidardan uzaklaştığını, partiden uzaklaştığını ancak muhalefette de yeterince enerji göremediği için bu kadar kararsız olduğunu düşünüyorum. Bizim bir an evvel, seçim tarihi belli oluncaya kadar belediye başkanları olarak halkın sorunlarına eğilmemiz gerekiyor. Mansur Yavaş’ın bu açıklamasının ardından kulisler bir kez daha hareketlendi ve Yavaş’ın “çalışmalarını sürdüreceği” konusunda yorumlar yapıldı. Tarih 25 Şubat 2025. Ekrem İmamoğlu ve Mansur Yavaş, tutuklu Zafer Partisi Genel Başkanı Ümit Özdağ’ın annesi Gönül Özdağ’ı evinde ziyaret ederek, geçmiş olsun dileklerini iletti. Sonrasında, CHP’deki ön seçime ve İmamoğlu ile arasında fikir ayrılığı olup olmadığına ilişkin bir soru üzerine Yavaş şu yanıtı verdi: “Ön seçim yapılacak biz de kendisine başarılar diliyoruz ama ben katılmayacağımı söylemiştim. Bundan sonra süreci hep beraber götüreceğiz. Daha önce söylediğim gibi asla ve asla partide bölünmüşlük, ayrılık veya bu tür fitnelere hiçbir zaman meydan vermeyeceğiz. İnşallah güzel günler hepimizi bekliyor.” İmamoğlu da “Fikir ayrılığı olması kadar doğal bir şey olamaz ama sonuçta bir partinin mensuplarıyız ve o partinin aldığı kararlar sürece dair yol haritamızı çizer. Bundan sonra iş birliği ve yol birliği içerisinde Allah’ın izniyle memlekete dair bir davamız var hep beraber o dava üzerine yoğunlaşıyoruz” diye konuştu. Mansur Yavaş’ın bu açıklamasının ardından kısmen şaşkınlık yaşayanlar oldu. İki isim arasında “sulh” ve “yol arkadaşlığının” oluştuğuna dair yorumlar yapıldı. Tarih 27 Şubat 2025. Ekrem İmamoğlu, CHP Genel Merkezi’nde “cumhurbaşkanlığı adaylığını” açıklarken gözler Mansur Yavaş’ı aradı ama yoktu. Yavaş başka bir toplantıdaydı ve gazetecilerin sorularını yanıtladı: “Ben bu konuda açıklamaları yaptım. Hayırlı olsun ön seçim dedim. Bunun haricinde söylenecek bir şey yok. Masadaki diğer seçenekler her zaman gündemdedir.” Üç açıklama ve üçü de aynı hafta içinde. Son açıklama “Masadaki diğer seçenekler her zaman gündemdedir” cümlesi çarpıcı. Peki nedir bu “masadaki seçenekler?” Yavaş’a yakın isimleri aradım ve “o yazıya” işaret ettiler. CHP lideri Özgür Özel, İmamoğlu ve Yavaş’ın birlikte gerçekleştirdiği üçlü zirvede gündeme gelen ve deneyimli siyasetçi Hasan Subaşı’nın önerdiği formülü hatırlayım: “Genel başkan Özgür Özel’in iki başkanla yapacağı toplantıdan uzlaşma çıkmazsa, bir centilmenlik anlaşması yapılabilir. Şöyle ki; ön seçim yapılacaksa dışarıda kalan diğer aday, dilerse partisine bağlılığını ifade ederek 100 bin imzayla cumhurbaşkanlığı seçimine bağımsız katılabilir. Seçim ikinci tura kalacaktır ve üç adaylı bir seçim olacaktır. CHP’li iki başkan her bölgeden oy alacak muhalif oylar en yüksek seviyeye çıkacaktır. Yine anlaşma gereği ilk turda daha az oy alan aday ise diğer adaya tam desteği peşinen kabul ederek dilerse cumhurbaşkanlığı yardımcılığı da kabul edebilecektir. Böyle bir uzlaşma zor olmaz kimse kaybedilmez, ön seçim ve kamuoyu yoklaması bir yana milyonlarca seçmen de oylarıyla yol göstermiş olacağı için herkes sonucuna rıza gösterecektir diye düşünürüm.” ABB Başkanı Yavaş’ın bu çizgisinin koruduğunun altını çizen kaynaklar, 2027 Kasım ayında oma ihtimali yüksek bir öne alınmış seçimden önce yani 2027’nin ortalarında bazı konuların şekilleneceğinin altını çiziyor. O güne kadar da Mansur Yavaş’ın yol haritasını da şu cümlelerle anlatıyorlar: “Mansur Başkan ağabey pozisyonunu koruyacak. CHP içinde bir bölen, fitne çıkaran değil tam tersi uzlaşmacı ve bütünlüğü savunan çizgisini sürdürecek. Sonuna kadar İmamoğlu’yla görüşmelerini sürdürecek ve gerginliğin tarafı olmayacak. Bu arada işini yapacak ve ekonomi vurgusundan vazgeçmeyecek. Bu arada anketleri ve çıkan sonuçları da değerlendirmeye devam edecek. Özgür Özel’in genel başkanlık koltuğunu tartışmaya açacak davranışlar içinde de bulunmayacak. Günün sonunda Ekrem Başkan’ın anketlerde de seçimi kazandığını gördüğünde yarışta olmayacak.” Bir bilgi daha vermekte fayda var: Mansur Yavaş’a yakın isimler blokları da kabaca değerlendirdiklerinde; yüzde 25 muhafazakar/AKP/YRP, yüzde 25 sol/CHP/TİP, yüzde 25 milliyetçi MHP/İYİ Parti/Zafer Partisi/Anahtar Parti/BBP, yüzde 10 DEM ve yüzde 15 apolitik/sandığa gelmeyen bir seçmen kitlesi olduğunun altını çiziyor. Buna göre de Yavaş’ın “milliyetçi, “muhafazakar”, “ulusalcı sol” bloklarının büyük kesişim kümesinin desteğine sahip olduğunu düşünüyor. Bu da yüzde 55-60 arasında bir kitleyi bize anlatıyor. Evet… Ekrem İmamoğlu yol haritasını dün açıkladı. Biz de “gün ola harman ola” diyelim ve süreci takip edelim.",https://www.nefes.com.tr/yazarlar/aytunc-erkin/mansur-yavas-ne-demek-istedi-18503
Aytunç Erkin,“Bu Erdoğan’ın adaylığını meşrulaştırmak demektir”,07 Şubat 2025 06:00,"İYİ PARTİ LİDERİ DERVİŞOĞLU “ADAYLIK TARTIŞMASINA” NEDEN KARŞI ÇIKTI: “Ben kişiler üzerinden bir değerlendirme yapmıyorum. Bu sürecin çok önemli olduğunu, dolayısıyla kişiselleştirilmemesi gerektiğini defalarca söyledim. Hem grup kürsüsünden hem Meclis kürsüsünden hem de yapmış olduğum çeşitli açıklamalarda, cumhurbaşkanlığı adaylığı meselesi milletimizin temel meselesi, dolayısıyla bir partinin iç meselesiymiş gibi değerlendirmeye tabi tutulmasını yerinde ve anlamlı görmüyorum. Türkiye’de yaşanan bunca olumsuzluğu gölgede bırakacak tartışmaların mihenk taşı olarak tanımlanmasına da anlam vermiyorum. O sebeple tepkileri de şahısların tepkileri üzerinden değerlendirmek gibi bir durumla karşı karşıya bırakılmayı arzulamıyorum. Türkiye’nin meselesi ise, Türkiye’yi ilgilendiriyorsa bu mesele, bir partinin iç meselesi gibi ele alınmasını mahsurlu buluyorum.” İYİ Parti lideri Müsavat Dervişoğlu partisinin grup toplantısında “Cumhurbaşkanlığı meselesi bir partinin iç meselesi değil” dedi. Peki neden bu açıklamayı yaptı? İYİ Parti kurmaylarının itiraz noktası şu: “Gerçek gündemden kopmak ve Tayyip Erdoğan’ın adaylığını meşrulaştıran bir tartışma yaratmak.” Bu konuda yapılan değerlendirmelere bakalım: “Türkiye, zor günlerden geçiyor. Hem içerde hem dışarda fevkalade önemli günler geçiriyor. Bunların sorumluları da yeni bir gelecek planı için kendilerine yeni stratejiler belirliyorlar. Buna şaşırıyoruz. “Ekonominin tek gündem olması gerekirken ortada alınmış bir erken seçim kararı yokken CHP ‘aday’ tartışması açtı. Bu doğru değil. Çünkü; olası bir erken seçim dayatması Tayyip Erdoğan’ın adaylığının önünün açılması demektir. “Bu noktada anket şirketleri de üç isim üzerinden kamuoyunu yönlendiriyor. Özellikle Erdoğan’ın isminin her ankette yer alması meşruluk kazandırmaktan başka bir şey değil. CHP de ‘erken seçim’ isteyerek Erdoğan’ın adaylığı meşrulaştırıyor. “Parlamento, 360 milletvekiliyle seçimin yenilenmesi kararı alabilir ve böylece Tayyip Erdoğan aday olabilir. Bu öne alınmış bir seçimdir ve AKP burada 360’ı bulmak için DEM’in de desteğine ihtiyacı var. O zaman DEM’in desteğini alsınlar, bekleyin ve yıllarca öcüleştirdikleri siyasi partiyle ortak hareket etsinler. “Müsavat Bey uzun zamandır şunu dile getiriyor: ‘Tayyip Erdoğan çıraklık dönemini bitirmiş ustalık dönemi için Anayasa’ya aykırı olarak milletten yeniden yetki istemeye kalkışıyor. Buna sonuna kadar hayır diyeceğiz. Ve Türkiye’yi olumsuz noktadan, bu karanlıktan kurtarmak gibi tarihi bir sorumlulukla karşı karşıya bulunduğumuz asla unutulmamalıdır.’ Bu noktada olduğumuzu anlatmaya çalıştı son açıklamasıyla da.” CHP lideri Özgür Özel önceki akşam bir televizyon kanalında konuştu: “Geçen pazartesi akşamı Mansur Başkan’la verimli bir görüşme yaptık. Şunu söyleyeyim, Mansur Başkan ön seçime girmeye hazır, ön seçime bir itirazı yok. Ama ‘Acaba acele mi ediyoruz?’ diye bazı endişelerini bana da iletmişti. Partinin yetkili kurulları, stratejik olarak bir an önce aday belirlenmesi gerektiğini düşünüyorlar. Mansur Başkan da parti vazife verirse, kazandırmak için elinden geleni yapar, ama partiye ve Türkiye’ye kaybettirmek gibi bir niyeti kesinlikle yok.” Mansur Yavaş’a yakın kaynaklarsa şu değerlendirmeyi yaptı: “Yavaş’ın ön seçime girme konusunda bir kararı yok. Ne girmeyi ne de girmemeyi şu ana kadar tartışmadı. Ancak acele edilmesine ve yönteme karşı. 9 Şubat’taki üçlü zirvede de bunlar masaya yatırılacak.” Bu noktada Mansur Yavaş’ın alacağı kararın zorluğuna da dikkat çekiliyor: “Mansur Bey Ankara’da yüzde 60 oy aldı ama bunun yüzde 30’u CHP’nin oyu. Bu yüzden seçime sıfırdan başlamak mı CHP’nin adayı mı olmak gibi ikilem var diyebiliriz.” 24 Ocak 2025 tarihli köşe yazımda, aldığım bir duyum üzerine “Kültür Bakanlığına bağlı iki kurum, Alevi Başkanlığı ve Yunus Emre Vakfı, cumhuriyet tarihinin en büyük yolsuzluk ve skandallarıyla anılıyor” diye yazmıştım. Yaptığım tetkikler sonucunda Alevi Başkanlığında (Alevi-Bektaşi Kültür ve Cemevi Başkanlığı) herhangi bir yolsuzluk ve usulsüzlük olmadığı sonucuna ulaştım. Bu yanlışlığı düzeltir ve duyumun gerçeği yansıtmadığını okurlarımıza bildiririm. Zaten Başkanlık, tüm genel bütçeli kurumlar gibi Sayıştay denetimine tabi ve denetim raporları şeffaf şekilde kamuya açıklanmaktadır.",https://www.nefes.com.tr/yazarlar/aytunc-erkin/bu-erdoganin-adayligini-mesrulastirmak-demektir-13648
Aytunç Erkin,Kulislerde konuşulan İmamoğlu’nu siyasi arenanın dışına itme hamleleri,24 Şubat 2025 06:00,"Esenyurt’la hızlandı süreç. Belediye Başkanı Ahmet Özer’in gözaltına alınıp, tutuklanması ve arkasından kayyum atanmasının ardından İstanbul’daki belediyelere yönelik soruşturmalar hız kazandı. Esenyurt’a yapılan operasyonun ardından İstanbul Büyükşehir Belediye Başkanı (İBB) Ekrem İmamoğlu kürsüye çıktı ve “Hodri meydan” dedi: “Biz, milletin egemenliğini kayıtsız şartsız kabul ediyor ve hodri meydan diyoruz. Siyasi güdümlü yargı kararlarının arkasına saklanmadan, mertçe yarışmak için hodri meydan. (31 Ekim 2024)” İmamoğlu neden “hodri meydan” dedi? Anlatalım… O günlerde kulislerde sıkça dillendirilen konu şuydu: “Kent uzlaşısı yani 31 Mart yerel seçimlerinde gerçekleşen CHP-DEM işbirliği üzerinden İmamoğlu’na gidilecek.” Bu konuda bazı belediyelerin isimleri de konuşulmaya başlanmış hatta yerel seçimler öncesinde Florya’da, İmamoğlu’nun bazı DEM yöneticileriyle bir toplantı yaptığı ve o toplantıda “uzlaşıya-anlaşmaya” varıldığı ekranlarda dahi söylenmeye başlanmıştı. Daha da ileride bir bilgi verelim: İstanbul’un önemli bir ilçe belediye başkanının “Kent Uzlaşısı” metnini yazdığı da fısıltıyla dolaşıma sokuldu. Bu iddiaların en somutu da geçen hafta kamuoyuna yansıyan “Ahmet Özer iddianamesi” oldu. O iddianamenin 25’inci sayfasında “Emniyet’in değerlendirmesine” yer verildi: “Esenyurt Belediye Başkanı olan şüpheli Ahmet Özer gibi İstanbul ilinde görevli bir kısım Belediye Başkanı, Başkan Yardımcısı ve Belediyle Meclis Üyesi’nin 31/03/2024 yerel seçimler sonrasında terör örgütünce verilen talimatla ‘Kent Uzlaşısı’ faaliyeti kapsamında terör örgütünün uzlaşma sağladığı partiden seçilmeleri sağlanarak görev yapmaya başladıkları…” İstanbul Cumhuriyet Başsavcılığı tarafından hazırlanan iddianamenin en can alıcı yeri ve İmamoğlu’nu ilgilendiren bölümünün de “25’inci sayfa” olduğunun altı çizildi. Ki bu arada Cumhurbaşkanı Tayyip Erdoğan’ın dün AKP kongresinde kurduğu şu cümlenin de İBB Başkanı’na yönelik olduğu AKP kulislerinde konuşuldu: “Muhalefetin seçim kazanmak için terör örgütleriyle iş birliği yapacak kadar gözünü karartması ülkemizi toksik demokrasi sorunuyla karşı karşıya getirmiştir. Bu sorunla özellikle son iki seçimde ciddi bir şekilde muhatap olduk. Sözde ittifak ve uzlaşı süreçleri şeffaf olarak değil kapalı kapılar ardında kurulan pazarlık masalarında yürütüldü. Devletin stratejik kurumları, belediyeleri pazar tezgahındaki bir ürün gibi alınıp satıldı.” Erdoğan’ın “toksik demokrasi” vurgusu ve “sözde ittifak ve uzlaşı” cümlelerinin “CHP-DEM” ya da “İmamoğlu-DEM” uzlaşısına yönelik olduğu iddia edildi. “Buradan iş dünyasına seslenmek istiyorum. Türkiye’de böylesine anti demokratik, otoriter, adalet ve hukuk kavramlarını çiğneyen bir iktidarı hiçbir şey yokmuş gibi daha ne kadar izleyeceksiniz? Bu anlamda şunu söyleyeyim, iş dünyası, finansman dünyası, ekonomi dünyası, bu işi de kafamızı kuma sokarak izleyelim ne oluyor bir bakalım... Korkak, ürkek davranma vakti değildir. Hiç şüpheniz olmasın siyasi saldırıya siyasi karşılık vereceğiz. Sanmasınlar ki sandığı dizayn etmelerine izin vereceğiz. Sanmasınlar ki rakipsiz bir rekabete girecekler. Sanmasınlar ki rakiplerini onlar belirleyecekler.(13 Ocak 2025)” Bu cümlelerin ardından TÜSİAD’ın açıklaması geldi. “TÜSİAD Yüksek İstişare Kurulu (YİK) Başkanı Ömer Aras’ın şu tespiti Ankara’da anlamlı bulundu: “Seçilmiş belediye başkanları görevden alınıyor, yerlerine kayyım atanıyor. Bir siyasi parti lideri hakkında önce soruşturma başlatılıyor, sonra farklı bir nedenle tutuklanıyor.” Aras konuşmasında İmamoğlu’na yönelik soruşturmaları kastetmişti. Ben de 21 Şubat’taki NEFES’teki yazımda dedim ki: “Ankara koridorlarında konuşulan şu: ‘TÜSİAD önümüzdeki cumhurbaşkanlığı seçimleriyle ilgili tarafını açığa vurdu ve Ekrem İmamoğlu’ndan yana inisiyatif aldı.’ Aras’ın konuşmasının özellikle İmamoğlu’nu ilgilendiren bölümüne dikkat çekiliyor ve ‘Bir büyükşehir belediye başkanı hakkında…’ diye başlayan o cümlelerin altı çiziliyor. Diğer tespitlerin de ‘muhalefetin’ öne çıkardığı hususlar olduğuna dikkat çekiliyor. Aslında uzun zamandır Ankara’da konuşulan ‘Ekrem İmamoğlu’na uluslararası sermaye ve içerideki kadrolarının’ verdiği destek.” Şunu da hatırlatmakta fayda var: İmamoğlu demişti ki: “Hedefiniz İBB’ye ve bana ulaşmaksa, benim yol arkadaşlarıma ve ailelerine çile çektirmenize gerek yok. Siyasi yasak davam orada, madem hedefiniz benim, mert olun, benim cezamı onayın. (15 Ocak 2025)” “Hedefiniz bana ulaşmaksa”nın altında yatan davaları da unutmayalım: Ahmak Davası (İstenen ceza: 2 yıl 11 ay), Ordu Valisi davası (2 yıl), Büyükçekmece davası (7 yıl), Başsavcı Davası (7 yıl 4 ay), Bilirkişi Davası (4 yıl hapis cezası). Ve toplamda 23 yıl 3 ay hapis cezasının yanında davaların hepsinde istenen “siyasi yasak” istemi. Ve gelelim son soruşturmaya. “Bu yol, güllük gülistanlık bir yol değildir. Engebe ve tuzaklarla dolu bir yoldur. Hepimiz bu süreçte güçlerimizi birleştirmeliyiz. Biz bu yola çıktık. Artık bizim için bu yoldan dönüş yok. (30 Ocak 2025)” İmamoğlu, “Engebe ve tuzaklarla dolu yol” dedi ve 2019’da dillendirilmeye başlanan “diploması” da soruşturmaya döndü. Yani beş siyasi yasak davasının yanında bir de “evrakta sahtecilikle yatay geçiş” süreci başladı. İstanbul Cumhuriyet Başsavcılığı, Ekrem İmamoğlu hakkında lisans diplomasının sahte olduğu yönündeki ihbarlar ve Yükseköğretim Kurulu (YÖK) tarafından hazırlanan raporlar sonucunda “resmi belgede sahtecilik” suçlamasıyla soruşturma başlattı. 26 Şubat’ta ifadeye çağrılan İmamoğlu’nun 1990 yılında YÖK tarafından tanınmayan Girne Amerikan Üniversitesi’nden İstanbul Üniversitesi’ne bağlı İşletme Fakültesi’nin İngilizce İşletme bölümüne geçişinin usulsüz olduğu ileri sürülüyordu. İmamoğlu’nun yasa dışı yatay geçişle kaydını yaptırtıp mezun olması ve diploma almasının yasalara aykırı olduğunu savunur iddialar yazıldı, çizildi. Bu arada dosyada bulunan YÖK raporunun da “resmi belgede sahtecilik yapılmıştır” yönünde olduğu iddialar arasında. Eğer bu “sahtecilik” iddiası da mahkeme tarafından kabul edilirse İmamoğlu’nun diplomasının iptal edileceği ve cumhurbaşkanlığı seçimlerinde aday olamayacağı belirtiliyor. Ekrem İmamoğlu’nun da 26 Şubat’taki ifadesinde, Kuzey Kıbrıs Türk Cumhuriyeti Cumhurbaşkanlığı Kütüphanesi’nde yer alan KKTC Milli Eğitim ve Kültür Bakanlığı II. Milli Eğitim Şurası ek dökumanını gündeme getireceği, Girne Amerikan Üniversitesi’nin, Washington DC’deki Southeastern Üniversitesi’ne akredite olarak İşletme Bölümü eğitim programını 1987 yılında başlattığını anlatacağı ifade ediliyor. Odatv’de 21 Ekim’de yer alan haberden aktaralım: Belgede yer alan bilgilere göre ABD’deki saygın akreditasyon kuruluşları olan Middle States Association ve Association of Independent Schools and Colleges tarafından onaylanan bu durum ayrıca Türkiye’de dönemin YÖK’ü tarafından da kabul ediliyor. Yani, söz konusu Southeastern Üniversitesi’ne akredite olarak alınan İşletme Bölümü eğitimi, Türkiye tarafından kabul görüyor. Belgede Girne Amerikan Üniversitesi’nde İşletme programını tamamlayan öğrenciler, Southeastern diplomasını da almaya hak kazanıyor. Bununla birlikte diplomanın uluslararası geçerliliğe sahip olmasıyla da Türkiye’de üniversite diploması sahiplerine tanınan tüm haklar, Girne Amerikan Üniversitesi’nde İşletme programı mezunlarına da tanınıyor. SONUÇ: CHP çevreleri son aylarda yaşanan davaları “siyaset mühendisliği” diye nitelendiriyor. Ve bu mühendislikle İmamoğlu’nun siyaseten minderden uzaklaşmasının hedeflendiğine dikkat çekiyorlar. 26 Şubat’ta Ekrem İmamoğlu’nun “diploma” konusunda vereceği ifade ve sonrasında “Kent Uzlaşısı” iddiaları önümüzdeki sürecin belirleyicisi olacak.",https://www.nefes.com.tr/yazarlar/aytunc-erkin/kent-uzlasisi-diploma-17486
Aytunç Erkin,Beş sayfalık savunmada gazetecilik ve hayat dersi,06 Mart 2025 06:00,"1904 yılında The North American Review’de yazdığı makalesinde adına ödül verilen gazeteci Joseph Pulitzer şöyle der: “Cumhuriyetimiz ve gazeteleri ya beraber yükselir ya da beraber çöker. Hakları bilen ve bunları zekayla uygulayan, çıkarcılıktan uzak, bağımsız, kamusal hizmet bilinçli bir basın, kamusal erdemi koruyabilir. Bu erdem olmadan her hükümet sahtekar ve alaycıdır. Sinik, çıkarcı, demagojik bir basın ise zamanla kendine benzeyen insan yığını üretir.” Örneğin… 7 Eylül 2019… Güldal Mumcu, “Uğur Mumcu öldürülmeden önce o zamanki MİT Müsteşarı Teoman Koman gazetecileri MİT’e davet ediyor ve MİT’i gezdiriyor. O sırada ‘aranızdan biri öldürülecek’ diyor. Bu basında da yer aldı o zaman. Bir ülkenin MİT Müsteşarı aranızdan biri öldürülecek diyorsa eğer, kimin öldürüleceğini ve kimin öldüreceğini biliyor demektir” demişti. Bu açıklamanın peşine düşen gazeteci var mı? O zaman önceki akşam tahliye edilen Halk TV Genel Yayın Yönetmeni Suat Toktaş’ın Çağlayan’da yaptığı savunmayı okuyalım. “Benden gazetecilik dışında bir şey çıkmaz” Öne çıkmam, ekrana koşmam, tweet atmam, sosyal medyada kendimi sergilemem. Dediğim gibi benden gazetecilik dışında bir şey çıkarılamaz. Elbette politik bir kimliğim, bir duruşum bir fikrim var. Ama tek sadakatim haberdir, doğru haberciliktir. Politik kavgaların haberci olarak slogan atan taraftarı değil, onları yansıtan- aktaran bir gazeteciliktir benim yerim. Peki gazeteci kimdir? En basit tanımıyla güncel toplumu ilgilendiren olay ve olguları araştıran belge ve bilgiye dayanarak görünürdeki gerçekliğe uygun bir şekilde ve bazen kendi yorumunu da katarak, toplumun ilgisini çekebilecek konular hakkında ya da toplumun merak ettiği konular hakkında kamuoyunu bilgilendirmek amacıyla gazetecilik etik kurallarına uygun bir şekilde haber yapan kişidir. Haber kanalı nedir? 18 saat canlı yayın yapan, zamanla ve diğer kanallarla yarışan nefes nefese bir koşturmadır. En sıradan günlerde en az 100 karar verirsiniz. Çok krizli zamanlarda bu 300’ü de bulabilir, 500’ü de. Her bir kararınız doğru olmak zorundadır. İnsanlık dışı bir hayattır bazen haber kanalında çalışmak. Çünkü 24 saatlik bir günlük zaman dilimin her bir saniyesinde haber değeri taşıyan birden çok olay meydana gelirken, biz gazeteciler yaşanan bu olayları doğru ve tarafız bir şekilde, olaylar haber değerini yitirmeden en hızlı şekilde, kamuoyu ile paylaşan ilk haberi yapan olmak için zamanla ve rakiplerinle sürekli yarış halinde olmaktır. “Haber kanalları gazete değildir” Tımarhane derim ben haber kanallarına. Gazete değildir haber kanalları. Dönüp dönüp yazdığınızı kontrol edemez, yanlış varsa düzeltemezsiniz. Haber kanalında ve canlı yayında, her şey o anda olur ve haberi en hızlı ekrana vermek başarı kriteridir. Bu sebeple de ilk olma rekabetinde saniyelerle yarışırsınız. Canlı yayında haber ekrana yansıdığı anda geri dönüşü yoktur. Bir kazada 4 kişi ölmüşken, 6 kişi diye duyurursanız o 2 kişiyi tekrar diriltemezsiniz. Dolayısıyla haber kanalında verilen her karar, her zaman doğru olmak zorundadır. Peki hayat hep öyle mi yürür? Hayır! Bazen sizden, bazen ekibinizden kaynaklanan hatalar ekrana yansıyabilir. Hızla düzeltmeye çalışırsınız. Ama buna isteyen hata diye bakabilir, isteyen altında niyet arayabilir. Bu kadar acımasız bir denetim veya saldırı altında çalışırsınız hep. SONUÇ: Bilirkişinin ses kaydını yayınladığı için Silivri’de 34 gün hapis yatan gazeteci Suat Toktaş’ın beş sayfalık savunması iletişim fakültelerinde okunmalı, tartışılmalı.",https://www.nefes.com.tr/yazarlar/aytunc-erkin/bes-sayfalik-savunmada-gazetecilik-ve-hayat-dersi-19744
Aytunç Erkin,Futbol yuvarlaktır,09 Şubat 2025 06:00,"Uruguaylı sosyalist gazeteci-yazar Eduardo Galeano’nun şu cümlelerini zaman zaman mırıldanırım: “Ben basit bir iyi futbol dilencisiyim. Elimde şapkam, dünyanın dört bir yanını geziyor ve stadyumlarda yalvarıyordum: Tanrı rızası için, güzel bir maç lütfen!” Evet! Nerede iyi futbol görsem seyrederim ya da futbolla ilgili “derinlikli” bir kitap bulursam okurum. Bu pazar sizleri son okuduğum “Futbol Yuvarlaktır/Nihat Özdal/Kırmızı Kedi Yayınevi” kitabıyla buluşturmak istedim. Neden mi? Haydi başlayalım… Kitabın önsözünü usta şair-yazar Enis Batur yazmış. Eeee… Batur’un önsözünü yazdığı bir kitap da okunur değil mi: “Futbolun incelikten yoksun bir spor türü sayılmasına katılmıyorum her şeyden önce. Teknik, hüner, organizasyon, ekip çalışması açısından bakıldığında ince bir spor dalıdır futbol. Şostakoviç gibi bir bestecinin takımının maçını izlemek için trenle Moskova’dan Bakü’ye gitmesini başka gerekçelere dayandırmak şart değildir. Bizim edebiyatımızda Orhan Kemal’den Haldun Taner’e ve Ülkü Tamer’e sıkı fıkı olmuş örneklere şimdi yeni kuşağın önde gelen şairi Nihat Özdal katılıyor Futbol Yuvarlaktır ile güçlü bir serbest vuruş!” Kalede Kafka, teknik direktör Nazım! Bize hayal kurduran yazar Özdal öyle bir ilk on bir kuruyor ki… Adı da “Dünya Edebiyatı Futbol Kulübü”: Kaleci: Franz Kafka- Dünyanın absürtlüğüne ve baskıya karşı dirençli duruşuyla, kalede sağlam bir bekçi olurdu. Defans: Ernast Hemingway- Güçlü, keskin ve doğrudan tarzıyla defansın sağlam kalesi. Defans: Leo Tolstoy- İnsan doğasını derinlemesine anlama yeteneğiyle, rakip atakları öngörür. Defans: Virginia Woolf- Derin düşünceli ve keskin sezgileriyle defansın stratejik yönünü güçlendirir. Defans: Edgar Allan Poe- Katanlık ve gizemli tarzıyla rakipleri şaşırtır. Orta saha: William Shakespeare- Oyun kurucu olarak, oyunun her yönünü ustalıkla yönetir. Orta saha: Gabriel Garcia Marquez- Büyük gerçekçilikle oyunu dönüştürebilir, beklenmedik oyun açılımları yaratır. Orta saha: Jane Austen- Toplumsal zekasıyla oyunu okur ve mükemmel paslar dağıtır. Forvet: Dostoyevski- İnsan ruhunun derinliklerinden güçlü vuruşlar yapar. Forvet: Charles Dickens- Hikayelerindeki gibi, karmaşık savunmaları aşacak stratejileri geliştirir. Forvet: Sylvia Plath- Keskin ve güçlü dil kullanımıyla rakip savunmayı sarsar. Siz de bir on bir kursanız kimleri yeşil çimde görmek isterdiniz? Örneğin Şair Küçük İskender şu 11’i kurmuş: “Kaleye Yahya Kemal geçsin. Defansa Necip Fazıl, Behçet Necatigil, Melih Cevdet, Oktay Rıfat, orta sahaya Edip Cansever, Sezai Karakoç, Ece Ayhan, ileriye Attila İlhan, İlhan Berk ve Cemal Süreya. Sık sık tribüne gönderileceğini biliyorum ama, teknik direktör Nazım Hikmet.” Gol şiirseldir, futbol hayattır Örneğin şair Ahmet Erhan’ın futbolcu olduğunu ve futbolu neden bırakmak zorunda kaldığını biliyor muydunuz: “Adana Demirspor’da oynardım futbol. Adıyaman’ın sağ beki, kaval kemiğime bir girişti, kırıldı kemiğim. Benim de küsme huylarım vardır, sonuçta futbola küstüm ben. Hatta şu anda sanki şiirle de ona benzer bir mecra üzerinde gibiyim, hatta her kitapta şiiri bırakıyorum.” Peki futbolda hangi anlar şiirseldir? “Gol”den devam edelim: “Gol anını, taraftarlar büyük bir sanatsal deneyim olarak yaşar, her gol, oyunun naratifinde bir dönüm noktası sunar ve tıpkı etkileyici bir sanat eseri gibi, izleyiciler üzerinde derin bir etki bırakır. Pier Paolo Pasolini, ‘Futbolda bazı anlar yalnızca şiirseldir: gol anları. Her gol bir buluş, bir kod ihlalidir; her gol kaçınılmazlık, parıltı, hayret ve geri dönülmezlik taşır. Tam da şiirsel bir kelime gibi. Her yılın gol kralı, o yılın en iyi şairidir. En çok gol atılan maç, en şiirsel olanıdır’ diyor.” Evet… Futbol kolektif bir oyun ve paylaşımcı. Yeteneğiyle öne çıkanlar yıldız ama takım oyununda olurlarsa. Messi, Arjantin Milli Takımı’nda zayıf Barcelona’da efsane! Evet… Futbolun siyasetle de ilgisi var. Çünkü; geçici ittifaklar ve sürekli rekabetler oyunu. Tıpkı siyaset gibi, sadece toplar ve sahalar farklı. Son söz mü: Futbol bir temsil değil, hayattır.",https://www.nefes.com.tr/yazarlar/aytunc-erkin/futbol-yuvarlaktir-14073
Aytunç Erkin,"PKK/YPG, İsrail’i güvence gördüğü için üzerine almadı",04 Mart 2025 06:00,"İki açıklamayı derinleştirelim. Birinci açıklama… Abdullah Öcalan’ın “Tüm gruplar silah bıraksın” açıklamasının ardından omurgasını terör örgütü PKK/YPG’nin oluşturduğu Suriye Demokratik Güçleri (SDG) adına konuşan Mazlum Abdi, bu çağrının “Suriye’deki Kürtlerle ilgili olmadığını Türkiye’nin iç politikasıyla ilgili olduğunu”söyledi. Washington’daki bir basın kulübünün toplantısına video konferans yoluyla katılan Abdi şu ifadeleri kullandı: “Çağrı doğrudan bizim bölgemiz için değildi. PKK ile Türkiye arasındaki ilişki ve barışın sağlanması, bölgemiz üzerinde de etkili olacaktır.” İkinci açıklama… PKK/PYD’nin eski eşbaşkanı Salih Müslim, Al Arabiya’ya yaptığı açıklamada “Abdullah Öcalan’ın açıklamalarına katılıyoruz. Siyasi bir grup olarak faaliyet göstermemize izin verilirse silah bırakacağız” dedi. Mazlum Abdi’yle Salih Müslim arasındaki çelişkiyi fark etmişsinizdir. Birisi çağrıyı üzerine almadı diğeriyse olumlu karşıladı. Bu açıklamaları YPG/İsrail ilişkisi üzerinden okuduğumuzda daha anlamlı olabileceğini düşünenlerdenim. Bir not da şu: Öcalan’ın çağrısına “Çağrı doğrudan bizim bölgemizle ilgili değildi” yanıtını veren Abdi için PYD/YPG içinde de “homurdanmalar” olduğu, “Nasıl Abdullah Öcalan’ı dinlemiyor” eleştirileri yapıldığı iddialar arasında. İlk önce tarihsel bilgiyle paylaşalım. İsrail devleti 1948 yılında kuruldu. Arap-İsrail Savaşı sırasında, Kürt nüfusun yoğunlukla yaşadığı bölgelerdeki Yahudi Kürt nüfusu da yaşanan sorunlardan dolayı İsrail’e göç etti. Açık kaynaklara göre; bugün İsrail’deki 200 bin ila 500 bin arasında olduğu tahmin edilen Kürt nüfusun kökleri bu topluluğa dayanıyor. Yine 1961-1970 arasında yaşanan Eylül Ayaklanması adı verilen ilk büyük savaş sırasında İsrail, Irak’a karşı savaşan baba Mustafa Barzani güçlerine destek vermişti. İsrail bu dönemde peşmergeye askeri eğitim vermiş, baba Barzani en bildiğimiz kadarıyla iki kez İsrail’i ziyaret etmişti. Bitmedi… Irak hatırlanacağı üzere 2003 yılında Amerika tarafından işgal edildi. Saddam Hüseyin’in devrilmesinin ardından İsrail, Kürt bölgesiyle temaslarını daha da artırdı. O bölgeden çıkarılan ham petrolün yarısının da İsrail’e satıldığı biliniyor. Baba Barzani’den sonra 2017’ye kadar Irak’ın kuzeyini yöneten Mesut Barzani de İsrail ile ilişkileri hep olumlu seviyede tuttu. Yine bildiğimiz; İsrail Başbakanı Netanyahu “Irak Kürdistanı”nın bağımsız olması gerektiğini söyledi. Bugüne gelecek olursak… Neçirvan Barzani iktidarında İsrail’le ilişkiler en üst seviyede diyebiliriz. 2017 yılında bölgesel parlamento tarafından alınan ve Irak merkezi hükümeti tarafından tanınmayan bağımsızlık yolundaki kararı ilk destekleyen de İsrail’di. Uzmanlara göre, İsrail aslında Kürtler’i düşmanlarıyla arasında bir tampon olarak görüyor. Buradan çıkarılan ham petrol, yakıta ihtiyacı olan İsrail’in en önemli kaynaklarından biri. Unutmayalım… 28 Eylül 2024’te Köln’de Öcalan için düzenlenen bir mitingde İsrail bayrakları açılmıştı. 10 Kasım’da, Erdoğan’ın Suriye ve Irak’ta PKK’ya yönelik yeni bir kara operasyonlarına hazırlanıldığı açıklamasından hemen sonra İsrail’in yeni Dışişleri Bakanı Gideon Saar, Kürtler için “Siyasi bağımsızlığı olmayan büyük milletlerden biri” ve “Yahudilerin doğal müttefiki” dedi. Saar, aralık ayında da “İsrail Kürtleri savunmak için askeri bir eylemde bulunmamış olsa da onları desteklemek ahlaki ve diplomatik bir zorunluluktur. Kürtler, Batı yanlısı ve dost bir gruptur ve biz onların yanında durmalıyız” dedi. 3 Ocak 2025 tarihli Rudaw’ın şu haberini hatırlatmakta fayda var: “İsrail basını, Dışişleri Bakanı Saar’ın Rojava Özerk Yönetimi yetkililerinden İlham Ahmed ile bir telefon görüşmesi gerçekleştirdiğini bildirdi. İsrail’in gazetelerinden İsrael Hayom, İsrailli yetkililere dayandırdığı haberinde Dışişleri Bakanı Gideon Saar’ın Doğu Suriye Özerk Yönetimi Dışişleri Büro Eşbaşkanı İlham Ahmed arasında kapsamlı bir telefon görüşmesi gerçekleştirildiğini duyurdu. Bölgedeki gelişmelerin ele alındığı görüşmede Ahmed, Suriye’deki silahlı gruplar tarafından Kürt vatandaşlara yönelik keyfi tutuklamalar ve infazlar hakkında bilgi verdi. Bakan Saar ise uluslararası meslektaşlarıyla yaptığı tüm diplomatik görüşmelerde Kürtler hakkındaki endişelerini dile getirdiğini belirtti.” 25 Şubat’ta da İsrail hükümeti ve Dışişleri Bakanlığının, SDG’nin kontrolündeki bölgelerin ve Suriye’de Kürtlerin haklarının desteklenmesi yönündeki mesajları sorulan Mazlum Abdi şu yanıtı vermişti: “Bu doğruydu ve yerinde bir tutumdu. Bu onların kendi politikalarıyla ilgili. Ancak bu açıklamalarını takdir ediyoruz.” Evet; Mazlum Abdi’nin temsil ettiği örgütlenme yani SDG (PKK/YPG) İsrail/ABD’ye güveniyor ama daha geçen hafta Ukrayna lideri Zelenski neler yaşadı! Amerikan dış siyasetinin ‘ete kemiğe bürünmüş hali’ kabul edilen ABD’nin eski Dışişleri Bakanı Henry Kissinger’ın ünlü “Amerika’nın düşmanı olmak tehlikeli olabilir, ama dostu olmak ölümcüldür” sözü de hafızalarda… Ayrıca Türkiye henüz Suriye konusunda Amerika ile masaya oturmadı. Bakalım süreç nereye evrilecek?",https://www.nefes.com.tr/yazarlar/aytunc-erkin/pkkypg-israili-guvence-gordugu-icin-uzerine-almadi-19292
Aytunç Erkin,Çayırhan artık GERMİNAL’dir,16 Şubat 2025 06:00,"“… Şimdi Nisan güneşi toprağı ısıtıyor, vadilerden hayat fışkırıyor, tomurcuklar patlıyor, ekinler yükseliyordu. Her yandan tohumlar şişiyor, uzuyor, toprağı deliyordu. Ve arkadaşlar, tekrar tekrar, sanki yüzeye yaklaşmışlar gibi daha berrak bir şekilde vuruyorlar, vuruyorlardı. İnsanlar yetişiyor, kara, kin dolu bir ordu, bir asır sonraki hasada hazırlanıyor, tohumlarını patlatıyordu.” Emile Zola’nın başyapıtlarından, 1860’larda kuzey Fransa’da, maden işçilerinin gerçek grev öyküsünü anlatan Germinal’den alıntıyla başladım yazıma. Ankara’nın Nallıhan ilçesi de Germinal’dir artık. Neden mi? Nallıhan’daki Çayırhan Termik Santrali ve santrale kömür sağlayan maden ocaklarının satışına karşı geçen kasım ayından bu yana mücadele eden enerji ve maden işçisinin Ankara yürüyüşü, önceki gün Hazine ve Maliye Bakanlığı önüne ulaştı. Yapılan basın açıklamasında, Bakan Mehmet Şimşek’e “Yanlıştan dönün, sonu nereye varırsa varsın mücadeleden vazgeçmeyeceğiz” mesajı verildi. Marksist iktisatçı Prof. Dr. Korkut Boratav, “Küreselleşme, emperyalizm, yerelcilik ve işçi sınıfı” kitabında ‘Küreselleşme, emperyalizmin yeni adı” dedi ve şu tespiti yaptı: “… Birinci yenilik, bazı kuruluş ve örgütlenmelerin (IMF, Dünya Bankası, OECD, G7 gibi) kapitalist dünya sisteminin tümünü kapsayacak üstyapılar biçiminde roller üstlenmiş olmasıdır. İkinci yenilik, üçüncü dünya ülkeleri üzerinde icra edilen etkilerin yönüne ilişkindir. Ana hedef ulusal ekonomileri devletsizleştirmek ve küreselleştirmek olmuştur. Üçüncü dünya devletlerinin pek çoğu ekonomik ve sosyal politikalar alanlarında artık tam anlamıyla hükümran sayılamazlar.” Çayırhan’ın özelleştirilmesiyle ilgili Maden Mühendisleri Odası’yla görüştüm. Onlar da “ulusal ekonomileri devletsizleştirme” anlayışına karşılar. İşçilerin geleceği yok sayılıyor Önce kısa bilgi… Özelleştirme ilanında, santral kısmında 751 işçinin, kömür sahası kısmında ise 1393 işçinin çalıştığı beyan ediliyor. Santral tarafında çalışanların statüsü tam olarak bilinmemekle birlikte, kömür sahasında çalışan işçilerin Kömür İşletmeleri Anonim Şirketi (KİAŞ) işçisi ve sendikalı olduğu bilinmekte. Özelleştirme dosyasında işçilerin, gelecekleri hakkında olumlu bir madde bulunmadığı ve adeta yok sayıldığı, eylem yapan işçilerin ve sendika yöneticilerinin ifadelerinden anlaşılmakta. İşçilerin haklı eylemi ile kamuoyunun gündemine gelen bu konu bir şekilde çözümlense bile kömür havzasında plansız bölünmeler nedeni ile oluşacak problemler devam edecek. Havzanın Çayırhan tarafında özelleştirmeye konu olan saha (ÖİB sayfasında 131 milyon ton rezerv) ve 620 MW elektrik santrali, yine havzanın Mihalıççık tarafında TMSF tarafından daha önce özelleştirilen Koyunağılı sahası (yaklaşık 40-60 milyon ton rezerv) ve 290 MW elektrik santrali bulunmakta. Koyunağılı sahasında mevcut kömür, rezerv ve kalite itibarı ile santral için yeterli/uygun olmadığından santralden kapasitesine uygun elektrik üretimi yapılamamakta. Maden Mühendisleri ne diyor? Maden Mühendisleri Odası’nın yaklaşımı şöyle: Madencilik ve enerji üretimi kamucu bir anlayış ve bütünlüklü bir bakış açısı ile devlet tarafından yapılmalı. Bölgedeki kömür sahalarının plansız bir şekilde parçalanması, kaynak israfına neden olan gereksiz elektrik santrallerinin hesapsız bir anlayış ile yapılması sonucunda oluşan maliyet yoksul halkımızın sırtına yüklenmekte. Peki hangi sorulara yanıt istiyorlar? * Çayırhan Termik Santraline yenileme yatırımları kim tarafından ve ne kadar bedelle yapılmıştır? * Koyunağılı Santral ve sahası için Slovakya’dan alınan krediler kim tarafından ve ne tutarda ödenmiştir? * Geçiş dönemi olan 2020-2024 (Kasım) arasında KİAŞ firmasına doğrudan verilen kömür üretimi işi için ne kadar bedel ödenmiş ve bunun karşılığında Elektrik Üretim Anonim Şirketi (EÜAŞ) tarafından ne elde edilmiştir? * Sözleşmesi sonlandırılan Çayırhan-2 sahasında yükümlülüklerini yerine getirmeyen firmalara ne gibi bir yaptırım uygulanmıştır? * Uyarılarımıza rağmen yapılan ve yukarıda bir kısmı belirtilen plansız uygulama ve yatırımların toplam maliyeti nedir ve kim tarafından karşılanmıştır? * Koyunağılı sahasında rezerv ve kalite sorunu nedeni ile santral doğru dürüst çalışamazken, bu sahanın ihalesinin anlamı nedir? * Yapılan özelleştirme uygulamaları ve çabalarından vazgeçip havzadaki toplam rezerv (yaklaşık 180/200 milyon ton) ve toplam 910 MW (620+290) santral gücü aynı proje içinde değerlendirilip, maksimum verim alınması mümkün iken, özelleştirmede ısrar edilmesinin arkasında ne vardır?",https://www.nefes.com.tr/yazarlar/aytunc-erkin/cayirhan-artik-germinaldir-15699
Aytunç Erkin,İmamoğlu ülkeyi kiminle yönetecek?,14 Şubat 2025 06:00,"31 Mart 2024 yerel seçimleri öncesi bir afişle donatılmıştı İstanbul: “Yok bu işin sağı solu aklın yolu İmamoğlu.” Geldik 2025’e ve 23 Mart’ta cumhurbaşkanlığı adaylığı açıklanacak İmamoğlu’nun yeni “yoluna”. “Sayın İmamoğlu gazeteleri ziyaret ediyor. Hadi söyleyeyim; Karar Gazetesi’ni ziyaret ediyor. Hadi adını da vereyim. Karar yazarı Ali Bayramoğlu soru yöneltiyor: “Sizin vizyonunuz nedir? Kürt sorunu vs…” İmamoğlu yanıt veriyor: “Danışmanlarım ve heyetle ülkeyi yönetiriz.” Önceki akşam TV100’de katıldığım bir canlı yayında bu cümleleri akademisyen Ufuk Uras kurdu. Uras’ın bu bilgiyi vermesinin nedeni de programda yaptığım tespitler ve daha öncesinde de kaleme aldığım bir yazıydı. O yazıda demiştim ki: “Peki CHP adayını neden ‘erken’ belirliyor? CHP üst yönetiminin bakış açısını Ankara koridorlarında gezerken öğrendim. Diyorlar ki: ‘2.5 yıl öncesinden programıyla, çalışma arkadaşlarıyla halka umut veren bir isim çıksın ve halkı ikna etsin. Bu İmamoğlu da olabilir Yavaş da. (6 Şubat 2025/NEFES Gazetesi)” Bu bilgi ve tespitlere TV100 yayınındaki CHP eski milletvekili Turan Aydoğan itiraz etti ve partinin bir programı olduğunu söyledi. Sonra… Önceki gün Ekrem İmamoğlu’nun gazeteci İsmail Saymaz’a verdiği röportaja baktım. İmamoğlu, “Yol haritanız nasıl olacak?” sorusuna şu yanıtı verdi: “Meseleye şöyle bakarım: Bir hafta içinde ve 23 Mart’a kadar yapılması gerekenler, parti programı sürecinin içinde olduğu Nisan-Mayıs gibi bir yakın planı içine alan bir çalışma düzeni. Sonrasında muhalefeti, ama siyasi partiler, ama sivil toplum kuruluşları ekseninde, içine alan müzakerelerin, tabiri caizse hükümet programı oluşturmaya dönük bir zaman planının tasarlanması çerçevesinde, önümüzdeki sonbaharı bulabilir. Bunlar kademeli ve aşamalı bir biçimde toplumla paylaşılır. Böyle hareket edildiğinde Türkiye’nin hiç görmediği hassasiyet içerisinde halkımızın önüne sunulacağına kanaatim nettir. Bu sürecin en öndeki destekçisiyim. Umarım yakın zamanda aday da belli olur. (Kabineniz ve temel politikalarınız ilan edilecek mi?) Gayet tabii. Bu zaman diliminde bunlar da olgunlaşacaktır. Ana gövdesinin CHP olduğu, muhalefetin erklerinin bir araya geldiği bir kurumsal yapılanma Türkiye’nin önüne güçlü kadro yapısını koyacaktır. Bu da çok kapsayıcı olacaktır.” Evet CHP’nin cumhurbaşkanı adayı önümüzdeki yaz ayını ve sonbaharı anlatmış. Bu da gösteriyor ki; İmamoğlu ve ekibi çalışmalarını yapmış, programını oluşturmuş. Yaz ayında gazetecilerle, akademisyenlerle, aydınlarla, iş dünyasıyla bir dizi toplantılar yapılacağı da net! Burada soru şu: İmamoğlu “danışmanları ve heyetle mi ülkeyi yönetecek?” yoksa CHP üst yönetiminin çizeceği bir rotada mı ilerleyecek? Sonra geriye döndüm ve Ufuk Uras’ın işaret ettiği Karar Gazetesi ziyaretinde İmamoğlu’nun söylediklerine baktım. 23 Eylül 2024’te şu cümleleri kurmuş: “CHP merkezde durmalı tabii, partimiz zaten merkezde duruyor. Bunu sağ ya da sol olarak görmemek lazım. Ben de kişisel olarak merkezi temsil ediyorum; kendimi Türkiye’nin merkezinde görüyorum. CHP tabanı da bizimle aynı düşünceyi paylaşıyor. Bu yüzden hem bana hem de Mansur Bey’e büyük önem atfediyorlar.” Evet… “Kendimi Türkiye’nin merkezinde görüyorum” vurgusunun altını çizelim. Ekrem İmamoğlu’nun yakın çevresi de “Ön seçim CHP’de olacak ama İmamoğlu tüm Türkiye’nin adayı olacak. Sağdan, soldan, muhafazakar ve Kürt cenahından oy alacak. Aynı İstanbul modeli gibi” diyor. Burada unutulmaması gereken şu: Önümüzde daha iki yıl var ve uzun zamandır muhalefetle hareket eden DEM Parti kartı CHP’nin ya da İmamoğlu’nun elinden alınırsa ne olur? Bu konuyu daha sonra yazacağım.",https://www.nefes.com.tr/yazarlar/aytunc-erkin/imamoglu-ulkeyi-kiminle-yonetecek-15230
Aytunç Erkin,Toktaş’ın savunmasında YARGITAY kararı,31 Ocak 2025 06:00,"Barış Pehlivan zaten ‘Yayınlanacağını bilmiyorum’ demektedir, anlık bir reflekstir, ismi geçen kişi arıyor ve konuşmaya başlıyor. Barış gazetecilik faaliyeti yürütmüştür. Karşı taraf ‘Bunları yayınlamayın’ dememiştir. Kürşad Oğuz’un kaydettiğini biliyorum, o bana gönderdi. Sonrasında ses kaydı geldiğinde ‘Bilirkişi ile konuştu’ dediğinde Barış bana yazmaya başladı. Ben ses kaydını alıp montaja gittim. Barış’a ‘İzin var mı dava açar mı’ diye sordum. 38 yıllık gazeteciyim, 56 yaşındayım, yaptığım işin sorumluluğunu taşırım. Barış bana ‘Ağabey biz gazeteciyiz’ cevabını verince bunun izin dahilinde olduğunu düşündüm. 3 dakika sonra ekrana verildi. Kısa bir ses kaydıdır. Konuşmanın herhangi bir yerine dokunmadık. ‘İzin var mı, dava açar mı, biz gazeteciyiz ağabey, ben yayınlıyorum’ kısmı bir dakikalık meseledir. Sonrasında ‘Metin olarak yayınlasan daha iyi ağabey, dava açar’ cevabını aldım. Tüm bunlar üç dakika içinde olmuştur. Ben gazetecilik yaptım.” Halk TV Genel Yayın Yönetmeni Suat Toktaş’ın ifadesi böyle. Evet… İstanbul Büyükşehir Belediye (İBB) Başkanı Ekrem İmamoğlu’nun CHP’nin davalarında olduğuna dikkat çektiği bilirkişi S.B.’nin konuyla ilgili ses kaydını Halk TV’de yayımladıkları gerekçesiyle ‘Bilirkişiyi etkilemeye teşebbüs’ ve ‘Kişiler arasındaki konuşmaların dinlenmesi ve kayda alınması’ suçlamasıyla haklarında başlatılan soruşturma kapsamında kanaldan alınarak ifadeye götürülen Halk TV Genel Yayın Yönetmeni Suat Toktaş “kaçma, saklanma ve delilleri yok etme” şüphesiyle tutuklandı. Toktaş’ın avukatlığını yapan İlkay Sezer, Yargıtay’ın aldığı bir kararı savunmasında kullanmış. Neydi o Yargıtay’ın aldığı karar? Bir televizyonda yorumculuk yapan Rasim Ozan Kütahyalı, 30 Eylül 2013’te yayınlanan programda dönemin A Milli Futbol Direktörü Fatih Terim ile Galatasaray Spor Kulübü Başkanı Ünal Aysal’ın aralarındaki mesajlaşmayı canlı yayında ekranlara göstermişti. Ünal Aysal ile aralarındaki mesajlaşma şeklindeki konuşmanın basına yansıması üzerine Fatih Terim avukatı Rezan Epözdemir aracılığıyla haberleşmenin gizliliğinin ihlal suçundan şikayetçi olmuştu. İstanbul 28. Asliye Ceza Mahkemesi’nde görülen davada 31 Mayıs 2016 tarihinde karar çıkmıştı. Davayı karara bağlayan mahkeme, Kütahyalı’ya “hakaret” suçundan 9 bin 150 lira adli para cezası verdi. Ayrıca Kütahyalı’yı, “kişiler arasındaki haberleşme içeriklerini hukuka aykırı olarak ifşa etmek” suçundan 2 yıl hapisle cezalandıran mahkeme, sanığın pişmanlık göstermemesi üzerine cezasında herhangi bir indirim ya da erteleme uygulamadı. Kütahyalı ve Aysal’ın avukatları karara itiraz ederek davayı Yargıtay’a taşımıştı. Temyiz incelemesi yapan Yargıtay 12. Ceza Dairesi, yerel mahkemenin verdiği kararı ölçüsüz bularak Kütahyalı ve Aysal lehine bozmuştu. Kütahyalı’nın sözlerinin ve yorumlarının ifade özgürlüğü kapsamında kaldığı belirtilen Yargıtay’ın kararında şöyle denilmişti: “Galatasaray Başkanı olan diğer sanık Ünal Aysal’ın eylem itibariyle gündemde ve kamuoyunun ilgisinde olan konu ile ilgili zıt açıklamaların yapıldığı bir ortamda sanık tarafından kimin doğru söyleyip söylemediği yönünde kamuyu aydınlatmak için Terim ile Aysal arasında geçen mesajlaşma içeriklerini haber vermesi eyleminde basın özgürlüğü kapsamında hareket ettiği gözetilmeden beraatı yerine mahkumiyetine karar verildi.” (Dairemizin 10 Ekim 2018 tarih, 2018/1722 esas, 2018/9484 karar sayılı kararında yer alan “… Bir gazeteci ve televizyoncu olan sanık…’ın Galatasaray teknik direktörlüğünden ayrılarak milli takım teknik direktörlüğüne geçen ve AİHM kararlarına göre eleştiriye katlanma sınırı daha geniş olan katılan ile Galatasaray Başkanı olan diğer sanık…’ın eylem itibariyle gündemde ve kamuoyunun ilgisinde olan konu ile ilgili olarak zıt açıklamaların yapıldığı bir ortamda sanık tarafından kimin doğru söyleyip söylemediği yönünde kamuoyunu aydınlatmak için katılan ile diğer sanık arasında geçen mesajlaşma içeriklerini haber verme kurgusu ve ağır eleştiri sınırları içerisinde katılana doğrudan hakaret etme, küçük düşürme amacı taşımadan, değer yargıları içerisinde kamuoyuna sunması eyleminde basın özgürlüğü kapsamında hareket ettiği gözetilmeden beraatı yerine yazılı şekilde mahkumiyetine karar verilmesi” şeklindeki bozma gerekçesinin sonucu bakımından usul ve kanuna uygun olduğundan, kararda değişiklik yapılmasına yer olmadığına…) Suat Toktaş’ın avukatı İlkay Sezer sorgu hakimliğine yaptığı savunmada işte bu Yargıtay kararını örnek gösterdi. Toktaş’ın basın özgürlüğü kapsamında hareket ettiğini ve bilirkişiyle yapılan söyleşinin ses kaydını da bu bağlamda yayınladığını ifade etti.",https://www.nefes.com.tr/yazarlar/aytunc-erkin/toktasin-savunmasinda-yargitay-karari-12007
Aytunç Erkin,31 Mart yenilgisine neden olanlar listede,25 Şubat 2025 06:00,"Tarih 14 Ağustos 2024. AKP Genel Başkanı ve Cumhurbaşkanı Tayyip Erdoğan, partisinin 23. yıldönümünde, yenilgiyle çıkılan 31 Mart yerel seçimlerin ardından başlayan “değişim” tartışmasıyla ilgili demişti ki: “Kendini yorulmuş hisseden varsa, bitkin hisseden varsa, onlardan kenara çekilip biraz soluklanmalarını istiyoruz. Heyecanını kaybedenler, millete hizmetin önünde engel olmamalıdır. Bunun vebali ağırdır. Bunun hesabı ağırdır. Şunu unutmayın: Biz bu aziz milletin umuduyuz. Biz, bu aziz ümmetin de umuduyuz. Onların umudunu boşa çıkarak işler içine girenler altından kalkamayacakları bir yükle ezilirler. Açık söylüyorum, buna bizim de tahammülümüz olamaz. Milletin ve ümmetin umudunu ziyan edenleri hoşgörü göstermeyiz, gözünün yaşına da bakmayız. Yenilenerek ilerlerken kimsenin bize ayak bağı olmasına müsaade etmeyiz.” Erdoğan’ın bu cümleleri üzerinden yürüyen “değişim” pazar günü 8. Olağan Kongre’de şekillendi. AKP’nin 75 kişilik MKYK’sında 39 yeni isim yer aldı, 36 isim liste dışı kaldı. Bu AKP’nin en üst karar alma organı olan MKYK’da yüzde 52 değişim anlamına geldi. Ancak… Kongreyi izleyen ve AKP’yi yakından takip edenlerin “ortak” görüşüne göre “beklenen değişim” gerçekleşmedi. Bu tespiti yapanların hedefinde de “genel merkez” var. Dediler ki: GENEL MERKEZ YERİNİ KORUDU: “Seçim yenilgisinin ardından değişimi zamana yayarak, kendilerini unutturmayı planlayan genel merkez başardı. AK Parti’ye tek başına iktidardan sonra büyükşehirleri, belediyeleri en nihayet Türkiye`nin turuncu haritasını da kaybettiren Efkan Ala liderliğindeki genel merkez yerini korudu. KAYBEDENLER MKYK’DA: “Üsküdar ve Beyoğlu’nu CHP’ye kaybeden Belediye başkanları MKYK’da yer aldı.” Bir not da şu: MKYK’da olacağı konuşulan AKP İstanbul eski İl Başkan Osman Nuri Kabaktepe’ye listede yer verilmemesi dikkat çekti. HOLDİNGLER MKYK’DA: Kalyon Holding’den Hilal Kalyoncu Koç, NG Kütahya Seramik`ten Yönetim Kurulu Başkanı Erkan Güral ve 360 Enerji’den Yönetim Kurulu Başkanı Cihad Terzioğlu MKYK’da yer alan isimler oldu. MİLLİYETÇİLERE YÖNELİŞ: “Cumhur ittifakından ortağı milliyetçi MHP olmasına rağmen düne kadar AK Parti ve liderine en ağır söylemleri yöneltmiş milliyetçi İYİ Partilileri transfere yönelinmesinin sebebi tam olarak anlaşılamadı. Fakat bu şahısların üstelik en üst düzey görevlendirilme garantisi ile transferleri hem milliyetçi hem muhafazakar tabanda tepki çekti.” Bu noktada “neden milliyetçiler?” sorusunaysa AKP’yi yakından bilen gazetecilerden Hasan Öztürk’ün verdiği yanıt önemli: “Şaşkın olanların bir kısmının yorumu ise (AK Parti’nin yeni transferler ve vitrine sürdüğü isimlerle daha milliyetçi bir çizgiye geldiği) yönünde. Oysa Cumhur İttifakı’nın ne zaman kurulduğunu ve o ittifakın neye karşı, nasıl bir tutum aldığını hala içselleştiremeyenlerin yaşadığı şaşkınlıkla aynı şaşkınlık bu. AK Parti kongresinin olduğu gün Almanya’da genel seçimler vardı. Almanya’daki seçim sonuçlarına bir bakın. Daha geçtiğimiz kasım ayında Amerikan seçimleri yapıldı, Trump’ın nasıl bir ezici üstünlük sağladığına bir bakın. Dünyada yükselen bir milliyetçilik var. Yine dünyada merkezileşme… Ulus devletlerin kendini koruma refleksinin güçlendiği günlerden geçiyoruz. Böyle bir rasyonalitenin olduğu bir süreçte Ak Parti’nin daha milliyetçi bir vitrin oluşturması kadar normal ne olabilir. (Haber7/24 Şubat 2025)” Bir AKP’linin “Cumhurbaşkanı Erdoğan’ın 5 Ocak Rize konuşmasına bak bir de değişmeyenlere bak” dedi. Erdoğan o gün demiş ki: “Size benim vatandaşlarımdan herhangi birisi gelir, sizden bir işin yapılmasını, gereğini istiyorsa, onu bir başka yere havale etme hakkınız yok. Bazılarına bu söylediklerim zor gibi gözükebilir ama bilin ki bu Genel Başkan, bu Cumhurbaşkanı çok şikayetler alıyor. Bu şikâyetleri benim burada haykırmam lazım. Hepinizin bunu bilmesi lazım. Tekrar altını çizerek ifade ediyorum, bunları herhangi bir çıkar, kazanç, makam, mevki beklentisi ile değil, davamızın bizlere yüklediği mesuliyet bilinciyle yapmak mecburiyetindeyiz. Aksi taktirde partiyi ticarethaneye çevirirsiniz. Bu bizim asla müsaade etmeyeceğimiz, rıza göstermeyeceğimiz, göz yummayacağımız bir durumdur.” SONUÇ: Erdoğan, MKYK’nın yüzde 52’sini değiştirdi ve yeni yol haritası belirlendi. Bakalım “şikayetler” devam edecek mi? Partiyi ticarethaneye çevirme girişimlerine karşı nasıl tedbirler alınacak? Ya da “zihniyet” nasıl değişecek?",https://www.nefes.com.tr/yazarlar/aytunc-erkin/31-mart-yenilgisine-neden-olanlar-listede-17751
Aytunç Erkin,“Aday belirlemek için daha erken ön seçim olacak bilgisi vermedi”,30 Ocak 2025 05:45,"Tarih 27 Ocak 2025. İstanbul Büyükşehir Belediye (İBB) Başkanı Ekrem İmamoğlu dava dosyalarının ünlü “bilirkişisini” açıkladı. O toplantıda gazeteci Ali Tarakçı, İmamoğlu’na şu soruyu yöneltti: “CHP Genel Başkanı Özgür Özel’in ön seçim diyerek hem CHP’yi ortadan ikiye bölmeye hem de ismi geçenleri birbirlerini kırdırmaya yönelik bir sürece adım atmasını nasıl değerlendiriyorsunuz?” İBB Başkanı yanıt verdi: “Bizde ön seçimler çok bereketlidir. O bereketin, 2014 seçimlerden önce bizzat kendisi ön seçim talep ederek ön seçimden çıkmış ürününü görüyorsunuz: Ekrem İmamoğlu. Ön seçim CHP’ye bereket getirir. Onun dışında sürece dair açıklamaları genel başkanımız ve CHP’nin yetkilileri yapacaktır.” İmamoğlu’nun açıklama yaptığı günün akşamı. MHP lideri Devlet Bahçeli yaptığı yazılı açıklamayla İmamoğlu’na çağrı yaptı: “İstanbul Büyükşehir Belediye Başkanı Ekrem İmamoğlu, bugün her alan ve kesimden aktörlerin yer aldığı bir basın toplantısı düzenlemiştir. Anlaşılan İmamoğlu hem siyasi hem de hukuki darboğazdadır ve telaşlanması da bundandır. Ancak bağımsız ve tarafsız yargı İmamoğlu’yla birlikte, yanında yöresinde yuvalanmış çıkarcı yoldaşlarının nerede olurlarsa olsunlar takibindedir. Ortada bir suç varsa bedeli hukuk önünde mutlaka ödenecektir. Bugünkü basın toplantısının ardından, Cumhurbaşkanı adaylığı kisvesine bürünen İmamoğlu’na parti içindeki rakiplerinin nasıl yorum getirip ne diyeceği önümüzdeki günlerde açıklığa kavuşacak bir muammadır. Acaba CHP’nin siyasi ayak oyuncuları ve adaylık peşine düşen malum köşesiz isimleri İmamoğlu’nun her yana çekilecek açıklamalarına ne diyeceklerdir? Bu şahsa tavsiyem, siyasetten, yargıdan, toplumun her kesiminden ülkeyi ayağa kaldırabilecek destekçileri olduğuna inanıyorsa sade bir vatandaş olmayı tercih ederek sonuçlarına katlanması ve açıkça meydana çıkmasıdır. İmamoğlu kendine güveniyorsa, yüz bin kişinin imzasıyla Cumhurbaşkanı adayı olabilecektir. (27 Ocak 2025)” Bu toplantıdan bir gün sonra yani 28 Ocak 2025 Salı gününe uzanalım. CHP lideri Özgür Özel grup toplantısında konuştu. Özel, cumhurbaşkanı adaylığına ilişkin yol haritasını açıkladı: “Olağanüstü toplantılarla, MYK’yla, Meclis Grubumuzla, Parti Meclisimizle, partinin tüm seçilmişleri ile İstanbul’da bir dizi toplantı yaptık. O toplantılarda oluşan, olgunlaşan fikirleri isimleri hep umutla birlikte anılan Ekrem Başkan’la, Mansur Başkan’la konuştuk, değerlendirdik. Artık bir yeni başlangıca, bir yeni yol yürüyüşüne, yeni bir sürecin tarifine hep birlikte hazır olma noktasında mutabakatımız, örgütsel olarak tamdır. Duyduğum en büyük memnuniyetlerden birisi, biraz önce ismini de andığım iki demokrasi kahramanının da ‘Partim görev verirse, partim bana bir görev verirse’ diye başlayarak kurdukları onurlu cümlelere yürekten ve hepiniz adına teşekkür ediyorum.” CHP koridorlarında “ön seçim” diyen İmamoğlu’nun adaylık konusunda ilk raundu kazandığı yorumları yapıldı. “Delegeler değil vatandaş adayı belirlesin” diyen Ankara Büyükşehir Belediye Başkanı Mansur Yavaş’ınsa Özel’in bu açıklamasına şaşırdığı ve gergin olduğunun altı çizildi. Neden mi? Anlatalım… CHP lideri Özgür Özel, Mansur Yavaş ile 23 Ocak Perşembe günü genel merkezde görüşme yaptı. Mansur Yavaş’ın yakın çevresine anlattıklarına göre: “Özgür Bey aday belirleme sürecini başlatma kararını ifade etti. Bense önümüzde bir erken seçimin olmadığını, adaylık ilanının bu nedenle erken olduğu söyledim. Genel Başkan bana ‘ön seçimle aday belirleme’ kararını da iletmedi.” Yavaş’ın önümüzdeki günlerde Ankara’da basın toplantısı düzenleyeceği ve bu konuda fikirlerini “ince sitem” yaparak açıklayacağını öğrendim. Mansur Yavaş’a yakın kaynaklar; Altılı Masa sürecinde dönemin İYİ Parti lideri Meral Akşener’in gündeme getirdiği “Adayı belirlerken anket şirketlerine başvuralım” fikrini savundukları, güvenilir üç şirket üzerinden 50 bin kişilik ölçüm yapılmasını istedikleri konuşuluyor. Hatta bir kurmay da şu cümleleri kurdu: “Sandığa gidildiğinde 60 milyon seçmenin tercihi mi yoksa CHP üyelerinin tercihi mi kabul edilecek?” İmamoğlu’na yakın bir isimse, CHP’ye oy veren kitlenin farklı farklı düşünce görüşlerine sahip olduğunu yani Türkiye’nin tamamını temsil ettiğini söyledi.",https://www.nefes.com.tr/yazarlar/aytunc-erkin/aday-belirlemek-icin-daha-erken-on-secim-olacak-bilgisi-vermedi-11728
Aytunç Erkin,MİT Başkanı Kalın: Çok kutuplu dünya,13 Şubat 2025 06:00,"Jeopolitik merkezin Atlantik’ten Asya coğrafyasına yönelimi ile bir kez daha kendini hissettiren iki kutuplu dünyadan çok kutuplu dünyaya geçiş süreci kapsamında Millî İstihbarat Teşkilatı, yeni iş birliği imkânlarının geliştirilmesine de ağırlık vermiştir.” Bu tespiti; Milli İstihbarat Teşkilatı (MİT) Başkanı İbrahim Kalın yaptı. MİT’in yayımladığı 2024 yılı faaliyet raporunun sunuş bölümünde dünyayı ve Türkiye’yi tanımlayan Kalın’ın “çok kutuplu dünya” vurgusu önemli. Bu vurgudan nereye mi geleceğim? 18 yıl önce… Rusya Devlet Başkanı Vladimir Putin, 43. Münih Güvenlik Konferansı’nda yaptığı konuşmada “ABD ve NATO”yu eleştirmişti. 10 Şubat 2007’deki zirvede, “Günümüz dünyasında, tek kutuplu dünyanın kabul edilemez olmasının yanı sıra, aynı zamanda imkansız olduğu kanaatindeyim” görüşünü dile getirmişti. Uluslararası hukukun temel ilkelerinin her geçen gün artan bir şekilde küçümsendiğinin görüldüğüne işaret eden Putin şu görüşteydi: “Ve aslına bakılacak olursa, bağımsız yasal normlar, gittikçe bir devletin hukuk sistemine benzemektedir. Bu tek devlet, en önemlisi ve en başta ABD, her yönden ulusal sınırlarının ötesine geçmiştir. Diğer uluslara dayattığı ekonomik, siyasi, kültürel ve eğitimsel politikalar bunun kanıtıdır. Peki, bundan kim hoşnut?” Şimdi gelelim bir ayrıntıya: Putin’in konuşmasının tam metni 15 Şubat 2007 yılında Genelkurmay Başkanlığı’nın internet sitesinde yer almıştı. O dönem Genelkurmay Başkanı Org. Yaşar Büyükanıt’tı. O günlere dönelim. “Ergenekon” ve “çok kutuplu dünya” Bir soruyla devam edelim: “Çok kutupluluğu” savunan ve “ABD ve NATO’yu eleştiren Putin’in konuşma metnini yayımlayan Genelkurmay’ın yüzünü Atlantik cephesinden Asya’ya/Orta Doğu’ya çevirmesinden kimler hoşnut olmamıştı? 15 Şubat 2007’den dört ay sonra 12 Haziran 2007’de Ümraniye’de bir gecekonduda başlayan “Ergenekon” sürecini başlatanlar! “Faili meçhuller” üzerinden adım adım Türk Silahlı Kuvvetleri’ne ve “Kemalist Devrim”le hesaplaşmaya varan operasyonları izledik. O dönem “çok kutuplu dünya”ya karşı çıkanların yarattığı karanlık yıllar! Makarayı 2007’den dört sene öncesine saralım. O dönem; 10 Temmuz 2003 tarihinde, MİT’in başındaki isim Şenkal Atasagun, dönemin Genelkurmay Başkanı Org. Hilmi Özkök’e ‘çok gizli’ ibareli bir dosya sunar. Dosyanın ön yazısında şöyle denir: “Müsteşarlığımıza 3 Temmuz 2002 tarihinde intikal eden ancak kaynağı tespit edilemeyen isimsiz bir mektup ve 6 adet CD’nin incelenmesi sonucunda… İddialara konu 69 şahıstan 2’si (Eşref Bitlis ve Gülçin Telci) halen hayatta bulunmamaktadır. Diğer şahıslar ise, 14 politikacı, 13 basın mensubu, 19 işadamı, 3 itirafçı, 9 mafyayla bağlantılı olduğu ileri sürülen eski ülkücü, 9 TSK mensubu, 1 yazar, 1 emniyet mensubu konumundadır.” Şema ve bu yazı Özkök’ten sonra 19 Kasım 2003’te Başbakanlığa yollanır. Sonra ne mi olur? 19 Ocak 2006’da MİT Müsteşarı Emre Taner sözde ‘Ergenekon’ ile ilgili şemayı ve raporu yeniden Başbakan Tayyip Erdoğan’a sunar, herkesin bildiği süreç başlar… İki kritik isim Şenkal Atasagun ve Emre Taner’in bu konuda yani “şema” hakkında doyurucu açıklama yaptığını hala duymadık. Neyse… Evet… Nereden nereye geldik değil mi? Bugün MİT Başkanı Kalın’ın “çok kutuplu” dünya vurgusunun altını döne döne çizmekte fayda var. Yine bir hatırlatmayla devam edelim. Yeni çözüm sürecinde uyanık olmak Genelkurmay eski Başkanı Org. İlker Başbuğ, “Ergenekon’dan Çıkış” kitabını yazdı ve sonrasında 16 Şubat 2019’da net konuştu: “… AKP - FETÖ ilişkisini 5 safhada ele alıyorum. Birinci safha; 2002 - 2007 arası dönemdir. İktidar, FETÖ’nün bürokrasideki gücünden, Türkiye içindeki ve dışındaki bağlantılarından istifada etmiştir. İlişkiler güçlüdür. O dönemde AKP, orduyla doğrudan çatışmamıştır. Bu işi Avrupa’ya ve liberallere bırakmıştır. İkinci safha; 2007 - 2011 dönemidir. 2007 yılında hem Ergenekon süreci, hem de açılım projesi başlamıştır. Bu dört yıllık dönemde, iktidar ve FETÖ arasında çok sıkı işbirliği vardır. Ordu karşıtı tertipler, komplolar devreye sokulurken, iktidarın olurunun alındığını düşünüyorum. “… Üçüncü safha; 2011 - 2013 dönemidir. FETÖ’nün MİT Müsteşarı’na yönelik hamlesi, iktidarın dershanelere ilişkin kararı bu dönemdedir. O safha, 17 - 25 Aralık operasyonlarıyla sona ermiştir. Dördüncü safha; 17 - 25 Aralık 2013’te başlamış, 15 Temmuz 2016’daki darbe girişimiyle bitmiştir. İki yapının tamamen birbirinden koptuğu dönemdir. Beşinci safha ise darbe girişimiyle başlamıştır ve sürmektedir. Çatışma safhasıdır. Ben dördüncü safhadan itibaren, FETÖ ile mücadelede Cumhurbaşkanı Erdoğan’ın yalnız bırakıldığını söylüyorum. Toplumda bu mücadelenin her alanı içermesi gerektiğine ilişkin güçlü ve ortak bir beklenti var.” SONUÇ: “Yeni bir çözüm sürecinin” başlangıcındayız ve uluslararası dengelerle birlikte “Atlantik” cephesinden gelecek saldırılara karşı uyanık olmalıyız.",https://www.nefes.com.tr/yazarlar/aytunc-erkin/mit-baskani-kalin-cok-kutuplu-dunya-15001
Aytunç Erkin,İmamoğlu: Yüzde 57.2 Erdoğan: Yüzde 42.8,18 Şubat 2025 06:00,"İki iddia… Birincisi… Ciner Medya Grubu Ankara Temsilcisi Fevzi Çakır; 9 Şubat’ta, CHP lideri Özgür Özel, İstanbul Büyükşehir Belediye Başkanı Ekrem İmamoğlu ve Ankara Büyükşehir Belediye Başkanı Mansur Yavaş’ın bir araya geldiği üçlü toplantıya ilişkin kulis bilgileri paylaştı. Çakır, Yavaş’ın görüşmede Cumhurbaşkanlığı adaylığına dair, “Bu saatten sonra aday olup olmamak sadece benim kararım olamaz. Toplum bu işi satın aldı. Anketler böyle çıkmaya devam ederse aday olacağımı bilin” dediğini söyledi. İKİNCİ İDDİAYA GEÇELİM Gazete Oksijen’de Gökçer Tahincioğlu’nun 3’lü zirveye ilişkin 14 Şubat’ta dile getirdiği kulis bilgisinde göre, Mansur Yavaş’ın Ekrem İmamoğlu’na “Yüzde 50+1 alacaksan adaylığına itirazım yok” dediği iddia edildi. İmamoğlu’nun ise bu çıkışa “Ben Kemal Bey değilim. Seçilemeyeceğimi hissedersem çekilirim. Emaneti Genel Başkan’a iade ederim” cevabını verdiği öne sürüldü. İddiaların ardından Halk TV’ye konuşan İmamoğlu’nun danışmanı Murat Ongun, o görüşmede İmamoğlu’nun Kılıçdaroğlu ile ilgili bir değerlendirme yapmadığını söyledi. Ongun mesajında “İmamoğlu, ‘seçilemeyeceğimi anlarsam çekilirim’ dedi, Kılıçdaroğlu konusu geçmedi” dedi. Neden bu girizgahı yaptım? Çünkü; iki bilgide de “anketler” öne çıkıyor. Birinci iddiaya göre, “Anketler böyle giderse…”, ikinci iddiada da “Yüzde 50+1’i alacaksan ve seçilemeyeceğimi hissedersem…” cümleleri var. Benim de önümde iki anket çalışması duruyor. Birincisi Toplumsal Etki Araştırmaları Merkezi’nin (TEAM) Türkiye genelinde 6 bin denek üzerinde yaptığı çalışma. Bu çalışma CHP lideri Özgür Özel’in masasında duruyor ve “ön seçim” tartışmasından hemen önce yapıldı. TEAM’in “cumhurbaşkanlığı” anketinde ilk çalışma üçlü yarışa göre yapılmış. Kararsızlar dağıtıldıktan sonra Cumhur İttifakı adayı Tayyip Erdoğan yüzde 37, CHP’nin adayı Ekrem İmamoğlu yüzde 35.9, Bağımsız aday Mansur Yavaş yüzde 19.7, diğer yüzde 7.4 çıkıyor. Peki ikili yarışta sonuç ne oluyor? Erdoğan ve İmamoğlu’nun en yüksek iki oyu aldığı birinci tur sonucunda seçim ikinci tura kalıyor. Kararsızlar dağıtıldıktan sonra Ekrem İmamoğlu yüzde 57.2, Tayyip Erdoğan yüzde 42.8 oy alıyor. CHP yönetiminin “Ekrem İmamoğlu cumhurbaşkanı adayı olmalı” tezini güçlendiren anket TEAM’in yaptığı anket. Ancak Mansur Yavaş kanadındaysa farklı farklı anketlerde Yavaş önde çıkıyor. Bir de Sosyal Demokrat Kamu İşverenleri Sendikası’nın (SODEMSEN) anketi var. Bu anket çalışması 11 farklı şirkete 250 bin denek üzerinden yaptırılmış. Ankete göre bugün seçim olsa partiler ne kadar oy alıyor? CHP yüzde 33, AKP yüzde 31.2, MHP yüzde 9.5, DEM yüzde 9.7, İYİ Parti yüzde 3.8, Zafer Partisi yüzde 4.6, Yeniden Refah Partisi yüzde 2.7, diğer yüzde 5.5. Sorulardan birisi de; “Bu pazar seçim olsa yerelde oy eğilimi nasıl olur?” Buna göre de CHP yüzde 49.3, Cumhur İttifakı (AKP+MHP) yüzde 34.7, diğer partiler yüzde 16. 250 bin denek üzerinden yapılan çalışmada cumhurbaşkanlığı seçiminde oy verme eğilimi de sorulmuş. Sonuca göre; CHP’nin adayı yüzde 56.8, Cumhur İttifakı’nın adayı 43.2 çıkmış.",https://www.nefes.com.tr/yazarlar/aytunc-erkin/imamoglu-yuzde-572-erdogan-yuzde-428-16155
Aytunç Erkin,Ahmet Özer iddianamesindeki ayrıntı,23 Şubat 2025 04:00,"“Aşağıda delilleri ayrıntılı olarak anlatılan Esenyurt Belediye Başkanı olan şüpheli Ahmet Özer gibi İstanbul ilinde görevli bir kısım Belediye Başkanı, Başkan Yardımcısı ve Belediyle Meclis Üyesi’nin 31/03/2024 yerel seçimler sonrasında terör örgütünce verilen talimatla ‘Kent Uzlaşısı’ faaliyeti kapsamında terör örgütünün uzlaşma sağladığı partiden seçilmeleri sağlanarak görev yapmaya başladıkları ve halen görevli oldukları, yukarıda da izah edildiği üzere özerlik sistemi ve kent uzlaşısı formülünün, DEM Parti üstü bir örgütlenme sistemi olduğu, özellikle örgütlenme konusunda çalışmalar yürüten örgüt bünyesindeki oluşumların (DBP, HDK) örgütün taban (halk) örgütleme sistemini geliştiren ve yöneten esas kurumlar olduğu hususu da nazara alındığında bu şahısların terör örgütünün Kent Uzlaşısı faaliyeti kapsamında faaliyet yürüten örgüt mensuplarından oldukları anlaşılmıştır. (Sayfa 25)” Yaptığım alıntı, dört aydır Silivri Cezaevi’nde tutuklu bulunan Esenyurt eski Belediye Başkanı Ahmet Özer’le ilgili İstanbul Cumhuriyet Başsavcılığı’nın hazırladığı 83 sayfalık iddianameden. Emniyet Genel Müdürlüğü Terörle Mücadele Başkanlığı Değerlendirmesi’ne göre “İstanbul ilinde bir kısım belediye başkanı, başkan yardımcısı ve belediye meclis üyesi Kent Uzlaşısı faaliyeti kapsamında faaliyet yürütüyor”. İddianameden de anlaşılıyor ki; İstanbul’da bazı belediye başkanları Demokratik Bölgeler Partisi (DBP) ve sonrasında hayata geçirilen Halkların Demokratik Kongresi (HDK) üzerinden soruşturmaya konu edilecek. Başsavcılıktan “metropol adayları” vurgusu Yine iddianameye dönelim. Başsavcılığın da emniyet değerlendirmesiyle aynı fikirde olduğu anlaşılıyor: “… Söz konusu örgütsel doküman içeriği incelendiğinde; Kent Uzlaşısına yönelik yukarıda ayrıntısıyla yer verilen değerlendirmeleri doğrular nitelikte DEM Partinin süreç içerisinde inisiyatifinin bulunmadığı… Terör örgütünün ve çatı yapılanması olan HDK’nın inisiyatifle sürecin ilerlediği, terör örgütünce anlaşma sağlanan siyasi parti listelerinden 31/03/2024 tarihli yerel seçim kapsamında metropol illerde belediye başkanlıkları, başkan yardımcılıkları ve meclis üyeliklerine terör örgütü mensuplarının sızmalarının sağlandığı… Şüpheli Ahmet Özer’in de bu örgüt mensuplarından olduğu, doküman içeriğinin şüphelinin görev yaptığı Esenyurt ilçesindeki DEM Parti teşkilatından ele geçirilen HDK dokümanlarından olması ve şüphelinin ‘ortak aday’ olduğunun belirtilmesi hususlarının bir bütün olarak değerlendirildiğinde şüphelinin terör örgütüyle organik bağını ortaya koyduğu açıkça anlaşılmıştır. (Sayfa 75)” Emniyet değerlendirmesinde “İstanbul ilinde görevli bir kısım Belediye Başkanı…” değerlendirmesi yapılırken başsavcılık “31/03/2024 tarihli yerel seçim kapsamında metropol illerde belediye başkanlıkları…” diyor. Buradan da anlayacağımız sadece İstanbul’da değil başka illerde de “Kent Uzlaşısı” adaylarının soruşturulduğu gerçeği! Peki nedir bu Kent Uzlaşısı? Nedir bu “Kent Uzlaşısı”? Kamuoyuna yansıyan açık bilgilere göre; 4 Aralık 2023 tarihinde DEM Parti Meclisi şu açıklamayı yapmıştı: “Türkiye’nin batısında ise kenti var eden, yaşatan sosyal ve siyasal dinamikleri geniş ölçekte kapsayan tüm kurum, kuruluş, işçi, emekçi, ekolojist, kadın, gençlik, halklar ve inanç örgütleri, siyasi partiler, emek ve meslek örgütleri, demokrat ve vicdan sahibi yurttaşlar, tüm toplumsal taraflar ve siyasi aktörlerle görüşmek, müzakere etmek, birlikte yürümek, ortak mücadeleyi örecek Kent Uzlaşısı zeminini oluşturmayı öncelikli görev olarak görüyoruz.” İddianameye göreyse “Kent Uzlaşısı”: “DEM Parti tarafından, yerel seçim stratejisi olarak belirlenen ve Aralık 2023 tarihinde yayımlanan tutum belgesinde; ‘Kent Uzlaşısı’ adı altında çerçevesi çizilen strateji kapsamında, Türkiye’nin batı illerinde farklı kesimlerle diyalog/ittifak zemini arayışına girildiği, bu çerçevede ‘Kent uzlaşısı’ formülü kapsamında gerçekleştirilen görüşmeler/müzakereler ile anlaşma sağlanan İl/İlçelerde aday göstermeme, kendi adayını farklı partiler bünyesinde aday gösterme, belediye meclislerinde kontenjan elde etme vb. cihetine gidildiği… “Konuya ilişkin PKK/KCK yönetimince yapılan ve açık kaynaklara yansıyan açıklamalara bakıldığında; KCK Eş Başkanı Bese Hozat kod Hülya ORAN örgüt paralelinde yayın yapan Medya Haber Televizyonu’nda 05/11/2024 tarihinde yaptığı konuşmasında; ‘Kürtlerle Türklerin birliği, ortak mücadelesi, ittifakının isminin Kent Uzlaşısı olduğunu, Kent Uzlaşısı’nın Türklerle Kürtlerin ortak birlik duruşu/uzlaşması olduğunu’ belirttiği… “PKK/KCK Yürütme Konseyi Üyesi Cuma kod Cemil BAYIK tarafından kaleme alınan ve örgüt paralelinde yayım yapan Serxwebun Dergisi’nde 31/03/2024 seçimleri öncesinde yer verilen yazısında; ‘Kent uzlaşısı olarak ifade edilen stratejinin yerinde bir karar olduğu’ şeklinde beyanlara yer verildiği… “… PKK/KCK Yürütme Konseyi üyesi Hüseyin Avareş kod Mustafa KARASU’nun 04/04/2024’te örgüte müzahir ANF Haber Ajansında yayınlanan röportajında; ‘DEM Partinin bu seçimde Türkiye’de genel bir ittifak ve uzlaşı içinde olmadığı, ancak Türkiye’nin çok stratejik alanlarında kent uzlaşısı politikası ile tüm demokratik güçlerle birlikte iktidara kaybettirme politikası izlediği’ hususlarını ifade ettiği…” SONUÇ: Başsavcılık iddianamesine göre; Özerlik Sistemi ve Kent Uzlaşısı formülünün, DEM Parti üstü bir örgütlenme sistemi olduğu, özellikle örgütlenme konusunda çalışmalar yürüten örgüt bünyesindeki oluşumların (DBP, HDK) örgütün taban (halk) örgütleme sistemini geliştiren ve yöneten esas kurumlar olduğu… ifade ediliyor.",https://www.nefes.com.tr/yazarlar/aytunc-erkin/ahmet-ozer-iddianamesindeki-ayrinti-17332
Aytunç Erkin,İmamoğlu: 4 yıldır yoğun çalışıyoruz,07 Mart 2025 06:15,"Önceki gün İstanbul Büyükşehir Belediye (İBB) Başkanı Ekrem İmamoğlu, Nefes Gazetesi’ni ziyaret etti. Dün manşetimizde okudunuz. İmamoğlu, “Cumhurbaşkanını halkla birlikte iftar için İstanbul’da ramazan çadırına davet etmeyi düşünür müsünüz?” sorusunu verdiği yanıtla röportajın manşetini attı: “Manşet yapacaksanız söyleyeyim; davet ediyorum kendisini. Gelsin İstanbul’un en güzel meydanında bir Ramazan çadırında halkla oturalım, iftarımızı edelim. İftardan sonra da istediği yere giderim, çayımızı, kahvemizi içelim. Oturalım memleketin bu trajik sorunlarını konuşalım. Davet ediyorum.” Röportajda dikkatimi çeken ve bugüne bıraktığım bir bölüm var. Nefes.com.tr’nin Genel Yayın Yönetmeni İsmail Şahin şu soruyu yöneltti: “Erken seçim diyoruz. Bir hazırlık yapmaya başladınız mı? Ekonomistler, işte mimarlar, sosyologlar… Bir ekip oluşturdunuz mu şu anda? Ya da oluşturuyor musunuz?” İmamoğlu’nun yanıtı önemliydi. Çünkü; dört yıl önce çalışmaya başladıklarını söyledi: “Dört yıldır çok yoğun bir biçimde çalışıyoruz bu konuda. Çünkü ben ülkesi adına sorumluluk hisseden birisiyim. Benim bu gündemim Beylikdüzü’nden önce de vardı. İstanbul’a hazırlanırken de İstanbul’a göreve başladığım andan itibaren de Türkiye meselelerine çok yoğun eğilen sistemlerimiz, mekanizmalarımız vardı. Başlı başına İstanbul Planlama Ajansı bile yani kendi içerisinde inanılmaz bir zenginliğe kavuştu. Biz ülkemizin meselelerini 20’nin üstünde başlıkta ele alan bir mekanizmaya çalışıyoruz. Ben ne yazık ki üzülerek söylüyorum. 2023 seçimlerinden önce bu birikimlerimizi aktaracak sağlıklı ortam ve zamanı bulamadık. “Yapılmasını arzu ettiğimiz partimizin parti programı kurultayında bir parti programına dönüşmesiyle ilgili partimizin bünyesine aktardık ki orada da birtakım birikimler var. Buranın harmanından çok güçlü bir parti programı çıkacak. Onun bir temel olacağını düşünüyorum ve onun üzerine inşa edeceğimiz politikaları, Türkiye’nin her meselesi üzerinden en donanımlı, en hazırlıklı Türkiye tahayyülünü ortaya koyacak. “Biz bunu aynı zamanda Türkiye’nin muhalif dinamikleriyle de görüşüyoruz. Zaten masalarımız çok çeşitlilik içeriyor. Hedefimiz 2025 bitmeden özellikle ekim- kasım aylarında Türkiye tahayyülünü çok net biçimiyle, çok net ifadeleriyle anlatacağımız bir paylaşımı yapabilmek.” DEM Parti’nin İmralı heyeti 22 Ocak’ta Abdullah Öcalan’la ikinci görüşmeyi yaptı. Kısa bir açıklama yapıldı. Sekiz gün sonra… İtalyan gazeteciler Chiara Cruciati ile Giansandro Merli, İl Manifesto’da PKK’nın Suriye kolu SDG lideri Mazlum Kobani ile Rojava’da yaptıkları görüşmeyi yazdı. 30 Ocak’ta yayımlanan haberde, İtalyan medyasına göre; Kobani, Abdullah Öcalan’ın 15 Şubat’ta bir mesaj yayımlayacağını duyurdu. Kobani, mesajın görüntülü de olabileceğini belirterek Öcalan’ın Suriye ve Rojava’dan da bahsedeceğini söyledi. 10 gün sonra… Kulislere bir iddia düştü: “Silah bırakma” çağrısı yapması beklenen Öcalan, PKK’da etkin olan üç farklı noktaya; Kandil’e, Rojava’ya ve Avrupa kanadına iletilmek üzere üç farklı mektup hazırladı. (Serbestiyet) 7 gün sonra… DEM Parti Sözcüsü Ayşegül Doğan, 17 Şubat’ta dedi ki: “Bir bilgi vermek isterim. Günlerdir kamuoyunda tartışılıyor. Öcalan’ın mektubu gitti mi, gitmedi mi diye bir tartışma var. Evet; Öcalan’ın mektubu hem Kandil’e hem Avrupa’ya hem de Kuzey ve Doğu Suriye’deki ilgililere ulaştırılmış. Mektupların nerelere gittiği de soruluyor. Kandil’deki KCK’lı yöneticilere; Kuzeydoğu Suriye’de de SDG’ye; ve Avrupa’da da KCDK-E’ye ve KNK’ye ulaştırılan birer mektup var. Bunun değerlendirilmesiyle ilgili yetkililerin yaptığı açıklamaları biz de medya üzerinden takip ediyoruz.” 10 gün sonra… Abdullah Öcalan’ın mektubu İmralı heyeti tarafından İstanbul’da okundu. Öcalan’ın şu cümlesi üzerine bugün hala tartışma sürüyor: “Varlığı zorla sona erdirilmemiş her çağdaş cemiyet ve partinin gönüllü olarak yapacağı gibi devlet ve toplumla bütünleşme için kongrenizi toplayın ve karar alın; tüm gruplar silah bırakmalı ve PKK kendini feshetmelidir.” Ancak… PKK/YPG’li Mazlum Kobani “tüm grupları silah bıraksın” çağrısını üzerine alınmadı. PKK bağlantılı Kongra-Gel oluşumunun eş başkanı Remzi Kartal BBC Türkçe’ye konuştu ve Öcalan’ın silah bırakma çağrısı yaptığı gruplar arasında Suriye’deki Halk Savunma Birlikleri’nin (YPG) yer almadığını savundu. Hatta; DEM Parti Eş Genel Başkanı Tülay Hatimoğlulları dedi ki “Bu çağrı oldukça açık ve net. Metnin hiçbir yerinde YPG geçmiyor.” Oysa, İmralı heyetinin kritik ismi Sırrı Süreyya Önder, Hatimoğulları’nın konuşma yaptığı akşam başka bir canlı yayında “Öcalan’ın çağrısı ağırlıklı olarak tabii ki PKK’ya. Ana muhatap o. YPG örgütlenmesi de Öcalan’dan ilhamla yapılan bir şeydir. Bir de tarihselliğine bakın. Orada onlar esir pazarına düşürüldüler. Öyle bir mücadeledir. Türkiye ile kıyaslanmayacak kadar ağır bedelle bugüne gelinmiş. Açıklayıcı olan ne; ilkesel olarak bunu artık silah çizgisinden çıkaracağız” ifadelerini kullandı. Burada merak ettiğim ve açıklanması gerekense; Öcalan’ın SDG’ye yani PKK/YPG’ye yolladığı mektup! Bu mektupta ne var? Ne denildi?",https://www.nefes.com.tr/yazarlar/aytunc-erkin/imamoglu-4-yildir-yogun-calisiyoruz-19999
Aytunç Erkin,Anket savaşları!,20 Şubat 2025 04:00,"O cümleyi ilk kez o sohbette kurdu Ekrem İmamoğlu. Kısaca anlatayım: İstanbul’da ocak ayının son günlerinde (24 Ocak 2022) yaşanan yoğun kar yağışına damga vuran neydi? İstanbul Büyükşehir Belediyesi Başkanı Ekrem İmamoğlu’nun bir balıkçıda İngiliz Büyükelçi Dominick Chilcott’la yediği yemek ve sonrasında o gece iktidara yakın gazetecilere ‘servis’ edilen MOBESE görüntüleri. O gece… Balıkçıda bulunduğu sokağa İmamoğlu’nun ve eşinin bulunduğu araçların giriş ve çıkış anlarına ait MOBESE görüntüleri açık sosyal medya hesaplarından paylaşıldı. Saat saat, dakika dakika… Bunun üzerine de Ekrem İmamoğlu’nun avukatları İstanbul Cumhuriyet Başsavcılığı’na “Balıkçıda yenen yemeğin MOBESE görüntülerinin servis edilmesiyle” ilgili soruşturma açılması için şikayet dilekçesi sundu. O dilekçenin ayrıntılarını 28 Ocakta SÖZCÜ’de yazdım. Bir gün sonra telefonum çaldı. Ekrem İmamoğlu yazımla ilgili teşekkür etti ve sonrasında da bir yemek için sözleştik. 17 Şubat’taki (2022) yemekte Soner Yalçın, Ertuğrul Özkök ve Murat Ongun’la birlikte uzun bir sohbet imkanı oldu. O akşam ısrarla İstanbul’da yaptıkları çalışmalar ve hizmetin altını çizdi! Ancak… 6 liderin buluştuğu masanın Türkiye için büyük bir şans olduğunu ve değişimin işareti olduğunu vurguladı ancak odaklandığı konunun ekonomi ve pahalılık olduğunu döne döne anlattı. Parlamenter sisteme dönüşü destekliyor ama ana konudan uzaklaşmamak gerektiğini söylüyor: Enflasyon, faturalar ve pahalılık. Bunun için de halka bir programın anlatılmasını savunuyor. Şu cümlesi çarpıcıydı: “İktidar biz hata yapmadığımız sürece kaybedeceğini görüyor.” Sonuçta Cumhur İttifakı 14-28 Mayıs 2023 seçimlerini kazandı. Bir yerde hata yapılmıştı! İmamoğlu aynı cümleyi, 31 Mart 2024 yerel seçimlerindeki başarının ardından CHP İl Danışma Kurulu toplantısında da kurdu: “Eğer biz bir olursak, milletimize hizmet etme hedefine odaklanırsak, yolda hata yapmazsak ve nihai amaca kilitlenirsek bu süreç bizi birkaç dönemlik iktidara da taşıyacak bir süreçtir.” Sonra… 25 Kasım 2024’teki CHP İl Başkanları Toplantısı’nda dedi ki: “Ülke öyle ağır şartlar altında ki, önümüzdeki seçimlerin iktidar tarafından kazanılamayacağını hepimizin aklına sokması lazım. Bundan sonra kaybedeceksek bizler kaybederiz.” Evet… Burada kritik cümle: “Biz hata yaparsak kaybederiz.” Peki İmamoğlu ver arkadaşları nerede hata yapar/yapabilir? Ankara ve İstanbul’da ayrı ayrı konuştuğum siyaset koridorlarını yakından takip eden isimlerin ortak tespitleri var. Diyorlar ki: “İmamoğlu Anadolu seçmenini ikna etmeli, milliyetçi/muhafazakar oyları nasıl alacağı konusunda yol haritası çizmeli, anketlerde önde olduğu özellikle İstanbul’dan Türkiye’ye bakmamalı.” Tam da bu görüşmeleri yaparken önüme bir anket düştü. O ankete geçmeden önce hatırlatayım: Salı günü Ekrem İmamoğlu’na yakın olduğu iddia edilen TEAM Araştırma’nın anketini sizlerle paylaşmıştım ve 6 bin denek üzerinden yapılan ankete göre İmamoğlu 57.2, Erdoğan yüzde 42.8 alıyordu. Üçlü bir yarışta da Cumhur İttifakı’nın adayı Tayyip Erdoğan yüzde 37, CHP’nin adayı Ekrem İmamoğlu yüzde 35.9, Bağımsız aday Mansur Yavaş’ın yüzde 19.7 aldığını aktarmıştım. Ankara’da Mansur Yavaş’a yakınlığıyla bilindiği öne sürülen ama anketlerinde tarafsız kaldığı konusunda şüphe duyulmayan AREA’nın şubat ayı çalışması da tam tersi bir sonucu bize anlatıyor. Nasıl mı? Sonuçlara bakmadan önce anketin 29 Ocak- 3 Şubat 2025 tarihleri arasında 3 bin 45 kişiyle görüşüldüğü bilgisini aktarayım. Araştırma sonucuna göre; eğer CHP’nin adayı Mansur Yavaş olursa yüzde 36.4, Cumhur’un adayı Tayyip Erdoğan yüzde 28.3, CHP dışındaki muhalefetin ortak adayı Ekrem İmamoğlu yüzde 18.8 alıyor. SONUÇ: Ekrem İmamoğlu “Biz hata yaparsak kaybederiz” vurgusu anket savaşlarından da anlaşılıyor. Muhalefetin iki kritik isminin İstanbul ve Anadolu ikileminde bir yol haritası oluşturup oluşturamayacakları süreci belirleyecek!",https://www.nefes.com.tr/yazarlar/aytunc-erkin/anket-savaslari-16652
Aytunç Erkin,Özel-Yavaş ikinci kez bir araya geldi,02 Şubat 2025 05:45,"Özgür Bey ile Mansur Bey birden fazla görüştüler. Birisi genel merkezde oldu diğeri dışarıda oldu. İstanbul’a gitmeden bir gün önce görüştüler. Ön seçim konusunda her şeyi söyledi.” Ankara koridorlarında görüşme yaptığım bir CHP’li kurmay, CHP lideri Özgür Özel’le Ankara Büyükşehir Belediye Başkanı Mansur Yavaş’ın, İstanbul Büyükşehir Belediye Başkanı Ekrem İmamoğlu’nun ifadesinden bir gün önce Ankara’da ikinci görüşmeyi yaptıklarını söyledi. İlk görüşme 23 Ocak Perşembe günü CHP Genel Merkezi’nde oldu. Bu görüşmeyi hatırlatalım: Mansur Yavaş’ın yakın çevresine anlattıklarına göre: Özgür Bey aday belirleme sürecini başlatma kararını ifade etti. Bense önümüzde bir erken seçimin olmadığını, adaylık ilanının bu nedenle erken olduğu söyledim. Genel Başkan bana ‘ön seçimle aday belirleme’ kararını da iletmedi. (NEFES GAZETESİ/30 Ocak 2025) Şimdi gelelim ikinci görüşmeye. Tarih: 30 Ocak 2025. Yer: Ankara CHP kulislerinden aktaralım: “Mansur Yavaş genel başkana ön seçim yaklaşımını doğru bulmadığını gerekçeleriyle anlatıyor. (CHP’nin kendi içinde de ön seçimin zaman zaman hatalı sonuçlar doğurduğunu, bölgedeki üye profilinin bölgedeki seçmen profiliyle örtüşmediği, seçmen profiline uygun olmayan adayların öne çıkabildiği CHP içinde de konuşuluyor.) Mansur Bey de bunları dile getiriyor. Zamanlama açısından yanlış olduğunu Özgür Bey’e ifade ediyor. Ortada bir seçimin hatta ne zaman olacağının da belli olmadığını, ittifakların netleşmediğini belirtiyor. (Kimin kimle olacağında netlik yok. Erdoğan üç yıl seçim yapmadı. Üç yıl sahada mı kalacak bu aday. Belediye başkanı üç yıl sahada mı kalır? Herkes ondan şehri yönetmesini bekler.) Açıklanacak adayın daha fazla hedef alınabileceğini söylüyor. Zamanlama ve yöntem açısından beklenen sonucu vermez diye net bir şekilde iletiyor Özgür Bey’e.” Yavaş cephesi: Ortak akıl ortak karar Ankara’da konuşulanlara göre; Mansur Yavaş’a yakın isimler diyor ki: “Parti üyelerine eğilim yoklaması yapılsın. Beş anket şirketine kamuoyu araştırması yaptırılsın. Bunun yanında muhalefet partileriyle ortak aday belirleme istişarelerinin de gerçekleşmesi önemli. Biz, ortak akıl ve ortak kararla bu yola çıkılmasını savunuyoruz.” Bu bilgileri aldıktan sonra CHP’li bazı kurmaylarla konuştum: “Partinin de en az yarısı böyle düşünüyor. İl başkanlarının yarısı milletvekillerinin en az yarısı böyle düşünüyor. Partide de bu konuda huzursuzluk var diyebilirim. Genel Başkanın bu durumu sürece yayması, nisan ayı değil sonbahara ya da 2026’nın ocak ayına kadar yayması daha mantıklı. Bugün nisan ayında bir ön seçim doğru değil. “Kamuoyunu izlemek, partinin kamuoyundaki gelişimini izlemek hem de adayların gelişimini izlemek. Tabii biraz da siyaseti izlemek gerekiyor. AKP-DEM görüşmesi nereye evrilecek? İYİ Parti, Zafer ve Anahtar Parti’nin AKP ve CHP’yle ilişkileri ne olacak? Bir ay öncesine kadar CHP ile Zafer Partisi çok daha yakın. Bir tane olay bir sürü dengeyi oynattı. Ama başka bir konu da AKP ile DEM de daha yakın. Oturuyorlar ve görüşüyorlar. Ne görüştüklerini anlatmıyorlar. Acele etmemize neden olacak bir durum yok. “2025’te gerçekçi bakarsak seçim beklentisi olan hiç kimse yok. Bizim erken seçime zorlama stratejimiz doğru ama bu bir strateji. Samimi konuşursak 2025’te bunun sonuç vereceğini söylemek gerçekçi değil. Adam emekliyi, işçiyi bu kadar ezmişken seçime gider mi? En azından refah aralığı bırakacak. 2026 Ocak ayında hayali de olsa ekonomide rahatlatma yaratır ve sonrasında seçime gider.” Peki Mansur Yavaş’ın İstanbul’a, İmamoğlu’na desteğe gelmesinin perde arkasında neler yaşandı. (Bir bilgi notu daha aktaralım: Sürecin gizli kahramanlarından birisi de CHP Ankara İl Başkanı Ümit Erkol. Erkol’un yürüttüğü diplomasi önemli.) CHP lideri parti grup toplantısında herkesi İstanbul’a davet etti ve ifade vermeye İmamoğlu’nun değil CHP’nin gideceğini söyledi. Bunun üzerine CHP Ankara İl yönetimi iki seçenek üzerinde çalışıyor. Bir tanesi İstanbul’a gitmek diğeri de İstanbul’u gölgelemeden öncesinde ya da sonrasında kitlesel bir basın açıklaması yaparak Ekrem İmamoğlu’na destek olmak. Özgür Özel’e bu seçenek de sunuluyor. Özel de İstanbul’un doğru olacağını söylüyor. Hem kişisel hem parti açısından ısrarcı olan Özgür Özel oluyor. Yine CHP’li önemli bir isim dedi ki: “İstanbul müthiş oldu. İki ismin bir arada fotoğraf vermesi olağanüstü sinerji yarattı. Partinin bunu görmesi gerekiyor ve bu sinerjinin devam etmesi lazım. İzmir’de, Ankara’da da bu fotoğrafın verilmesi lazım. Bu durum partiyi de yukarı taşıyacaktır. Mansur Yavaş’ın Silivri’yi kapatma çıkışı da çok önemliydi.”",https://www.nefes.com.tr/yazarlar/aytunc-erkin/ozel-yavas-ikinci-kez-bir-araya-geldi-12451
Aytunç Erkin,"'Parti içi rekabete girmem, rakip olmam'",12 Şubat 2025 06:00,"Bir fotoğraf karesi. Üç isim de gülüyor, gerginlik yok. Pazar günü Ankara Büyükşehir Belediye’sinin Sıhhiye’deki tesisinde yapılan toplantıda Özel, İmamoğlu ve Yavaş’ın bu fotoğrafı toplantı öncesinde çektirdikleri, toplantı sonrasına ait bir kare olmadığı yazıldı, çizildi. Ancak… Gerçek şu; o fotoğraflar toplantı sonrası çekildi ve Özgür Özel’in sosyal medya paylaşımı sonrasında iki belediye başkanı da gönderiyi paylaştı. Bu arada dün CHP grup toplantısında konuşan Özel, üçlü zirvede neler konuşulduğunu ilk ağızdan anlattı: “Mansur Bey’le de biraz önce görüştük. O da yılmış bu iki gündür dezenformasyondan. ‘Siz anlatın. Ben de Genel Başkanımızın söylediklerini bizzat teyit edeyim. Bu kara propaganda bitsin’ dedi. Partinin başarısı için herkes elinden geleni yapacak, parti kararlarına uyulacak, millet hayal kırıklığına uğramayacak. Çok hassas bir sürecin yönetilmesinde tam mutabakat sağlandı. Türkiye’de umut olan iki isim ön seçime girerek birbirini yıpratmayacak. Mansur Yavaş ön seçime girmeyeceğini bildirdi. CHP üyelerinin alacağı karar saygılı olduğunu beyan etti.” Bu konuşmadan iki saat sonra Yavaş sosyal medya hesabından Özgür Özel’i de etiketleyerek bir paylaşım yaptı: “Pazar günü genel başkanımız Sayın Özgür Özel ve İstanbul Büyükşehir Belediye başkanımız Ekrem İmamoğlu ile birlikte gerçekleştirdiğimiz görüşme fotoğraf karelerine yansıdı. Ülkemizin güzel günlere kavuşması, emeklilerin, asgari ücretlinin, öğrencilerin, işçilerin rahata erebilmesi, parlamenter demokrasinin yeniden tesis edilebilmesi için biriz ve beraberiz.” Bir kulis de benden o zaman. Mansur Yavaş görüşmede diyor ki: “Parti içi rekabete girmem. Rakip olmam. Ön seçim süreci, kendi içinde hizipleşmelere, partinin oylarını düşürmeye neden olabilir. Süreçte partinin birlik- beraberlik görüntüsü vermesi gerekiyor.” Yine Yavaş’a yakın kaynakların değerlendirmesi de şu şekilde: “Mansur Başkan, seçim takvimi açıklandığında, o gün geldiğinde, o günün şartlarını değerlendirerek karar alacaktır. Dedi ya: ‘Gün ola harman ola. O güne kim kalacak?’ Ayrıca şurası önemli: Mansur Yavaş ne yapmayacağını söyledi: Ön seçime katılmayacak. CHP’den kopmayacak. Ancak… Ne yapacağını söylemedi. Günü geldiğinde cumhurbaşkanı adayı olacak mı? Aday olacaksa nasıl bir yol izleyecek?” Bu noktada eski siyasetçi Hasan Subaşı’nın önerdiği formülü ve Yavaş’ın da üçlü zirvede gündeme getirdiği o yazıyı hatırlatmakta fayda var: “Genel Başkan Özgür Özel’in iki başkanla yapacağı toplantıdan uzlaşma çıkmazsa, bir centilmenlik anlaşması yapılabilir. Şöyle ki; ön seçim yapılacaksa dışarıda kalan diğer aday, dilerse partisine bağlılığını ifade ederek 100 bin imzayla cumhurbaşkanlığı seçimine bağımsız katılabilir. Seçim ikinci tura kalacaktır ve üç adaylı bir seçim olacaktır. CHP’li iki başkan her bölgeden oy alacak muhalif oylar en yüksek seviyeye çıkacaktır. Yine anlaşma gereği ilk turda daha az oy alan aday ise diğer adaya tam desteği peşinen kabul ederek dilerse cumhurbaşkanlığı yardımcılığı da kabul edebilecektir. Böyle bir uzlaşma zor olmaz kimse kaybedilmez, ön seçim ve kamuoyu yoklaması bir yana milyonlarca seçmen de oylarıyla yol göstermiş olacağı için herkes sonucuna rıza gösterecektir diye düşünürüm.” Bakalım bu formül mü hayata geçecek yoksa başka bir yol mu denenecek?",https://www.nefes.com.tr/yazarlar/aytunc-erkin/parti-ici-rekabete-girmem-rakip-olmam-14785
Aytunç Erkin,Yavaş’tan İmamoğlu’na “enerji yorulmasın” mesajı,04 Şubat 2025 05:50,"Günlerdir CHP’ye ve Mansur Yavaş’a yakın isimlerle konuşuyorum. CHP üst yönetiminde hatta Ankara Büyükşehir Belediye Başkanı Mansur Yavaş’ın yakın çevresine göre, “Çağlayan’da Ekrem Başkan ile verilen ‘birlikteyiz’ mesajının ardından Mansur Başkan konuşmaz. Süreci izler” değerlendirmesi yapıldı. Ancak… Dün, Mansur Yavaş kendisine gelen sorulara yanıt verdi: “Aday belirlemek için çok erken. Seçim tarihi belli değil, o zamana kadar Türkiye’de şartlar, her şey değişir. Öncelik olarak ekonomik olarak sıkıntı varken, toplumun bununla uğraşmaması kanaatindeyim. Adayların birbirinin enerjisini yormaması gerektiğini düşünüyorum. Toplum dayanamaz durumda, bir an evvel seçim yapılması lazım. En erken zamanda olsun.” 30 Ocak’ta yazdım: CHP lideri Özgür Özel, Mansur Yavaş ile 23 Ocak Perşembe günü genel merkezde görüşme yaptı. Mansur Yavaş’ın yakın çevresine anlattıklarına göre: “Özgür Bey aday belirleme sürecini başlatma kararını ifade etti. Bense önümüzde bir erken seçimin olmadığını, adaylık ilanının bu nedenle erken olduğu söyledim. Genel Başkan bana ‘ön seçimle aday belirleme’ kararını da iletmedi.” Yavaş’ın önümüzdeki günlerde Ankara’da basın toplantısı düzenleyeceği ve bu konuda fikirlerini “ince sitem” yaparak açıklayacağını öğrendim. 2 Şubat’ta Özgür Özel- Mansur Yavaş’ın ikinci kez görüştüğünü yazdım: Tarih: 30 Ocak 2025. Yer: Ankara CHP kulislerinden aktaralım: “Mansur Yavaş genel başkana ön seçim yaklaşımını doğru bulmadığını gerekçeleriyle anlatıyor. (CHP’nin kendi içinde de ön seçimin zaman zaman hatalı sonuçlar doğurduğunu, bölgedeki üye profilinin bölgedeki seçmen profiliyle örtüşmediği, seçmen profiline uygun olmayan adayların öne çıkabildiği CHP içinde de konuşuluyor.) Mansur Bey de bunları dile getiriyor. Zamanlama açısından yanlış olduğunu Özgür Bey’e ifade ediyor. Ortada bir seçimin hatta ne zaman olacağının da belli olmadığını, ittifakların netleşmediğini belirtiyor. (Kimin kimle olacağında netlik yok. Erdoğan üç yıl seçim yapmadı. Üç yıl sahada mı kalacak bu aday. Belediye başkanı üç yıl sahada mı kalır? Herkes ondan şehri yönetmesini bekler.) Açıklanacak adayın daha fazla hedef alınabileceğini söylüyor. Zamanlama ve yöntem açısından beklenen sonucu vermez diye net bir şekilde iletiyor Özgür Bey’e.” Ve dün Yavaş düşüncelerini kendi ağzından açıkladı. Bu açıklamada dikkat çeken cümlesi “Adayların birbirinin enerjisini yormaması gerektiğini düşünüyorum” oldu. Çünkü burada mesajın adresi Ekrem İmamoğlu’ydu. Yavaş bir ön seçim sürecinde “İki ismin birbirleriyle yarışmasının yaratacağı olumsuzluklara olası yıpranmalara/yıpratmalara” dikkat çekti. Bu noktada geçen gün ağırlıklı olarak CHP’li olan dostlarımla yaptığım bir sohbeti anlatmak istiyorum. Dedim ki: “Ekrem Bey ya da Mansur Bey… İkisinden birisinin ismi ön seçimle birlikte netleşti. Seçime iki buçuk yıl var. O belediye nasıl yönetilecek? O belediyenin bürokratları artık cumhurbaşkanı adayı olmuş birisinin sözünü dinler mi? Ankara veya İstanbul fark etmez. Bir başıboşluk yaşanmaz mı?” SONUÇ: CHP’deki süreç ve adaylık tartışmalarının devam edeceği anlaşılıyor. Kara Harp Okulu mezuniyetinin ardından kılıçlı yemin eden ve “Mustafa Kemal’in askerleriyiz” diyen teğmenler için ihraç kararı geldi. İhraç edilen teğmenlerin Anıtkabir’deki fotoğrafları sosyal medyada paylaşılırken söz konusu fotoğrafla ilgili teğmenlerin avukatları bilgilendirme notu paylaştı. Yapılan açıklamada, “Teğmenlerimiz kararın öğrenilmesinden sonra basın mensuplarına sosyal medya platformlarına veya haber sitelerine herhangi bir açıklama yapmamış fotoğraf iletmemişlerdir” denildi. Açıklamada şu ifadeler kullanıldı: “Bununla birlikte, müvekkillerimiz ve avukatları olarak bizim dışımızdaki konunun kamuoyunda yakından takip edilmesinden istifa etmek isteyen kimseler tarafından yapılan açıklamalara, sosyal medya paylaşımlarına ve basın mensuplarının kendi yorumlarıyla oluşturdukları haberlere itibar edilmemesini, müvekkillerimize ait kişisel bilgi ve belgelerin hukuka aykırı yollarla ele geçirilerek yayılmasını sağlayan kişi ve kurumlar hakkında da sürecin hassasiyetine binaen hukuki yollara başvuracağımızı kamuoyuna saygıyla duyururuz.” Avukatların bu açıklamasının ardından öğrendiğime göre: teğmenlerin siyasi bir tarafmış gibi yapılan değerlendirmelerden ve yazı/çizilerden bir rahatsızlık var. Avukatlar; bir siyasi partinin değil teğmenlerin haklarının savunulduğunun altını çiziyor ve “iktidar karşıtı” cümlelerden rahatsız olduklarını ifade ediyorlar. İktidar cenahının da medyasıyla birlikte teğmenlere CHP tarafından verilen desteği kaşıdıklarının altı çiziliyor.",https://www.nefes.com.tr/yazarlar/aytunc-erkin/yavastan-imamogluna-enerji-yorulmasin-mesaji-12898
Aytunç Erkin,İmamoğlu’na 10 soruşturma,17 Ocak 2025 05:45,"Bana hayatı dar etmeye çalışana meydan okuyorum. İstanbul Büyükşehir Belediyesi’ne (İBB) ve bana ulaşmak ise hedefiniz benim yol arkadaşlarıma ve ailelerine çile çektirmenize, bahanelere gerek yok. İşte siyasi yasak davam orada! Madem hedefiniz benim, bari burada mert olun. Onayın benim cezamı, milleti rahat bırakın!” Bu cümleleri İBB Başkanı Ekrem İmamoğlu önceki gün Beşiktaş Belediyesi’nde kurdu. Ancak… Pazartesi gününden bu yana iktidara yakın bazı medya kuruluşlarında “Vurgunun adresi İBB iştirakleri” başlıklarını okuyunca “Ne oluyor?” sorusuna yanıt aradım. İlk önce soruşturmayla ilgili kısa bilgi verelim: İstanbul Cumhuriyet Başsavcılığı’nca yürütülen soruşturmada, iddiaya göre, Aziz İhsan Aktaş’ın elebaşılığını yaptığı öne sürülen suç örgütünün, belediye başkanları ile belediyelerin üst düzey yöneticilerine rüşvet vererek ihaleleri organize ettiği belirtilmişti. Suç örgütünün ihaleleri kendi firmalarının almasını sağladığının tespit edilmesiyle soruşturma başlatıldığı anlatılan başsavcılık açıklamasında da, yaklaşık 3 ay boyunca şüphelilerin takibe alındığı bildirilmişti. Bu kapsamda Beşiktaş Belediye Başkanı Rıza Akpolat’ın da aralarında bulunduğu 40 kişi gözaltına alındı. Peki İmamoğlu neden “Bana ulaşmak ise hedefiniz” cümlesini kurdu? Bunu yanıtı “gizlilik kararı” verilen soruşturma dosyalarında gizli. Bu soruşturma dosyaları İBB’yle ilgili. Anlatayım. 2022’de bu yana İBB şirketleriyle ilgili yürütülen 10 soruşturma var. İETT, İSFALT, İGDAŞ, İSTAÇ, Raylı Sistemler, Yol Bakım Dairesi, İSKİ üzerindeki dosyalar. Bu dosyalarla ilgili de gizlilik kararı verilmiş. Konuyla ilgili Ekrem İmamoğlu’nun avukatı Mehmet Pehlivan’la görüştüm. Dedi ki: “Dosyaların her biri gizlilik kararı içinde. Bu pazartesi gününe kadar dosyaların nasıl seçildiği, neye göre seçildiği, neden bizden istendiği ve neye göre soruşturmaya konu edildiği hakkında bir soru işaretimiz vardı. İhbar mı var, şikayet mi var diye… İncelemenin konusunu bilmiyorduk. Pazartesi günü Beşiktaş Belediyesi’ne olan operasyonla birlikte yani Aziz İhsan Aktaş’ın suç örgütü lideri olarak açıklanmasıyla beraber anlıyoruz ki yüklenicilerden hareketle, ihale alıcılarından hareketle bir soruşturma yönetiliyor. İlk izlenimimiz bu. “Bunun haricinde soruşturmaya konu ihalelerin neredeyse yüzde 99’u açık ihale şeklinde yapılmış ihaleler. Bir pazarlık usulüyle değil. 21/B değil belki birkaç 21/B vardır. Bizim için en önemli konu neden bu ihaleler? “Ekrem Bey’in ‘Neden ben?’ sorusuna yanıt bir ihale var. İETT’nin bir bakım onarım ihalesi ile alakalı 2022’de başlayan bir soruşturma var. O dönem bir mülkiye müfettişinin incelemesine konu olmuş. İnceleme sonucunda Tevfik Göksu’nun gündeme getirmesiyle teftiş başlamıştı. Bunun sonucunda da savcılık soruşturması başladı. Neredeyse 50’ye yakın İETT çalışanının ve altını çiziyorum bunların yüzde 90’ı ömrünü İETT’ye vermiş 30 yıllık çalışanlar ifade verdi. Dosya olduğu gibi duruyordu. Bir bilirkişi incelemesi yapılmamıştı. Ne hikmetse Ekim 2024’ten itibaren içinde İBB’nin geçtiği her dosyaya gizlilik kararı alındı.” Avukat Mehmet Pehlivan’ın altını çizdiği bir nokta daha var: “İki savcının (Kaçakçılık Narkotik ve Ekonomik Suçlar Soruşturma Bürosu ile Terör ve Örgütlü Suçlar Soruşturma Bürosu) yürüttüğü soruşturmalar 2024’te başladı. Ancak daha önceki dosyalar için de gizlilik kararı alındı. Değişen bir usul var. “Açayım: 2019-2024 arasında çok az sayıda savcılık soruşturması bulunmaktadır. Bunun sebebi, o dönemde bir ihbar ve şikayet halinde önce 4483 sayılı kanun gereğince memurların soruşturulması ve yargılanması soruşturma iznine tabi olması nedeniyle önce mülkiye müfettişliğinin teknik bir rapor alması, teknik rapor sonrasında soruşturma izni kararına karşı yargı yolunun varlığı, İdare Mahkemesi ve Danıştay incelemesi neticesinde birçok soruşturma izni kararı iptal edilmesi nedeniyle savcılığa intikal sayısı bir hayli azdır. Ancak Ekim 2024 itibariyle birlikte ihbar ve şikayet halinde 4483 sayılı Kanun bertaraf edilerek ihaleye fesat ve rüşvet suçlamasıyla soruşturma aşamasına geçiliyor. Bu nedenle Ekim 2024’ten 30 gün içinde 9 ayrı soruşturma açıldı. Ve hepsine gizlilik kararı konuldu. Bu gizlilik kararları bizi bir hayli düşündürüyor. SONUÇ: Beşiktaş Belediyesi ve Esenyurt Belediyesi’ne yönelik soruşturmayla ilgili İBB’den de ihalelerle ilgili dosyalar istendi. Biz bu soruşturma dosyalarının ayrıntılarını iktidara yakın bazı gazetelerden okuduk. İBB Başkanı Ekrem İmamoğlu’nun “hedefte ben varım” cümlesinin altında yatan da bu soruşturmalar olduğu net!",https://www.nefes.com.tr/yazarlar/aytunc-erkin/imamogluna-10-sorusturma-8913
Aytunç Erkin,İktidar medyası temkinli İmralı’da yatan da temkinli,31 Aralık 2024 06:00,"Eğer iktidarı ilgilendiren kritik bir konu varsa yaşanan gelişmelerden bir gün sonra iktidar medyasına bakarım. Kim, nasıl görmüş diye! Hafta sonu TBMM Meclis Başkanvekili Sırrı Süreyya Önder ve DEM’li Pervin Buldan, İmralı’da Abdullah Öcalan’la görüştü ve 7 maddelik bir mektup yayımlandı. MHP lideri Devlet Bahçeli’nin “Terörün bittiğini, örgütünün tasfiye edileceğini tek taraflı ilan etsin” çağrısının ardından yapılan görüşme sonrasında Cumhur İttifakı’nı destekleyen gazetelerden Hürriyet dışında (manşetine taşıdı) hemen hemen hepsi “temkinliydi.” Birinci sayfada ancak küçük görülen, sıradan bir haber niteliği taşıyordu İmralı görüşmesi ve 7 madde. Ki Kürt siyasetini yakından takip edenler de “Öcalan da temkinli bir açıklama yapmış. Süreci izliyor” değerlendirmesi yaptı. Ayrıca 2009-2015 arasında yaşanan “Çözüm sürecini” yakından izleyenler şu değerlendirmeyi yaptı: “Abdullah Öcalan o dönem örgüt tarafından boşa düşürülmüştü ve silah bırakmamışlardı. Bugün de İmralı gücünü anlamak istiyor. Kendisine gelen heyete mutlaka Kandil ve DEM için de notlar vermiştir.” Abdullah Öcalan’ın “Sayın Bahçeli’nin ve Sayın Erdoğan’ın güç verdiği yeni paradigmaya ben de pozitif anlamda gerekli katkıyı sunacak ehil (bir işi en iyi biçimde yapacak düzeyde bilgisi olan, usta, yeterli ve yetkili kimse) ve kararlılığa sahibim” cümlesinin altını çizmekte fayda var. Neden mi? Çünkü; devletin de ve kamuoyunun da yanıtını aradığı soru şu: “Öcalan örgütünü silah bırakmaya ikna edebilir mi?” İddialara göre, devlet, İmralı’nın nerede ve kim üzerinde etkili olduğuna dair bir çalışma yapmış. Öcalan’ın, Suriye’deki YPG yapılanması üzerinde daha etkili olduğu konusunda bazı raporlar hazırlanmış. Hatırlatayım: 8 Şubat 2014’te yapılan İmralı görüşmesinde HDP Heyeti, Kandil’in Rojava (Suriye’nin kuzeydoğusu) konusunda AKP politikasına yönelik eleştiri ve kaygılarını Öcalan’a aktarır. 2015’te Mezopotamya Yayınevi tarafından basılmış ‘İmralı Notları’ adlı kitapta yazanlara göre HDP heyeti adına söz alan İdris Baluken ile Abdullah Öcalan arasında şöyle bir diyalog geçer: - İdris Baluken: Hakan Fidan’la görüşmemizde Rojava konusunda, KCK’nın stratejisini tekrar gözden geçirmesini istediğini özellikle aktardı. - Öcalan: (Sinirlendi) Nasıl yani, ne diyor? - İdris Baluken: PYD’nin Esad’la birlikte hareket ettiğini, muhalefet içinde yer almadığını düşünüyorlar. - Öcalan: (Sinirlenerek) Yalan söylüyorlar. Rojava’da bir sonuç alacaksa benimle görüşme yapacaklar. Ben oraya yirmi yılımı verdim. Kimse oraları benim kadar bilemez. Esad da beni ailece tanır. Esad’la işbirliği yapan asıl onlardı. İmralı’dan gelen mektupta şu tespiti de anlamakta fayda var: “Gazze ve Suriye’de yaşanan hadiseler göstermiştir ki, dışarıdan müdahalelerle kangrenleştirilmeye çalışılan bu sorunun çözümü artık ertelenemez bir hal almıştır. Bunun ciddiyetiyle doğru orantılı bir çalışmayı başarıya ulaştırmak için muhalefetin de katkı ve önerileri değerlidir.” Türkiye’nin, Beşer Esad sonrası Suriye konusunda “Toprak bütünlüğü” vurgusu yaptığını biliyoruz. Ancak… Bir plana göre de “Birleşik Suriye” isteyenler de var. Bu noktada Suriye’nin kuzeyinde de Irak’taki gibi bir bölgesel yönetim mi olacak? Soru bu! Yine hatırlatayım: Ekim 2013’te Başbakan Tayyip Erdoğan, Sırrı Süreyya Önder’i davet ederek bir görüşme gerçekleştirdi. Görüşme üç saat sürdü ve Erdoğan’ın yanında sadece Başbakan Yardımcısı Yalçın Akdoğan bulunuyordu. ‘İmralı Notları’ adlı kitapta Önder, bu görüşmenin detaylarını Öcalan’a aktarır. Buna göre; 9 Kasım 2013’te İmralı’ya giden BDP heyeti içerisinde yer alan Önder ile Öcalan arasında şöyle bir diyalog geçer: - Önder: Başbakan devam etti: “Tek bir kırmızı çizgim var, o da Suriye’dir. Orada Kuzey Irak benzeri bir yapılanmaya asla izin vermeyeceğim” dedi. - Öcalan: (Sinirlenerek) Sen de ona söyle: Biz de merkezi Suriye devleti içinde Kürtleri asla eritmeyeceğiz. Bu da bizim kırmızı çizgimizdir! SONUÇ: Bakalım ikinci hatta üçüncü İmralı görüşmelerinde neler yaşanacak? Öcalan, “silah bırakın” çağrısını ne zaman yapacak? Bu konuda devletin mutlaka bir planlaması vardır ve süreç o plan dahilinde yürüyordur.",https://www.nefes.com.tr/yazarlar/aytunc-erkin/iktidar-medyasi-temkinli-imralida-yatan-da-temkinli-5428
Aytunç Erkin,Ahmet Türk neden heyette?,03 Ocak 2025 07:15,"20 Ağustos 2019’da okumuştum kısa portresini. Portrenin başlığı, “Ahmet Türk portresi: Cezaevlerinden çözüm süreci aktörlüğüne siyasi hayatı”ydı ve şu cümleler çarpıcıydı: “8. Cumhurbaşkanı Turgut Özal’ın 1993’te soruna demokratik çözüm arayışı içinde mesajını o zaman Lübnan’da Bekaa Vadisi’nde bulunan PKK lideri Abdullah Öcalan’a iletme görevini yerine getirdi. Tayyip Erdoğan’ın başbakanlığı sırasında 2009 yılında temelleri atılan çözüm süreci sırasında da etkili aktörler arasında yer aldı. Türk, 3 Ocak 2013’te İmralı’da Öcalan ile görüşmeye giden iki kişiden biriydi. (Euro News)” Ve sonra bugüne döndüm. “Her şey bir plan dahilinde yürüyor.” Bu cümleyi Ankara koridorlarını yakından takip eden bir isim, 1 Ekim’de MHP lideri Devlet Bahçeli’nin Meclis’te DEM’lilerle tokalaşmasının ardından başlayan süreçle ilgili kurdu. Ve bana, 11 Ekim’de Ahmet Türk’le yayımlanan röportajımı hatırlattı: “Yılların siyasetçisi Ahmet Türk o röportajda mesajı vermişti. Dün (2 Ocak 2025); Meclis Başkanı Numan Kurtulmuş ve Bahçeli’yle yapılan görüşmede neden Türk’ün olduğu sana kurduğu cümlelerde gizli.” O röportajıma döndüm ve “Ne değersiz görelim ne de abartalım” başlığının altında yazılanları tekrar tekrar okudum. O gün Ahmet Türk, Mardin Belediye Başkanı’ydı ve henüz kayyum atanmamıştı. Özetleyelim: Toplum yeni duruma hazırlanmalı: “Yapılan açıklamalara değer veriyoruz. Ortadoğu’nun ateş çemberi içinde olduğu bir dönemde kucaklayıcı bir politika şart. Biz de buna katılıyoruz. Demokratik bir anayasa gerekli! Bu sadece sözde olmaz. Bir tarafta siyasilerin toplumu da hazırlaması lazım. Toplumu, medyasıyla hazırlayamazsınız çözemezsiniz. Samimiyet testinden geçilmesi gerekiyor.” Ahmet Türk’ün “Toplumu, medyasıyla hazırlayamazsanız çözemezsiniz” cümlesinin altını çizelim. 1 Ekim’den bu yana “kucaklayıcı” bir siyaset ve “toplum/medya hazırlanma” süreci yaşanmadı mı? Devam edelim… O söyleşide şu cümleler de dikkat çekiciydi. Kürtleri kucaklayan siyaset: “Bu dönemde ortak demokratik değerler etrafında toplanmaktan başka çare yok. Silahla bu sorunları çözemezsiniz. Diyalogla olmalı. Gerçekten Kürtler tarihi boyunca Türkler’i arkadan hançerlememiştir. ‘Bunlar bölücüdür’ doğru değil. Diline, kültürüne saygı gösterilmesi gerekiyor. Bugün Suriye’de de Kürt sorunu var. Kürtler’i kucaklayacak bir siyaset izlenseydi Ortadoğu’da en güçlü devlet olurdu. Her kelime her adım bizim için değerlidir. Önemli olan bunun arkasını getirmek gerekiyor.” Ahmet Türk’ün “Kürtler’i kucaklayan siyaset” cümlesinin altını Bahçeli’nin grup toplantılarında ve yaptığı yazılı açıklamalarda nasıl doldurduğunu görmedik mi? Kürtler de silahla çözülemeyeceğini gördü: Ve o röportajda Ahmet Türk’ün kurduğu en kritik tespite gelelim: “Siyasetçilerin birbirleriyle sohbet edeceği bir ortamın olması değerli. Kürtler de bu işin silahla çözülemeyeceğini görmeye başladı. Atılacak doğru adımlar sonucunda sıkıntı da olmaz.” Bahçeli her konuşmasında ne dedi: “Müzakere yok. Silahlar gömülsün, terör örgütü lağvedilsin.” Bunu en çok isteyen isimlerden birisi de Türk’tü ve kamuoyuna bu açıklamayı da o yaptı. Ve Ahmet Türk’ün “Neden DEM heyetinde?” sorusuna kendisinin cümleleriyle yanıt verelim: “Ateş çemberinin olduğu Ortadoğu’da iç içe geçmiş halkların daha fazla kenetlenmesi adeta zorunluluktur. Bu zorunluluk bilinciyle hareket ettik ve edeceğiz. (11 Ekim 2024/SÖZCÜ Gazetesi)” SONUÇ: “DEM’le diyalog” fikri Bahçeli’nin aklına bir anda gelmedi. Mutlaka ve mutlaka Kürt siyasetinden de MHP liderine ulaşanlar oldu. Bunlardan birisi de neden Ahmet Türk olmasın?",https://www.nefes.com.tr/yazarlar/aytunc-erkin/ahmet-turk-neden-heyette-5966
Aytunç Erkin,Emre itaatsizlik eden komutan!,26 Aralık 2024 06:00,"… 1998 yılının haziran ayı idi. PKK’nın Irak’ın kuzeyinde bulunan üslerine yönelik “Şafak Harekâtı” ismiyle kapsamlı bir operasyon planlandı. Harekâtı bizzat Asayiş Kolordu Komutanı Korgeneral Çetin Doğan Paşa yönetecekti. On beş günün sonunda PKK’nın tüm mevzileri susturuldu. Ancak bu süre içinde çok sayıda şehit verilmişti. Çetin Paşa çok üzgün ve öfkeliydi. Harekâtın ilk günlerinde verilen sekiz şehidin tamamı Siirt Jandarma Özel Harekat “Dadaşlar” timindendi. … Engin Çırakoğlu’nun anlatımına göre, bu olayın akabinde Çetin Doğan Paşa gözyaşlarına hâkim olamamıştı. Herkes, Çetin Paşa’nın bu olayla, çok göstermediği duygusal yönüne de tanık olmuştu. Bölgede binlerle ifade edilen terörist bulunmaktaydı. Ama birlikler, topçu atışları ve Hava Kuvvetlerinin desteğiyle Zap’ın derinliklerine ilerlemeye başlamıştı. … On beş günün sonunda artık inisiyatif tamamen TSK’nın eline geçmişti. Tam o sırada üs bölgesinde bulunan kriptolu telefon çaldı. Telefonu Çetin Paşa açtı. Üsteğmen Engin Çırakoğlu o sırada hemen yanındaydı. Arayan dönemin Genelkurmay İkinci Başkanı’ydı. … Engin Çırakoğlu’nun birebir tanık olduğu bir konuşma gerçekleşti. İkinci Başkan, “Amerikalıların ‘Bölgede alçak uçuş eğitimi yapacakları için’ bölgeye yapılan topçu atışları ile uçak ve Kobra helikopter uçuşlarının durdurulmasını istediklerini” söyledi. ABD’lilerin PKK’lılara zaman kazandırmak istedikleri çok açıktı. Çetin Paşa, “Bu, birliklerin ilerlemesinin durmasına sebep olur, sıkışan PKK’lılar kaçar! On beş gün boyunca çetin çatışmalar yaşandı. Çok sayıda şehidimiz var. Tam Zap’a gireceğimiz sıradaki bu isteğin amacı bellidir. Bu isteği yerine getirmeyeceğim komutanım!” diye karşılık verdi. … İkinci Başkan, ısrarla “ABD’lilerin yoğun baskısı olduğunu” söyleyince, Çetin Paşa çok öfkelendi. Sert bir ses tonuyla, muhatabının kendinden kıdemli olmasına aldırış etmeden, “Operasyon devam edecek komutanım, geri adım atmayacağım” dedi ve sonrasında telefonu öyle şiddetli kapattı ki telefonun ahizesi kırılmıştı. Operasyon, Amerikalıların Genelkurmay’a baskısına rağmen, tamamen Çetin Doğan Paşa’nın inisiyatifi ile on gün daha devam etti ve dokuz yüzün (900) üzerinde terörist etkisiz hale getirildi. Evet… Dün; emekli Kurmay Albay Mustafa Önsel’in son kitabı “Kelebekler Kanat Çırpınca/Cumhuriyet mucizesi iki adamın sıradışı öyküsü/Kırmızı Kedi Yayınevi) kitabını okudum. Bu yıl emekli edilen Tümgeneral Engin Çırakoğlu ve emekli Albay Abdurrahman Bakır’ın hikayeleri, Cumhuriyet’in hikayesi! Kendisi de Balyoz kumpasından 1300 gün hapis yatan Mustafa Önsel, iki silah arkadaşını anlatmış. Yukarıda okuduğunuz Çetin Doğan Paşa’nın “Emre itaatsizlik” eylemini de ilk kez okudunuz siz de benim gibi! Dün; CHP Genel Başkan Yardımcısı Yankı Bağcıoğlu’ya sohbet ettim. 22 Aralık’ta, Muğla’da hastaneye çarpan ambulans helikopter düşmesi sonucu 4 kişi yaşamını yitirmişti. Bağcıoğlu konuyla ilgili “çarpıcı bilgiler” verdi: “Heliportlar, helikopterlerin iniş ve kalkış yapabilmesi için özel olarak tasarlanmış alanlar. Ancak bu alanların etkin kullanımı ancak helikopterlerin güvenli bir şekilde operasyon yapmalarını sağlamak amacıyla gerekli altyapıya ve güvenlik önlemlerine sahip olmaları ile mümkündür. “Muğla’da meydana gelen helikopter kazasından sonra Sağlık Bakanlığı tarafından helikopterin görerek uçuş şartlarında pilot inisiyatifinde uçtuğu belirtilmiş, dolaylı olarak sorumluluk pilotlara yüklenmiş ancak kritik önemdeki hastane heliportunun gerekli işletim ve emniyet standartlarına uyup uymadığı konusunda bir açıklama yapılmamıştır. “Bu çerçevede; Sağlık Bakanlığı’na bağlı heliportlar öncelikli olarak, askeri olmayan tüm heliportların ‘Sivil Havacılık Genel Müdürlüğü - HELİPORT YAPIM VE İŞLETİM ESASLARI TALİMATI (SHT-HELİPORT)’ çerçevesinde kontrollerinin ivedilikle yapılması zorunluluktur. Talimatta yer alan; ‘heliportlar için emniyet standartları, fiziksel özellikler, mânia ortamı, zorunlu görsel yardımcılar, heliport hizmetleri, kurtarma ve yangınla mücadele sistemleri, heliport eğitimleri’ ana başlıklarındaki uygulanması zorunlu hususlar heliporta sahip tüm hastanelerde ivedilikle kontrol edilmeli ve aksaklıklar giderilmelidir.",https://www.nefes.com.tr/yazarlar/aytunc-erkin/emre-itaatsizlik-eden-komutan-4552
Aytunç Erkin,Rıza Akpolat’a sorulan 37’nci soruya dikkat,18 Ocak 2025 05:45,"İHBAR MEKTUBU, BİLİRKİŞİ RAPORU VE İBB İHALELERİ… SORU 37: Cumhuriyet Başsavcılığımıza 25/10/2024 tarihinde yapılan ihbarda Beşiktaş Belediyesi’nde yapılan usulsüzlüklerden bahsedilmiş, burada alınan ihalelerde usulsüzlükler yapıldığı belirtilmiştir. Bu hususta söyleyecekleriniz nelerdir? RIZA AKPOLAT: Belediyenin yapmış olduğu ihalelerde usulsüzlük olduğunu düşünmüyorum. Aziz İhsan Aktaş’la bağlantım da bulunmamaktadır. Belediye başkanlarına rüşvet vererek ihale süreçlerini manipüle ettiği iddia edilen suç örgütüne yönelik yürütülen soruşturma kapsamında gözaltına alınan Beşiktaş Belediye Başkanı Rıza Akpolat tutuklandı. Ve savcılık sorgusunda 38 soru yöneltildi kendisine. 37’nci soru kritikti çünkü “Soruşturmaya dayanak ihbar mektubuyla” ilgili yanıt istendi Akpolat’tan. Peki o “ihbar” mektubunda ne var? Akpolat’ın avukatlarıyla yaptığım görüşmede, dosyada gizlilik olduğu için bu ihbar mektubunu görmediklerini söylediler. Sorulan sorular üzerinden yanıtlar verildiğinin altını çizdiler. İddiaya göre: Soruşturma, savcılığa 25 Ekim 2024’te gönderilen ihbar mektubuyla başladı. Mektuptaki iddiaya göre Aziz İhsan Aktaş, belediye başkanlarına ve belediyelerin üst düzey yöneticilerine rüşvet vererek ihale süreçlerini organize ediyordu. Bu noktada soruşturmayı yakından takip eden kaynaklarım dedi ki: “Dosyada gizlilik olabilir ama dört gün önce Sabah Gazetesi’nde bu ihbar mektubuyla ilgili özet vardı, buna dikkat et.” Hemen arşive girip o habere baktım. Okuyalım: “İhbar evrakında CHP’li Beşiktaş Belediyesi’nde 7, Çekmeköy, Avcılar, Üsküdar, Esenyurt belediyelerinde 1’er, İBB iştirakleri Halk Ekmek’te 1, İETT’de 7, İSFALT’ta 5, İGDAŞ’ta 3 ihale dosyasına Aziz İhsan Aktaş liderliğindeki suç örgütünün fesat karıştırdığı iddia edildi. Suç örgütünün rüşveti verdikten sonra hazırladıkları ihale ve teknik şartnamelerinin kendi belirledikleri şartlarda ihaleye çıkılmasını sağladıkları ve böylece başka firmanın ihaleyi almasını engelledikleri saptandı. Şebekenin, suçtan elde ettikleri geliri ise yine kendilerine ait çeşitli firmalar üzerinden düzenledikleri faturalarla akladıkları ifade edildi. İhbar üzerine İstanbul Cumhuriyet Başsavcılığı soruşturma başlattı.” Savcılık kaynaklarına “ihbar mektubunu” sorduğumda şu değerlendirmeyi yaptılar: “İhbarlar gelir ama araştırma yapılmadan soruşturma dosyası oluşturulmaz. Burada ihbar mektupları değil önemli olan. Bilirkişi raporları var ve bu bilirkişi raporları ortaya çıktığında durum netleşir.” Bir bilgiyi aktarmakta fayda var: Savcılığın yürüttüğü 2024/236201 sayılı Beşiktaş Belediyesi soruşturmasında İBB’yle ilgili istenen ihale dosyalarından 13’ü, 2021, 2022 ve 2023 yıllarına ait. Diğer üçüyse 2024 tarihli. Ve bu yıllara ait açılmış soruşturmalarla ilgili gizlilik kararı alınmış. Buradaki esas soru şu: Neden sadece Aziz İhsan Aktaş liderliğindeki suç örgütünün (tabii ki iddia) CHP’li belediyelerle ilişkisinin üzerine gidildi?",https://www.nefes.com.tr/yazarlar/aytunc-erkin/riza-akpolata-sorulan-37nci-soruya-dikkat-9119
Aytunç Erkin,Teğmen soruşturmasında 28. KOĞUŞ’un sırrı,25 Aralık 2024 06:00,"Ahmet Kaptan, cezaevinde en fakir mahkumların yaşadığı, en pis koğuş olan 72. Koğuş’ta kalmaktadır. Annesinin kendisine o günler için hatırı sayılır bir para olan 150 lira göndermesi sayesinde yaşam koşulları değişecektir. Başka bir koğuşa geçmek yerine 72. Koğuş’un koşullarını hem kendisi hem de koğuş arkadaşları için iyileştirmeye çalışır. Kumarda şansı dönen ve kaybetmeye başlayan Kaptan, elindeki paraları yitirir ama onun aklı sadece Fatma’ya duyduğu kara sevdadadır. Fatma hapisten çıktıktan sonra bile Kaptan onu unutmaz, yolunu gözlemeye devam eder...” Usta edebiyatçı Orhan Kemal’in 72. Koğuş eseri 1987 yılında film yapılmış, Kadir İnanır’ın oynadığı Ahmet Kaptan ve etrafında yaşanılan olaylarla Bursa Hapishanesi tasvir edilmiştir. Neden 72. Koğuş’la başladım yazıya? Önceki gün emekli Hava Albay Ahmet Zeki Üçok beni aradı ve Nefes Gazetesi’nin yayım hayatına başlaması nedeniyle tebriklerini iletti. Sohbet ederken dedi ki: “28. Koğuş deyince aklıma Orhan Kemal’in unutulmaz eseri olan 72. Koğuş geldi. Sevdiği kadın için sahip olduğu her şeyi kaybedebilen bir adamın hikayesidir 72. Koğuş.” Nereden çıktı bu “28. Koğuş” dediğinizi duyar gibiyim. Ahmet Zeki Üçok anlatmaya başladı: “Teğmenler hakkında organize disiplinsizlik söylemlerini biliyorsunuz. Haklarında iddia edilen suç nedir? Kısaca özetlersek; 2023 yılında yönetmelikten çıkarılan yemin metnini komutanları tarafından kendilerine verilen emirlere rağmen resmi tören sonrası hep bir ağızdan söylemeleridir.” Araya girdim ve şu cümleleri kurdum: “Yani teğmenler komutanlarının emirlerini dinlemediler. Emre itaatsizlik ettiler, iddia bu.” Üçok dedi ki: “Eğer bu iddia doğruysa yani ‘resmi tören sonrasında subaylık yeminini etmeyeceksiniz’ diye komutanları tarafından emir verildiyse -teğmenlerin avukatları sadece ‘resmi tören sırasında subaylık yemini etmeyeceksiniz’ diye emir verildiğini açıkladılar- teğmenlerde bu yemini etmişlerse suç ya 6413 sayılı Askeri Disiplin Kanununun hizmet yerini terk etmeme cezasını gerektiren disiplinsizlikler başlıklı 19/1-a maddesinde ‘a) Emre itaatsizlik: Kasıtlı olarak hizmete ilişkin bir emri tam yapmamak ya da değiştirerek veya sınırını aşmak suretiyle yapmaktır’ yer alan disiplin suçu oluşmuştur ya da 1632 sayılı Askeri Ceza Kanununun İtaatsizlikte ısrar edenlerin cezası başlıklı 87/1.maddesinde ‘Hizmete ilişkin emri hiç yapmayan asker kişiler bir aydan bir seneye kadar, emrin yerine getirilmesini söz veya fiil ile açıkça reddeden veya emir tekrar edildiği halde emri yerine getirmeyenler, üç aydan iki seneye kadar hapis cezası ile cezalandırılırlar’ yer alan eskiden Askeri Mahkemelerin yetkisine giren askeri suç oluşmuştur. Ama bugün askeri mahkemeler kaldırıldığı için Asliye Ceza Mahkemelerinin yetkisine giren suç oluşmuştur. Bütün herkese sesleniyorum emri dinlememenin, emre itaat etmemenin cezası sadece ve sadece hizmet yerini terk etmeme yani izinsizlik cezasıdır. Ordudan atılmak değildir.” Sohbetimiz ilerledikçe Üçok çarpıcı bilgiler verdi: “Teğmenlerin takım, bölük tabur komutanlarına, (teğmenlere, resmi tören sırasında ve sonrasında subaylık yeminini etmeyeceksiniz diye emir verdiniz mi?) diye soru sormuşlar. Yine ifadelerini aldıkları teğmenlere ‘sizi alay kıdemlisi ve okul birincisi teğmen mi organize etti’ diye sormuşlar. Bir yönlendirme var. “Alay kıdemlisi Teğmen İzzet Talip Akarsu, Kara Harp Okulu’nda öğrenciyken 28. Koğuş’ta kalıyor. Yüksek Disiplin Kurulu’na sevk edilen beş teğmenden kızlar koğuşunda kalan Ebru teğmen hariç diğer dört teğmen de 28. Koğuş’ta kalıyor. Amaç organizasyon var kanaatini oluşturmak. Hatta bu kanaati güçlendirmek için yemin töreninden sadece birkaç gün önce yurt dışındaki Harp Okulları arası pentatlon yarışmasından yurda dönüp törene katılan teğmeni de 28. Koğuş’ta kaldığı için Yüksek Disiplin Kurulu’na sevk ediyorlar. Birkaç gün önce dönen birisini organizasyonun içerisinde göstermek nasıl bir hukuki uygulamadır takdirinize bırakıyorum. İşte bu yüzden 28. Koğuş deyince aklıma Orhan Kemal’in unutulmaz eseri olan 72. Koğuş geldi.”",https://www.nefes.com.tr/yazarlar/aytunc-erkin/tegmen-sorusturmasinda-28-kogusun-sirri-4332
Aytunç Erkin,Silah bırakma kararını PKK değil ABD verecek,07 Ocak 2025 05:55,"Tarih 20 Ocak 2010… Taraf Gazetesi, “Fatih Camii bombalanacaktı” manşetiyle kamuoyundaki gerekli algıyı oluşturdu. O manşetin ardından Fatih, Beyazıt, Eyüp ve İsmailağa camilerine eylem yapılması maksadıyla, 2002 yılında istihbarat çalışmalarında bulunulduğuna ilişkin Word dijital verilerinin 2009 yılından sonra maddi gerçeğe aykırı olarak üretildiklerinin bilimsel olarak ispatlanmasına rağmen, FETÖ’cü hakimlerce 16 yıla mahkum olan Tuğgeneral Ali Demir, 3.5 yıl hapis yattı… 15 Temmuz 2016 gecesi… Fetullahçı darbe girişimi başladı ve Jandarma Genel Komutanlığı Cari Harekat Daire Başkanı Jandarma Kurmay Albay Ali Demir, Jandarma Plan Prensip Başkanı Tuğgeneral Ahmet Hacıoğlu ile Jandarma Kurmay Albay Nurettin Alkan ve Jandarma Kurmay Albay Güven Şağban’ı telefonla arayarak darbe girişiminin olduğunu haber verdi... Jandarma Kurmay Albay Aziz Yılmaz’ın da katılımıyla isimlerini yazdığım komutanlar, Beştepe Jandarma Genel Komutanlığı kışlasını ele geçiren darbecilerle sabaha kadar çatıştılar… Demir, 2016 yılında tuğgeneral oldu ve 2020 yılında Cumhurbaşkanlığı Kararnamesiyle emekli edildi! Şimdi İYİ Parti’de Genel Başkan Müsavat Dervişoğlu’nun güvenlik danışmanı. Geçen cumartesi günü NEFES’teki köşemde, Ahmet Türk’le yaptığı röportaja itirazı olduğunu söyledi. Neydi o itirazlar? Sözü Ali Demir Paşa’ya bırakıyorum: Ahmet Türk; Nefes’te dedi ki: (Bu bir başlangıç adına süreç diyemeyiz. Adı konulmamış, iyi niyetli bir başlangıç. Türk-Kürt halkının tarihten gelen dostluğu var ve bu tekrar inşa edilmeli. Şunu da görüyoruz: Irak’a da gittim, Suriye’ye gittim. Şu anda dışarıya çıkamıyorum. Ama bütün Kürtler’in gözü Türkiye’de. Kendilerini hâlâ Osmanlı’dan bu yana Türkiye’nin bir parçası olarak görüyorlar. Kürtler sadece Türklerle adil bir yaşam sürebilir, özgürleşir. Başka şansları da yok. Türkler’in de Kürtleri dışlayan tavrı doğru değil.) - PKK/KCK terör örgütünce, 40 yıllık sürede, Kürt halkının ekonomik açıdan bilinçli olarak geri bırakıldığı propagandası yapılmasına rağmen, karayolu inşasında görevli kamu görevlileri, çocuklarımıza ilim ve irfan öğreten öğretmenlerimiz, sağlık hizmeti veren doktor, ebe ve hemşirelerimiz, polis ve askerimiz silahlı eylemler ile hedef alınmıştır. Söz konusu terörist faaliyetlerin yanı sıra terörizm ile mücadele kapsamında ekonomimize 2 trilyon dolar zarar verilmesi nedeniyle bölge vatandaşlarımızın refahına aktarılması gerek kaynağın Kürt vatandaşlarımıza ulaşmasına engel olunmuştur. - Kürt vatandaşlarımızın yüzde 60’a yakını fiilen Batı illerimizde yaşamaktadır. Kürt vatandaşlarımızın yarısından fazlası PKK/KCK terör örgütü ile iltisak ve irtibat atılı suçlaması ile Anayasa Mahkemesince kapatılan ya da isim değişikliği yaparak siyasi faaliyetine devam eden partiye oy verme yönünde tercihte bulunmamaktadır. Türkler ve Kürt vatandaşlarımız arasında en az 3 milyon evlilik olduğu tahmin edilmektedir. Türkiye’nin bölünmesi sosyolojik olarak olası değildir. Ali Demir “itirazlarını” şöyle sürdürdü: - Türk-Kürt kardeşliğini ve dostluğunu bozan yüce Türk milleti ve kendisini Kürt olarak ifade eden kıymetli vatandaşlarımız değil, FETÖ/PYD terör örgütünün darbeye teşebbüs girişimi başarılı olsun diye idare edildikleri güç merkezlerinden aldıkları talimat gereğince birlik komutanlarının büyük bir çoğunluğunun tutuklandığı hassas bir konjonktürde, 15 Temmuz 2016 Cuma günü saat 19.00 ile -22 Temmuz 2016 tarihleri arasında, Türkiye genelinde 7 gün süresince tek bir terörist eylemi yapmayan emperyalist güçlerin taşeronu ve maşası, bebek katili teröristbaşı ile PKK/KCK terör örgütünün ta kendisidir. - Yakın zamanda yayımlanan bir köşe yazısında, çözüm süreci döneminde, teröristbaşı Murat Karayılan’ın İmralı-Devlet ve Kandil arasında mesajları getirip götüren heyete iki faks metni göstermeyi müteakip, (Biri CIA’in bizimle ilgili biriminin başındaki yetkiliden geliyor, diğeri ise Türkiye’deki bir gazeteciden geliyor. Ama ikisi de tıpatıp aynı) ifadesini kullanması ve mektupların içeriğini, (CIA yetkilisi de Türkiye’den gönderen gazeteci de aynı şeyi söylüyorlar. Amerika arada olmadan Türkiye ile müzakereleri doğrudan yürütmeyin. Türkiye sizi aldatır. Amerika sizin hukukunuzu korur. O nedenle müzakerelerde Amerika’nın varlığını şart koşun diyorlar) şeklinde açıklamada bulunulması sebebiyle, PKK/KCK/PYD/YPG/SDG terör örgütünün geleceğinin teröristbaşının yapacağı çağrıda değil, ABD’nin vereceği karara bağlı olduğu aşikardır. - Sonuç olarak; HTŞ kaynaklarına göre PYD/YPG/SDG’li teröristlerin yeni Suriye ordusu içerisinde belirli bir kolordu adı altında yeniden yapılandırılması görüşmelerinin devam ettiği ve ayrıca Ebu Muhammet Colani yeni ismi ile Ahmet el Şaraa’nın YPG/PKK’ya bağlı SDG’nin yeni Suriye ordusuna katılması yönünde çalışmalar yürütüleceğini açıkladığı bir süreçte, teröristbaşı Öcalan’ın PKK‘nın Suriye kolu PYD/YPG/SDG’li teröristlere silah bırakmaları çağrısında bulunmasına hangi gerekçe ile ihtiyaç duyulmuştur?",https://www.nefes.com.tr/yazarlar/aytunc-erkin/silah-birakma-kararini-pkk-degil-abd-verecek-6677
Aytunç Erkin,"Bir silkeleme hikayesi de İstanbul’da... SGK, AKP’li belediyeden aldığı arsayı satamadı",09 Ocak 2025 05:30,"Cumhurbaşkanı Tayyip Erdoğan, Çalışma ve Sosyal Güvenlik Bakanı Vedat Işıkhan’a belediyelerin SGK borçlarına yönelik talimat vermiş ve “Kendilerini daha kararlı bir şekilde silkelemende fayda var” demişti. O günden sonra da CHP’li belediyelere yönelik “silkeleme” başladı. Şimdi sizlere bu kez SGK’nın AKP’li belediye tarafından nasıl silkelendiğini anlatacağım. Önce spotu vereyim: AKP’li Esenler Belediyesi’nin borçlarına karşılık SGK’ya yaklaşık 7.6 milyon dolara sattığı arsayı SGK, geçen kasım ayında, 6.5 milyon dolara satamadı. Açalım. Sayıştay raporuna yansıyan bilgilere göre, AKP’li Esenler Belediyesi 8 Mart 2019 tarihinde, mülkiyetindeki 11 bin metrekarelik arsayı (Oruç Reis), borçlarına karşılık SGK’ya 41 milyon 601 bin 112 TL’ye sattı. İmar planlarında “Kamu-Eğitim Tesisi” alanında kalan 1082 ada 28 parseli SGK, 20 Kasım 2024 tarihinde, 225 milyon muhammen bedelle satışa çıkardı. Ancak ihaleye teklif veren çıkmadı. SGK alacağına karşılık Esenler Belediyesi’nden 4 yıl önce söz konusu arsayı, o günkü kur üzerinden 7 milyon 627 bin 74 dolara satın almıştı. Kurum arsayı satmak için 225 milyon TL yani bugünkü kurla 6 milyon 379 bin 178 dolar bedel belirledi. Bir başka ifadeyle SGK, aldığı arsayı yaklaşık bir milyon 248 bin dolar daha ucuza satışa çıkardı. Ancak buna rağmen alıcı bulamadı. Belediye cami ve okulu borcuna karşılık sattı Yine Sayıştay raporundan okuyalım. Esenler Belediyesi 2018 yılında vergi borçlarına karşılık 2 cami ve bir okulu da Maliye Hazinesine sattı. Camilerden biri, SGK’ya sattığı arsanın bitişiğinde bulunuyor. Yaklaşık 3 bin 600 metrekarelik parsel üzerine kurulu bulanan Hz. Hatice Cami’ni 29 milyon 813 bin 190 TL’ye, Oruç Reis Mahallesi’nde (Atışalanı) bulunan Mimar Sinan Cami’ni 10 milyon 754 bin 480 TL’ye ve Menderes Mahallesi’de bulunan Hasip Dinçsoy İlkokulu’nu 16 milyon 81 bin 125 TL’ye Hazine’ye satan Esenler Belediyesi, Kemer Mahallesi’de bulunan 11 bin 455 metrekarelik arsayı da Spor Bakanlığı’na 30 milyon TL’ye verdi.2019 Belediye seçimlerinden yaklaşık bir ay önce, 27 Şubat 2019 tarihinde de belediye hizmet alanında kalan Kemer Mahallesi’ndeki bir arsayı 12 milyon 411 bin 485 TL’ye İBB’ye sattı. Esenler Belediyesi’nin söz konusu 6 gayrimenkulün, satış tarihindeki dolar kuru karşılığı günümüzde yaklaşık 867 milyon TL tutuyor. SGK aldıklarının yüzde 8’ini satabildi Birçok belediye, SGK’ya olan borçlarını arazi vererek kapattı. Ancak SGK, aradan onca zaman geçmesine karşın söz konusu arazilere, aldığı fiyattan bile alıcı bulamıyor. Bu durum Sayıştay Raporu ile de tespit edilmiş durumda. Sayıştay’ın Eylül 2024’te yayımlanan, “Sosyal Güvenlik Kurumu 2023 Yılı Sayıştay Denetim Raporu’nda konuya dikkat çekiliyor. Raporun “Prim Borcuna Karşılık Satış Amacıyla Alınan Taşınmazların Nakde Dönüştürülememesi” başlığını taşıyan “Bulgu 4” konunun vahametini ortaya koyuyor. İlgili bölümde özetle şöyle deniyor: “2023 yılı sonuna kadar toplam 1.636 taşınmaz alınmıştır. Bu kapsamda alınan taşınmazlar içinde hizmet gereği için alınanlar bulunsa da çoğu taşınmaz satılmak amacıyla prim borcuna karşılık olarak nakit elde etmek amacıyla alınmıştır. Söz konusu taşınmazların alış bedeli ise toplam 3.250.046.914,60 TL olarak belirlenmiş ve buna karşılık kurum alacakları terkin edilmiştir. Kurumun Geçici 41’inci madde kapsamında satmak amacıyla aldığı taşınmazların sayısı yıllar itibarıyla giderek artmakta ancak satışı gerçekleştirilen taşınmaz sayısı aynı şekilde artmamaktadır. 2012 yılından sonra bu madde kapsamında satış amacıyla alınan taşınmazların neredeyse üçte birinin satışı gerçekleştirilmekle birlikte taşınmazların alım bedelleri itibarıyla değerlendirildiğinde alınan taşınmazların yüzde 8’i satılabilmiştir. Ayrıca, Kurum taşınmazlarının elektronik ortamda satışına ilişkin gerekli mevzuat düzenlemesi yapılmasına rağmen 2023 yılı sonu itibarıyla satış sürecini uzatan bazı problemlerle karşılaşılmıştır.”",https://www.nefes.com.tr/yazarlar/aytunc-erkin/bir-silkeleme-hikayesi-de-istanbulda-sgk-akpli-belediyeden-aldigi-arsayi-satamadi-7132
Aytunç Erkin,Soros ve HTŞ: Üç yıl önce yazılan rapor!,28 Aralık 2024 06:00,"George Soros tarafından kurulan Açık Toplum Vakıfları, hak, eşitlik ve adalet için çalışan bağımsız gruplara dünyanın en büyük özel fon sağlayıcısıdır. Bağışları kendi vakıflarının ötesine geçerek Global Witness, Uluslararası Kriz Grubu, Avrupa Dış İlişkiler Konseyi ve Yeni Ekonomik Düşünce Enstitüsü gibi bağımsız örgütleri destekliyor.” Evet, “Turuncu Devrimlerin” mimarı Soros’un Açık Toplum Vakfı’nın “bağımsız gruplara” verdiği destek vakfın internet sitesinde böyle duyurulmuş. Destek verilen gruplardan birisi de Uluslararası Kriz Grubu (ICG). Belçika/Brüksel merkezli ICG, 1995 yılında kurulmuş: “Küresel, kar amacı gütmeyen, hükümet dışı bir kuruluştur. Politika yapıcılar ve akademisyenler tarafından kullanılan, küresel krizler üzerine araştırma ve analizler yürüten bir düşünce kuruluşudur. Savaşları önlemek ve daha barışçıl bir dünya inşa edecek politikalar oluşturmak için çalışmaktadır.” Kendilerini “liberal” olarak tanımlamışlar. Neden ICG ve Soros’tan bahsettim? Çünkü… Önümde Noah Bonsey-Dareen Khalifa imzalı bir rapor duruyor. Raporun tarihi: 3 Şubat 2021. “Suriye’nin İdlib kentinde Washington’ın terörle mücadeleyi yeniden tasarlama şansı” başlıklı çalışmada Suriye’nin yeni liderliği HTŞ’yle ilgili çarpıcı tespitler üç yıl önce yapılmış. Bu arada HTŞ’nin ABD, İsrail ya da Batı’yla neden “kavga” etmediğinin de raporu diyebiliriz. N oah Bonsey-Dareen Khalifa’nın hazırladığı raporda deniyor ki: “Biden yönetimi Washington’ın aşırı militarize edilmiş dış politikasını düzeltmeyi hedefliyorsa, ABD’nin terörle mücadele stratejisini yeniden tanımlamak için bir fırsatı var. O da ABD yetkililerinin bir zamanlar ‘11 Eylül’den bu yana en büyük El Kaide güvenli limanı’ olarak tanımladığı bir bölge olan İdlib. “İdlib’in baskın isyancı grubu olan eski El Kaide üyesi HTŞ, ulus ötesi cihatçı ağlarla bağlarını kopardı ve şimdi Suriye’nin geleceğiyle ilgili siyasi angajman alanına girmeye çalışıyor. Teoride, bu gelişme yenilenen şiddeti önlemek için fırsatlar açmalı. Ancak pratikte, HTŞ’nin ‘terörist’ örgüt olarak devam eden statüsü (ABD, Rusya, BM Güvenlik Konseyi ve Türkiye tarafından tanımlandığı gibi) büyük bir engel teşkil ediyor. “Biden yönetimi, HTŞ’yi yerel ve uluslararası temel endişeleri ele alacak daha fazla eyleme zorlamak ve (karşılanırsa) HTŞ’nin ‘terörist’ etiketinden kurtulmasını sağlayabilecek net ölçütler tanımlamak için Avrupa müttefikleri ve Türkiye ile birlikte çalışmalıdır.” Raporun bu özetinden de anlaşılıyor ki; Soros destekli ICG, HTŞ’nin Suriye’de rol-model olacağı konusunda net! HTŞ’nin geçmişine yönelik “endişeleri de” anlatan raporun yazarları yine de Ahmet El Şara’ya (Colani) bir şans verilmesini istiyor ve ABD yönetimine çağrıda bulunuyor. Bu arada Colani’nin kendilerine anlattığı bir saldırı iddiasını da gündeme getirmişler: “Yakın zamanda yaptığımız bir sohbette, el-Culani bize hikayenin kendi versiyonunu anlattı: Uluslararası saldırıları reddetmesinin, kendisi ve IŞID lideri Ebu Bekir el-Bağdadi’yi çevreleyen radikal çevre arasında (el-Nusra’nın 2013’te Irak liderliğindeki örgütten kopmasından önce) önemli bir fay hattı olarak ortaya çıktığını söyledi. Özellikle el-Culani ve benzer düşünen müttefiklerinin, IŞİD’in İstanbul’daki bir Suriye muhalefeti toplantısını bombalama talebini reddettiği zaman bu durum ortaya çıktı.” Bu rapordan anlıyoruz ki; Colani, İstanbul’da IŞİD’in bir Suriye toplantısını bombalama önerisine karşı çıkmış! Raporun sonuç bölümünde şu değerlendirme çarpıcı: “NATO ülkelerinin sonunda HTŞ’yi terör örgütü olarak görmeyi veya etiketlemeyi bırakması, BM’de benzer bir değişikliği desteklemesi ve bölgenin geleceği hakkında HTŞ ile görüşmelere girmesi için HTŞ’nin ne yapması gerektiğine dair ortak standartlar tanımlayın. “Potansiyel faydalar dezavantajlardan açıkça daha ağır basıyor ve açık koşullara dayalı bir yaklaşımdaki riskler asgari düzeyde görünüyor. ABD ve Avrupa, doğrudan görüşmelere ve koşullu teşviklere kapı açarak, şu anda sahip olmadıkları Suriye’nin bir bölgesinde nüfuz ve nüfuz kazanacaklardır. Bu yaklaşım ayrıca Washington’ın diplomasi öncelikli bir terörle mücadele politikası için yeni araçlar tanımlamasına ve test etmesine yardımcı olacaktır.” SONUÇ: George Soros destekli ICG’nin 3 Şubat 2021 tarihli raporu çok açık değil mi?",https://www.nefes.com.tr/yazarlar/aytunc-erkin/soros-ve-hts-uc-yil-once-yazilan-rapor-4956
Aytunç Erkin,Hakan Fidan’ın şifreli mesajı,14 Ocak 2025 05:45,"Dışişleri Bakanı Hakan Fidan, ulusal ve uluslararası medya kuruluşlarının temsilcileriyle, İstanbul’da düzenlenen toplantıda konuştu: “Örgütün birçok ülkeyle ilişkisi var, birçok istihbarat servisiyle operasyonel ilişkisi var, birçok ülkenin askeri yapısıyla ilişkileri var. Bu kadar sızılmış, manipüle edilmiş bir örgütün kendi liderlerinden gelen bir talimatla ilgili ne derece güçlü refleksi olabilir, o başka bir sorun alanı. Geçmişte de örgüt liderliği talimat verdi, ‘silahları bırakın ve çıkın’ diye, bu yönde bir çıkış başladı. Daha sonra Suriye meselesi bahane edilerek bunu durdurdular. Şimdi yaklaşık 11 yıl sonra aynı senaryoyla karşı karşıyayız. Dinlerler mi? Kendi tercihleri. (10 Ocak 2024/İstanbul) Bu açıklamalardan sonra geriye döndüm. Abdullah Öcalan, 2013’teki Nevruz’da terör örgütüne ateşkes çağrısı yapmıştı: “Artık silahlar sussun, fikirler ve siyasetler konuşsun noktasına geldik. Yok sayan, inkar eden, dışlayan modernist paradigma yerle bir oldu. Ben, bu çağrıma kulak veren milyonların şahitliğinde diyorum ki; artık yeni bir dönem başlıyor, silah değil, siyaset öne çıkıyor. Artık silahlı unsurlarımızın sınır ötesine çekilmesi aşamasına gelinmiştir. Yüreğini bana açan, bu davaya inanan herkesin sürecin hassasiyetlerini sonuna kadar gözeteceğine inanıyorum.” Çağrıya uyulmadığını herkes gördü. Devam edelim. 12 Ocak’ta Cumhurbaşkanı Başdanışmanı Mehmet Uçum, “Terörsüz Türkiye’ye her hal ve şartta ulaşılacaktır” başlıklı bir sosyal medya paylaşımı yaptı. Uçum’un yaptığı tespitlerin şifresini çözelim: - ŞİFRE1: “İlk dikkat çeken; bu yeni aşamayı bir müzakereymiş gibi gösterme çabası, İmralı görüşmesi üzerinden politik şovlara yeltenilmesi ve konuya yeni aktörler katma girişimi oldu. Bunlar tarihi fırsatı tahrip edecek tutumlardır.” Bu cümlelerde DEM heyetinin (Pervin Buldan-Sırrı Süreyya Önder) İmralı sonrası Meclis’te grubu olan partilerle yaptığı görüşmelerin “müzakere-pazarlık-şov” ekseninde yürütüldüğüne ilişkin eleştiri var. En önemli eleştiriyse “Konuya yeni aktörler katma girişimi” cümlesinde. Burada da Selahattin Demirtaş’ın ismine dikkat çekiliyor. - ŞİFRE 2: “Özetle, terörün sona ermesine yönelik devlet inisiyatifi çok nettir: Terör her anlamda ve her mecrada devamlı surette sonlandırılacaktır. Bunun hiçbir farklı konuyla ilişkisi yoktur. Bunun için bir müzakere ve pazarlık söz konusu değildir. Terörü sona erdirmek için mutabakat aramak, komisyon kurmak, yasama yetkisine atıf yapmak abestir. Bunlar işi yokuşa sürmektir.” Mehmet Uçum’un tepkilerinden birisi de CHP’nin “Meclis’te komisyon kuralım” önerisine. Bu noktada Beştepe de MHP de “Önce silaha son verilsin, örgüt lağvedilsin. Sonrasında neler konuşulacak bunlar masaya yatırılacaktır” çizgisinde. Edirne ziyaretine uzanalım. Edirne’de hapis yatan Selahattin Demirtaş’ın, DEM heyetini ziyaretinden sonra yaptığı açıklama çarpıcı. Demirtaş’ın bazı cümlelerin altı çizildi. - Örneğin: “Barış dilinin tüm çevrelere hakim olması da önemlidir. Bu konularda konuşan herkes tehdit, şantaj, aşağılama dilinden ve provokatif söylemlerden uzak durmak, yenme ve yenilme üzerinden boş ve anlamsız bir retorik oluşturmak yerine herkesin, hepimizin kazanacağı ortak bir gelecek üzerinde durmalıdır.” Bu tespitlerin adresi Cumhur İttifakı! Çünkü; iktidar cenahı “Terör yenilmiştir” açıklamasını sık sık yapıyor. Oysa HDP’nin eski lideri “yenme yenilme üzerinden boş ve anlamsız retorik oluşturmak” dedi. - Demirtaş dedi ki: “Bizler, barış girişimlerine bu aşamada her türlü desteği sunarız. Ancak çağrıyı yapacak olan da olası bir çağrının muhatabı da biz değiliz. Temel sorumluluğumuz; demokrasi, özgürlükler, eşitlik, adalet ve temel insan hakları için barışçıl, sivil, siyasi mücadeleyi büyütmektir. Bu mücadelenin kanal ve imkanlarının şimdiden açılması gerekir ki barış zemini de güçlensin. Bu hususu da ilgililerin dikkatine sunmak isteriz.” - Demirtaş’ın mesajı şöyle okundu: “Benim içeride olmam doğru değil. Destek vereceksem ‘kanal ve imkanlar’ açılmalı.” Burada kararı verecek olan Beştepe ve Devlet Bahçeli. Bakalım, Demirtaş’ın önü açılacak mı?",https://www.nefes.com.tr/yazarlar/aytunc-erkin/hakan-fidanin-sifreli-mesaji-8182
Aytunç Erkin,İç dinamiklerle çözme konusunda mutabıkız,04 Ocak 2025 06:00,"MHP Genel Başkanı Devlet Bahçeli’nin çağrısından sonra DEM Parti heyetinin İmralı’da Abdullah Öcalan’la görüşmesiyle devam eden süreçle ilgili gelişmeler sürüyor. İmralı ziyaretinin ardından MHP liderini ziyaret eden Pervin Buldan ve Sırrı Süreyya Önder’le birlikte DEM Parti heyetinin içinde yer alan Ahmet Türk’le konuştum. Türk, MHP lideri Bahçeli’nin tavrının çok olumlu olduğunu söyledi. BU GÖRÜŞME BİR BAŞLANGIÇ Bahçeli ziyaretiniz nasıl geçti Ahmet Türk? İyi bir görüşme oldu. Aslında insanlar, sanki hazırlanmış bir konu var ve bunun üzerine konuşulduğunu düşünüyor. Öyle değil. Bir başlangıçtır bu. Toplumun da hepimizin de buna ihtiyacı var. Yıllarca acılar çekildi. Türk halkı da Kürt halkı da. Dünyaya baktığımızda Ortadoğu’ya baktığımızda; nasıl Malazgirt’te başlayan Türk-Kürt ittifakı varsa aslında bugün de çok geçerli. Süreç bunu bize anlatıyor. Ortadoğu bataklığında aslında -bir bütün olarak söylüyorum sadece Kürtler için söylemiyorum- tehlikelerle dolu bir süreç yaşanıyor. Bunu iç dinamiklerimizle oturarak konuşmak gerekiyor. Bu konuda da mutabıkız. Çünkü bu durumu kaşıyacak çok kuvvet var. Herkes çıkar ortaya. Herkes derken… Uluslararası güçler mi diyorsunuz? Uluslararası güçler. Emperyalizmi görmeliyiz. Yayılmacı politikaları gün geçtikçe halklar üzerinde büyüyor. Böyle bir dönemde gerçekten yeniden bir hukuk oluşturmak, yeniden Türk-Kürt dostluğunu kurmamız gerekiyor. Ortadoğu’da kendi sorununu çözmüş olan Türkiye hem demokrasi ihraç edebilecek hem de çok etkili bir aktör olacak. Kendi iç sorunlarını çözmeyen ülkelerin karanlık bir döneme girdiklerini görüyoruz. Türk-Kürt dostluğu bugün gerçekleştirmek gerekiyor. Devlet Bahçeli’nin tavrı nasıldı? Bahçeli’nin tavrı çok olumluydu, gerçekten saygılı ve samimi olduğunu görüyorsunuz. Genel bir sohbetti. PARTİLERİN TAVRI ÜZERİNDE DURDUK Öcalan’ın 7 maddelik mektubu gündeme geldi mi? Ziyaretti, sohbetti. Herkesin, tüm siyasi partilerin, parlamentoda olan olmayan partilerin bu sürece katkısı nasıl olacak? Bunun üzerinde durduk. Genel bir değerlendirme. Öcalan silah bırakma çağrısı vs. konuşuldu mu? Daha önce açıklandı bu konular. Ben İmralı'ya giden heyette değildim. Bu görüşmeler sonucunda iki veya üçüncü İmralı ziyaretinde silah bırakma çağrısı gelebilir. Şimdiden bir şey söyleyemeyiz. Bizim de aldığımız bilgiler öyle. Bütün siyasi partilerle görüşüp, heyetin tekrar İmralı’ya gitmesi ve ona göre de değerlendirme yapılacağı anlaşılıyor. Yani siyasi partilerle yapılan görüşmelerden çıkacak sonuç da İmralı’da değerlendirilecek. Elbette. Kendisi de ‘parlamentoda çözülmesi gerekiyor’ dedi. Parlamentodaki partilerin düşünceleri önemli. Bunlar da değerlendirilecek. Bu bir başlangıç adına süreç diyemeyiz. Adı konulmamış bir süreç. Evet. Adı konulmamış, iyi niyetli bir başlangıç. Türk-Kürt halkının tarihten gelen dostluğu var ve bu tekrar inşa edilmeli. Şunu da görüyoruz: Irak’a da gittim, Suriye’ye gittim. Şu anda dışarıya çıkamıyorum. Ama bütün Kürtler’in gözü Türkiye’de. Kendilerini hala Osmanlı’dan bu yana Türkiye’nin bir parçası olarak görüyorlar. Kürtler sadece Türklerle adil bir yaşam sürebilir, özgürleşir. Başka şansları da yok. Türkler’in de Kürtleri dışlayan tavrı doğru değil. Sürecin en başında 1 Ekim öncesinde Devlet Bahçeli’yle bir temasınız oldu mu? Sadece Sırrı Süreyya Önder telefondayken ‘Ahmet ağabey de yanımda’ dedi ve telefonu verdi. Sayın Bahçeli’yle konuştum, hal hatır sorduk. O kadar bir görüşme oldu. Tesadüfen bir görüşme oldu. Bir genel af talebi oldu mu Bahçeli’yle görüşmenizde? Bunlar spekülasyon. Öcalan da görüşmede umut hakkı gibi konuları gündeme getirmemiş. Suriye, Türkiye’deki gelişmeler, emperyalizmin Ortadoğu’yu ele geçirme çabası… Bunlar gündeme gelmiş Öcalan’la yapılan görüşmede de. Bunlara karşı ne yapmak gerekiyor? Kendi meselemizi kendimiz çözmemiz gerekiyor düşüncesi konuşulmuş. Başkası müdahil olmasın. Öcalan da ‘bu iç mesele’ diyor ve parlamentonun çözmesi gerektiğini anlatıyor. Görüşmeyi yapan arkadaşların verdiği bilgiler ama fazlasını söyleyemem.",https://www.nefes.com.tr/yazarlar/aytunc-erkin/ic-dinamiklerle-cozme-konusunda-mutabikiz-6152
Aytunç Erkin,“Hani faiz artınca enflasyon düşecekti”,27 Aralık 2024 06:00,"İDDİA… ERDOĞAN, MEHMET ŞİMŞEK’E BÖYLE SESLENMİŞ: “Mehmet Bey; faiz artınca enflasyon düşecekti ama düşmedi.” Bu cümleyi Cumhurbaşkanı Tayyip Erdoğan’ın, AKP’nin 30 Haziran 2024’te yapılan Kızılcahamam kampında kurduğu iddia edildi. Erdoğan’ın bu serzenişinin ardından konuyu değiştirdiği ve özellikle o dönem eleştiri oklarının yöneldiği Sağlık eski Bakanı Fahrettin Koca’yla ilgili tespitlere geçtiği de belirtildi. Sonrasında Koca’nın görevden alındığını biliyoruz ama Şimşek’le ilgili tartışmalar koridorlarda fısıltı halinde sürdü. Neden bu kulis bilgisiyle başladım? Dün… Merkez Bankası 250 baz puanlık faiz indirimine giderek politika faizini yüzde 47.5’e çekti. Böylece Şubat 2023’ten bu yana ilk faiz indirim kararı alınmış oldu. Karar metninde öncü verilerin aralık ayında enflasyonun ana eğiliminde düşüşe işaret ettiği belirtildi. Maliye politikasının artan eşgüdümünün dezenflasyon sürecine önemli katkı sağlayacağı vurgulandı. Merkez Bankası bunun yanında faiz koridorunu da 600 baz puandan 300 baz puana daralttı. Aslında işareti iktidara yakınlığıyla bilinen Yenişafak Gazetesi vermişti. 24 Aralık’ta gazetenin sürmanşetinde şu başlık vardı: “Yüksek faiz çıkmazına son.” Haberi okuyalım: “Yüksek faiz politikasıyla ekonomiyi soğutma çalışması enflasyonu beklenen ölçüde düşürmezken yatırımların azalmasına, emek yoğun sektörlerde işten çıkarmalara ve bazı işletmelerin üretimi yurt dışına kaydırmasına neden oldu. İş dünyası indirim bekliyor.” Yine aynı gazete, Merkez Bankası’nın kararını açıklayacağı dün de birinci sayfasından şu haberi verdi: “Faizle yabancıya döviz bazında yüzde 30 kazandırdık. Yüksek faiz ve baskılanan kur, üretim yerine paradan para kazanma yolunu tercih edenlerin ekmeğine yağ sürüyor. Yüksek faiz politikası nedeniyle Türkiye’yi tercih eden sıcak para yatırımcısı, büyük kazanç elde ediyor. Yatırımcıların para birimi veya menkul kıymet gibi varlıkları belirli bir süre elinde tutması ve taşıması karşılığında elde ettiği ara dönem kazancı anlamına gelen ‘carry trade’ yöntemini tercih eden yabancılar, bu yıl döviz bazında yaklaşık yüzde 30 kazanç elde etti.” Hatırlayın; Yenişafak Gazetesi, dönemin Merkez Bankası Başkanı Naci Ağbal’ı hedef almış ve “Bu operasyonu kim adına çektiniz” manşetini atmıştı: “Dünya, ekonomideki faiz etkisini azaltmaya çalışırken Türkiye’de Merkez Bankası, 83 milyonun sesine kulak tıkayarak faizi yüzde 17’den yüzde 19’a çıkardı. Piyasa beklentisinin bile üzerinde yapılan 200 baz puanlık müdahale, ekonomik gerekçelerle izah edilemeyen bir faiz artışı oldu. Merkez Bankası’nın Türkiye’nin büyümesini frenleyecek bu operasyonu kim veya kimler adına ve hangi amaçla çektiği merak ediliyor. (19 Mart 2021)” Sonuçta 2025 yılı Mehmet Şimşek ve ekibinin hedeflediği enflasyon yüzde 30 ve işveren artı dünya finans kuruluşlarının talebiyle asgari ücrete yüzde 30 zam yapıldı. Ya yüzde 30 enflasyonu tutmazsa? Dün… “Emre itaatsizlik eden komutan” yazımdan sonra Çetin Doğan Paşa aradı. Önce yazıyı kısaca hatırlatayım: “PKK’nın Irak’ın kuzeyinde bulunan üslerine yönelik “Şafak Harekâtı” ismiyle kapsamlı bir operasyon planlandı. Harekâtı bizzat Asayiş Kolordu Komutanı Korgeneral Çetin Doğan Paşa yönetecekti. On beş günün sonunda PKK’nın tüm mevzileri susturuldu. Tam o sırada üs bölgesinde bulunan kriptolu telefon çaldı. Telefonu Çetin Paşa açtı. Üsteğmen Engin Çırakoğlu o sırada hemen yanındaydı. Arayan dönemin Genelkurmay İkinci Başkanı’ydı. İkinci Başkan, ‘Amerikalıların bölgede alçak uçuş eğitimi yapacakları için bölgeye yapılan topçu atışları ile uçak ve Kobra helikopter uçuşlarının durdurulmasını istediklerini’ söyledi. ABD’lilerin PKK’lılara zaman kazandırmak istedikleri çok açıktı. Çetin Paşa, ‘Bu isteği yerine getirmeyeceğim komutanım!’ diye karşılık verdi.” Çetin Doğan telefonda daha bilmediğimiz o kadar çok olayın olduğunu söyledi: “Irak’ın içlerine girmiştik. Barzani birlikleri de bize katıldı. PKK-Talabani de bize saldırdı. Adım adım ilerledik. O zaman Genelkurmay İkinci Başkanı’na söylediğim bir söz var: ‘Siz ben asi ve deli bir olarak biliyorsunuz. Sizden bilgi istedim mi sizden bu harekatı yapmak için. (Hayır, istemedin.) Şu halde bu harekatta başarısız olursam, o zaman beni asarsınız. Ama başarılı olursam biz emir verdik, yaptık dersiniz. Nihayetinde başarılı olduk ve ikinci dediğim oldu.”",https://www.nefes.com.tr/yazarlar/aytunc-erkin/hani-faiz-artinca-enflasyon-dusecekti-4741
Aytunç Erkin,Özdağ için beş ay sonra gelen rapor,23 Ocak 2025 06:07,"Zafer Partisi Genel Başkanı Ümit Özdağ’ın ideolojik çizgisini eleştirebilirsiniz, yaptığı muhalefeti beğenmeyebilirsiniz ancak… Özdağ’ı, “Cumhurbaşkanına hakaretten” gözaltına alıp ‘halkı kin ve düşmanlığa tahrik’ten tutuklarsanız burada sorun var demektir! * Özet bilgiyle başlayalım: İstanbul Cumhuriyet Başsavcılığı önceki akşam, Zafer Partisi lideri Ümit Özdağ hakkında “halkı kin ve düşmanlığa tahrik” suçlamasıyla tutuklama talep etti. Savcılık, Özdağ’ın 2020’den bu yana yaptığı 11 X paylaşımını delil gösterdi. Tutuklama talebinde, Özdağ’ın mültecilerle ilgili paylaşımlarının resmi kurumlar tarafından yalanlandığı belirtildi. Ayrıca Temmuz 2024’te Kayseri’de meydana gelen ve 15 bin kişinin katıldığı protesto eylemlerinde 263 ikamet ve 166 araçta hasar oluştuğu, 25 emniyet ve itfaiye personelinin yaralandığı olayların şüphelisi olarak değerlendirildi. Günün sonunda Özdağ tutuklandı ve Silivri Cezaevi’ne konuldu. Tam da bu noktada Ümit Özdağ’ın tutuklanmasına neden olan bir rapor var. Kayseri’de yaşanan provokasyon da dosyada Ümit Özdağ gözaltına ne zaman alındı? 20 Ocak Pazartesi saat 19.45 civarı İran Caddesi’nde (Ankara) bir lokantada yemek yiyordu. Etrafı polisler tarafından çevrildi ve Antalya’daki konuşmasında Tayyip Erdoğan’a hakaret ettiği iddiasıyla gözaltına alındı. Özdağ sonrasında İstanbul’a getirildi. * 21 Ocak Salı. Özdağ sabah saatlerinde hala İstanbul Emniyeti’ndeydi ve savcılığa götürülmemişti. Saat 13.03 civarında İstanbul Cumhuriyet Başsavcılığı’nca ifadesi alınmak üzere adliyeye sevk edildi. İşte tam da bu noktada Kayseri Emniyet Müdürlüğü Güvenlik Şube Müdürlüğü Kamu Güvenliği Büro Amirliği’nden bir “rapor” İstanbul Cumhuriyet Başsavcılığı’na ulaştırıldı. * Raporun FİHRİST bölümünde olay anlatılıyordu: “30 Haziran 2024- 3 Temmuz 2024 tarihleri arasında meydana gelen olaylar. Yine bu olaylarla ilgili Zafer Partisi’ne üye veya müzahir şahıslarca yapılan suç unsuru paylaşımlar ve ilgili adli işlemler...” * Peki 30 Haziran-3 Temmuz 2024 tarihleri arasında ne yaşandı? Rapordan okuyalım: “İlimiz Melikgazi İlçesi Danişmentgazi Mahallesi Pazar yeri yan tarafında bulunan umuma açık lavaboda 30 Haziran 2024’te gerçekleşen küçük yaşta çocuğa cinsel istismar olayının X (Twitter) isimli sosyal sitesinde paylaşılmasıyla 30.06.2024-03.07.2024 günleri arasında il merkezi farklı noktalarında yaklaşık 15.100 kişi protesto eylemi başlatmış olup…” * Raporun devamında da Zafer Partisi üyelerine yapılan adli işlemler anlatıldı ve “Değerlendirme” yapıldı: “İlimizde meydana gelen olaylarla ilgili olarak haklarında işlem yapılan şahısların yüzde 68’inin 10-25 yaş aralığı, yüzde 38’inin 25 ve üstü şahıs olduğu bu şahısların genel değerlendirmesinde Zafer Partili ve müzahir şahıslar tarafından sosyal platformlarında yapmış oldukları paylaşımlardan da etkilenmiş oldukları değerlendirilmektedir.” Özdağ: Provokasyonu engelledim Kayseri Emniyeti’nin raporunun Ümit Özdağ’ın adliyeye sevk edildiği gün savcılığa gönderilmesi dikkat çekici değil mi? Beş ay önce Kayseri’de yaşanmış bir olayla ilgili haklarında adli işlem yapılmış kişilerin Zafer Partili olması ve beş ay sonra bunun rapora dökülmesi… Sonuçta savcılığın Özdağ’ı tutuklamaya sevk yazısında ve tutuklama kararında da Kayseri’de yaşanan olaylara da atıf var. Özdağ da savcılık ifadesinde diyor ki: “Kayseri’de yaşanan olaylarda, bir Suriyeli genç, bir Suriyeli kızı taciz etmiştir. Olayların duyulmasıyla, Kayseri’nin farklı mahallelerinden insanlar olay yerine gelmiştir. Olayların başladığı gün, provokasyon yapan bir sosyal medya hesabına, ‘Yanlış diyebilmek için açık adını buraya yazacaksın. Kayseri’ye gideceksin. Oradan sokaktan fotoğraf paylaşacaksın. Böyle sahte isimler ile sosyal medyadan Türk Milletini sokağa çağırmayacaksın. Halk tepki gösterdi, bu yol ile kimse yollanmaz, sadece ülke emperyalizmin istediği gibi karıştırılır. Suriyelileri, Afganları yollamak istiyorsan oyunu Zafer Partisi’ne vereceksin ve hukuk içinde gidecekler. Sevgili Kayserililer, polis bizim, devlet bizim, ülke bizim. Şehrinize sahip çıktınız, artık evinize dönün. Bilinçli bilinçsiz tahrikçilere izin vermeyin’ cevabını verdim. Aynı gün saat 00:41 ve 22:56’da Kayseri halkını evlerine dönmeye davet eden ve sokağa çıkma yasağı ilan edilmesini öneren iki ayrı paylaşımda bulundum. Ayrıca ertesi gün 3 genel başkan yardımcımızı bölgeye göndererek, Zafer Partisi üyelerinin olaylara karışmamasını sağladım. Olaylara ilişkin raporlarda, Zafer Partisi mensuplarının bu olaylarda yer aldığına dair herhangi bir delil bulunmamaktadır.” Sonuçta; Ümit Özdağ’ın adliyeye sevk edildiği gün savcılığa giden bir emniyet raporu var ve bu rapor üzerinden de Zafer Partisi liderinin tutuklandığı anlaşılıyor.",https://www.nefes.com.tr/yazarlar/aytunc-erkin/ozdag-icin-bes-ay-sonra-gelen-rapor-10153
Aytunç Erkin,İmamoğlu’ndan “savaş” ilanı!,28 Ocak 2025 06:00,"Ekrem İmamoğlu’na yakınlığıyla bilinen bir dostum dedi ki: “Ekrem Başkan altı yıldır Tayyip Bey’le uzlaşmaya çalışıyordu. Görüşme talebinde bulundu, dışardan yatırımlar için destek getirdi ve Erdoğan’la oturmak istedi. Ancak bu talepleri karşılık bulmadı. Dün yaptığı toplantı İmamoğlu açısından ‘savaş ilanıydı’ diyebiliriz.” - Saraçhane’ye uzanalım. Bilirkişinin merkezde olduğu toplantıda dersine iyi hazırlanmış bir portre çizdi İstanbul Büyükşehir Belediye Başkanı Ekrem İmamoğlu. Soruşturmalarla ilgili “derin” bir konuyu halkın anlayacağı dille anlattı ve kamuoyunu ikna etti diyebiliriz. Benim dikkatimi yoğunlaştırdığımsa Cumhuriyet yazarı Barış Pehlivan’ın sorusu oldu. Pehlivan, CHP koridorlarında konuşulan bir konuyu gündeme getirdi. İmamoğlu, “Bu baskı sürecinde Cumhurbaşkanı adayının erkenden açıklaması gerektiğini düşünüyor musunuz” sorusuna şu yanıtı verdi: “Şu anda çok yoğun ve baskıcı bir ortam var, siyasetin bu tarafına girmeyeceğim. Zaten partimiz gereken çalışmaları yapıyor, gereken açıklama gereken zamanda parti genel başkanımız tarafından yapılacaktır. Ben bugün siyaset ve yargı çerçevesinde kalmak istiyorum.” Evet… CHP’de bir grup diyor ki: “Ekrem Bey’in adaylığı şimdiden ilan edilsin ve yargı baskısına karşı önlem alınsın. Ya da İstanbul’da büyük bir belediyeye daha operasyon yapılırsa CHP’nin başına geçsin.” İkinci olasılıkla ilgili yani CHP genel başkanlığı konusunda İmamoğlu cephesinin “sıcak” olmadığı ve “Soruşturma olacak ve biz de korkup partini başına mı geçeceğiz?” değerlendirmesi yapılıyor. CHP yönetimiyse “Çift forvetten birinin küstürülmemesini” istediği için açıklama yapmakta aceleci davranmıyor. Çift forvetten biri Ekrem İmamoğlu diğeri Ankara Büyükşehir Belediye (ABB) Başkanı Mansur Yavaş. Küstürülmemek istenen Yavaş’ın da 9 Kasım 2024’te yaptığı açıklamanın arkasında durduğu belirtiliyor: “Son 50 ankete baktığınız zaman hemen hemen hepsinde hem başarı oranları açısından hem de kamuoyu yoklamalarında hep ben birinci çıkıyorum. Son bir hafta 10 gündür acımasız bir saldırı var. Gerek konserler üzerinden gerek her türlü iddiaya başladılar saldırmaya. Bunu görüyoruz ve bu maalesef sağlı sollu yapılıyor. Buna dikkatinizi çekmek isterim. Ama çekindiğimiz hiçbir şey yok. Yargıyı sopa gibi kullanıp kumpas yapmak, bunlar FETÖ taktikleridir, tavsiye etmem.” Ancak Ankara’nın havasını iyi koklayanlara göre ibre her geçen gün İmamoğlu’na dönüyor. Özellikle son soruşturmalarla birlikte İBB Başkanı “olası adaylıktan”, “adaylığa” doğru yol almakta. Bu durum Mansur Yavaş’a yakınlığıyla bilinen AREA Araştırma’nın son yaptığı ankete de yansımış durumda. Ankete göre; Cumhurbaşkanlığı seçiminde CHP’nin adayı olması durumunda Mansur Yavaş’a oy vereceğini belirtenlerin oranı yüzde 51.6, oy vermeyeceğini belirtenlerin oranı yüzde 38.6’dır. Oy verme konusunda kararsız kalanların oranı ise yüzde 9.8. Ancak Cumhurbaşkanlığı seçiminde bağımsız aday olması durumunda Mansur Yavaş’a oy vereceğini belirtenlerin oranı yüzde 43.9, oy vermeyeceğini belirtenlerin oranı yüzde 46.4. Oy verme konusunda kararsız kalanların oranı ise 9.7. “CHP’nin adayı - bağımsız aday” sorularına göre aradaki fark yüzde 8. - Anketteki kritik soruysa şu: “Yapılacak ilk Cumhurbaşkanlığı seçiminde, muhalefetin ortak aday üzerinde anlaşamaması durumunda aşağıdaki isimler aday olursa tercihiniz ne olur?” Yanıtlara göre; Tayyip Erdoğan yüzde 30.6, bağımsız aday Mansur Yavaş yüzde 28, CHP’nin adayı Ekrem İmamoğlu 27.9. Yani CHP’nin adayıyken aldığı oy yüzde 51.6 oy alan Yavaş, üçlü bir seçimde ve bağımsız aday olursa yüzde 23 daha az oy alıyor (yüzde 28). Buradan da ortaya çıkan tablo: CHP’nin adayı olmak önemli! Mansur Yavaş cephesinden yapılan bir değerlendirmeyi de eklemekte fayda var: “CHP, DEM kartını AKP’ye kaptırırsa… Cumhur İttifakı’ndan milliyetçi seçmeni kendisine çekebilecek ve dengeyi değiştirebilecek tek isim Mansur Yavaş. Ama bu DEM Parti’nin AKP’yle hareket etmesine bağlı. O zaman da CHP’nin Yavaş’tan başka şansı kalmayabilir.” Anketten bir notla bitirelim: AREA’nın anketine göre; İYİ Parti lideri Müsavat Dervişoğlu’nun Çağlayan Adliyesi önünde Zafer Partisi lideri Ümit Özdağ’a verdiği desteği ve yaptığı birlik çağrısını “olumlu” değerlendirenlerin oranı yüzde 48.8, “olumsuz” değerlendirenlerin oranı yüzde 33.6’. Fikir belirtmeyenlerin oranı ise yüzde 17.6. CHP seçmeninin yüzde 74’ü de “birlik çağrısına” destek veriyor.",https://www.nefes.com.tr/yazarlar/aytunc-erkin/imamoglundan-savas-ilani-11272
Aytunç Erkin,Yılın son anketini AREA Araştırma yaptı: “Ekonomik açıdan 2025 2024’e göre daha kötü olacak” diyenler yüzde 50,29 Aralık 2024 06:00,"AK Parti’nin yüzde 50’ye hatta kararsızlar dağıtılmadan yüzde 30’a ulaşma imkanları da yok. Son altı ay içinde yapılan anketlerde bir kez AK Parti önde çıktı. Bizim halkın gerçek sorunlarını konuşmak gibi reçetimiz var. Bu reçeteye sadık kaldığımız sürece sorun yok. Bütün anket firmalarına, elde bulunan kamu gücü üzerinden ‘Örneklemlerinize dikkat edin. Suriye’de önemli şeyler oluyor. İyiye gidiyoruz. Haydi haydi haydi…’ diyorlar. AK Parti’yi önde çıkarma gayreti var. Sahada araştırma yapan firmalardan bize bildirilen –raporlar gelmedi daha- Suriye’nin öyle abartıldığı gibi etkisini görmedik. Anketlerde bir manipülasyon bir de duygu durumu etkilidir. Ocak ayı sonunda çıkacak anketlerde Suriye değil asgari ücretin ve ekonomin damga vuracağına yürekten inanıyorum. (25 Aralık 2024/Halk TV)” Bu cümleler CHP lideri Özgür Özel’e ait. Özel’in cümlelerinin satır arasını okuduğunuzda, halkın Suriye konusunda “duygu durumuna” göre bir karar verdiğini ancak bu durumun ocak ayı sonunda değişeceğini öngörüyor. Son dönemde iktidara yakınlığıyla bilinen BETİMAR, Genar, OPTİMAR gibi anket firmalarında AKP’nin önde çıktığını gördük. Ki medyada da esen rüzgarı yakından izleyince bu durumun Suriye’yle bağlantılı olduğu ortada. Ancak… Asgari ücretin açıklandığı 24 Aralık’tan sonra “duygu durumunda” nasıl bir değişiklik olacak göreceğiz. Yılın son anketi Murat Karan’ın başkanlığını yaptığı AREA Araştırma tarafından yapıldı. Asgari ücretin açıklandığı 24 Aralık’tan sonra yapılan araştırma için 26 ilde ve 87 ilçede toplam 2 bin 24 kişiyle görüşülmüş. Kararsızlar üçüncü parti Bugün bir seçim olsa kararsızlar dağıtılmadan önceki durum ne? Ankete göre; AKP yüzde 23.8, CHP yüzde 21.5, Kararsız yüzde 20.7, MHP yüzde 8, DEM Parti 6.8, İYİ Parti yüzde 5.6, Zafer Partisi yüzde 3.6, YRP yüzde 3, TİP 1.7, Anahtar Parti yüzde 1.7, DEVA Partisi yüzde 1.4, Diğer yüzde 2.3. Kararsızlar dağıtıldıktan sonra ise… AKP’nin yüzde 30 ile ilk sırada yer aldığı, ardından CHP’nin yüzde 27.1 ile ikinci MHP’nin yüzde 10.1 ile üçüncü parti olduğu görülmekte. DEM Parti yüzde 8.6 ve İYİ Parti yüzde 7.1 ile yüzde 7 ülke barajını geçmekte, ittifaksız 5 partili bir meclis aritmetiği ortaya çıkmakta. Siyasetçilerle ilgili olumlu kanaatlere bakıldığında da Ankara Büyükşehir Belediye Başkanı Mansur Yavaş yüzde 60.5, İstanbul Büyükşehir Belediye Başkanı Ekrem İmamoğlu yüzde 46.7, Cumhurbaşkanı Tayyip Erdoğan yüzde 41.8’le ilk üç sırayı paylaşmış. Ekonomi mi yoksa güvenlik mi? Şimdi gelelim ekonomiyle ilgili soru ve yanıtlara. Hükümetin ekonomi politikasını başarılı bulanların oranı yüzde 22.7’yken başarısız bulanlar yüzde 74.4. Bu yanıtı verenler, “Ailenizin gelir düzeyi” sorusuna şu yanıtı vermiş: “Gelirimiz giderimizden az yüzde 43.9, gelirimiz giderimize denk yüzde 36.1, gelirimiz giderimizden çok yüzde 20.” Şu iki soru daha da kritik: “2024 yılı aile ekonominiz, 2023 yılına göre” daha iyiydi diyenler yüzde 14.7, daha kötüydü diyenlerse yüzde 54.4. Peki 2025 yılının aile ekonomisi beklentisi 2024’e göre nasıl? Yanıtlara bakalım: Daha iyi olacak yüzde 24.3, daha kötü olacak yüzde 50.6, değişmeyecek yüzde 25.1. SONUÇ: CHP lideri Özgür Özel mi haklı çıkacak yani asgari ücret- ekonomi mi yoksa beka-güvenlik diyen iktidar mı? Zaman gösterecek ama yurttaşın “duygu durumunu” sandığa yakın en iyi yakalayan kazanacak.",https://www.nefes.com.tr/yazarlar/aytunc-erkin/yilin-son-anketini-area-arastirma-yapti-ekonomik-acidan-2025-2024e-gore-daha-kotu-olacak-diyenler-yuzde-50-5085
Aytunç Erkin,Türkiye Kömür İşletmeleri bu iddiayla çalkalanıyor,24 Aralık 2024 06:00,"Türkiye Kömür İşletmeleri’nde (TKİ) ne yaşanıyor? Göreve yükselme sınavında kimler “başarılı” oldu? Bu sorulara yanıt e-postama düşen bir mektupta var! Mektubun peşine düştüm ve iddiaları doğrulattım. - Mektubu okuyalım: İLK SINAVI KAZANANLAR İKİNCİYİ DE KAZANDI: “Siz, 13 Haziran 2024’teki yazınızda Türkiye Kömür İşletmeleri’nde gerçekleştirilen görevde yükselme sınavındaki usulsüzlük iddialarını gündeme getirmiştiniz. Yapılan ilk görevde yükselme sınavı iptal ediliyor ve sınav tekrarlanıyor. Peki yapılan ikinci sınavda kazananlar kimler? Yüzde 98’i ilk sınava giren kişiler. Yani mahkemenin usulsüz bulduğu ve tekrarlanması kararı verdiği sınavda neredeyse ilk sınavı kazananların tamamı ikici sınavı da kazanıyor ve şube müdürlüğü pozisyonuna yükseliyor. Yapılan ikinci sınav da sınava katılan bazı adaylar tarafından usulsüzlük iddialarıyla yargıya taşınıyor. - RÖDOVANSLI SAHAYA GELEN MÜDÜR: “Bu sınavları kazananlardan öyle birisi var ki her taşın altından çıkıyor: B.U. İlki yargı kararı sonrası iptal edilen ve ikinci kez yargıya taşınan sınavda öyle bir yere müdür yapılıyor ki akıllara zarar. Daha öncesinde hiçbir tecrübesi olmadığı rödovanslı sahalarla (Rödovans: Maden ruhsat sahalarının işletme hakkının özü kendisinde kalması koşuluyla hak sahibi tarafından sözleşme ile gerçek veya tüzel bir kişiye, bir süre tahsis edilmesidir) ilgili şube müdürlüğüne yükseltiliyor. TKİ’de özel firmalarla ilişkiler yüzde 60 düzeyinde bu şube üzerinden gerçekleşiyor. Yani rödövanslı sahaların bağlı olduğu bu şube TKİ’nin kalbi. Aslında çok kritik ve önemli bir birim olmasına rağmen bu alanda hiçbir tecrübesi olmayan bir kişi usulsüzlük iddiaları ile yargıya taşınmış bir süreç ile şube müdürlüğüne görevine yükseliyor.” - SOMA FACİASINDA ROLÜ NEYDİ? “Kimdir bu B.U peki? Gücü nerden ve kimden geliyor? Bu kişinin, Manisa Soma’da, 13 Mayıs 2014’te 301 işçinin yaşamını yitirdiği maden katliamıyla alakası nedir? B.U., Soma faciasının olduğu sahada aylar öncesinde görevlendirmeyle o günkü adıyla Maden İşleri Genel Müdürlüğü denetiminde yer alıyor. Özel olarak görevlendiriliyor. TKİ’de yeraltı madenciliği konusunda birçok tecrübeli eleman varken B.U. gibi yeraltı madenciliği konusunda deneyimsiz bir kişinin bu göreve seçilmesini sağlayan hangi yetenekleridir bunu da o günkü görevlendirme yazısında imzası bulunan yetkililere sormak gerekiyor. Denetimlerdeki harcırah ve diğer ekonomik imkanların sağladığı rant nedeni ile görevlendirilecek denetim elemanı tespitinde ortada dolaşan ahbap-çavuş ilişkileri ile tarikat ve cemaatlerin etkin olduğuna dair söylentiler, yaşadığımız madencilik facialarının tesadüfi olmadığını, daha da kötüsü son olmadığını göstermektedir. Soma faciasında, kamu görevlileri için düzenlenen iddianamede bu kapsamda TKİ’den görevlendirilen bir maden mühendisi de yer almıştır. Bu maden mühendisi usulsüzlük iddiaları ile yargıya taşınmış bir süreç ile şube müdürlüğüne görevine yükselen B.U.’dur. - İDDİANAMEDE ŞÜPHELİ: “Geçtiğimiz sene açılan soruşturmada, denetimi kusurlu görülerek kamu görevlileri hakkında açılan iddianamede şüpheli olarak yargılamasına izin veriliyor. Ağır Ceza Mahkemesi’nde yargılama süreci devam etmektedir. Kim bilir belki de sistem B.U. ve onun benzerlerini Daire Başkanı, Genel Müdürlük gibi daha üst görevlere de uygun görecektir önümüzdeki süreçte. Evet liyakatin ülkemizde gerçekleşen maden facialarını önlemede ne kadar önemli olduğunu anlatan acı bir örnek. SON SÖZ: Çözüm belli… Madencilik sektöründe denetim üretimden bağımsız düşünülemez. Üretimin yeniden kamu yararı öncelikli olarak kamu kurumlarının aktif rol aldığı bir anlayış içerisinde planlamalı. Böylece kamu kurumları kanunda belirtilen uzman kuruluş statüsüne yeniden kavuşabilir ve buna paralel olarak kamusal denetim de denetim tekniğine uygun, kamu yararını önceleyen, yetkin personel ve sıfır tolerans ile yapılır hale getirilebilecektir.",https://www.nefes.com.tr/yazarlar/aytunc-erkin/turkiye-komur-isletmeleri-bu-iddiayla-calkalaniyor-4122
Aytunç Erkin,"AÇILIM DEĞİL… ÇÖZÜM DEĞİL… PEKİ NE? Eski oyun, yeni kurallar üzerinden yeni paradigma",02 Ocak 2025 06:00,"Önümde iki metin duruyor. Birbirlerini tamamladıkları düşünülebilir ya da farklı oldukları. Birincisini 29 Aralık’ta Cumhurbaşkanı Başdanışmanı Mehmet Uçum kaleme aldı. Uçum dedi ki: “Türkler ve Kürtler… Bir dönem etnik temelli sorunların yaşanmış olması çözüm için siyasi mühendislik ürünü olan iki ayrı ulus tezini savunmayı gerektirmez. İki ulus tezine meyletmek emperyalist stratejilere alan açar. Yapay etnik sorunlar üreten, yaşanmış sorunları da istismar eden emperyalist güçler Türkiye’nin bölünmesi için geliştirdikleri ‘dış Kürt sorunu’nu Türkler ve Kürtler iki ayrı ulustur, projesi üzerine bina etti. Bu proje bağlamında ileri sürülen ‘iki uluslu tek milli/üniter devlet olmalı’ görüşü tuzaktır ve gerçeğe aykırıdır. Kendi içinde çelişkilidir. Böyle bir devletin kurulması ve sürdürülmesi mümkün değildir.” Mehmet Uçum’un bu tespitini, 31 Aralık’ta Rus medyasından Ortadoğu uzmanı Andrey Ontikov’la birleştirebiliriz. Ontikov, ABD’nin uzun vadede Türkiye için bir tehdit oluşturduğunu, çünkü (ABD’nin) bağımsız bir Kürdistan oluşturmayı planladığını ifade etti. Siyasi analist, gelecekte kurulması planlanan Kürt devletinin, Suriye ve İran topraklarının yanı sıra Türkiye’nin büyük bir kısmını da kapsayabileceğini öne sürdü. 15 Temmuz’un paradigması İkinci metin 31 Aralık 2024’te MHP lideri Devlet Bahçeli tarafından kaleme alındı. Bahçeli dedi ki: “İlkel, iradesiz ve inkarcı anlayışın hastalıklı bir uzvundan ibaret olan bugünkü yamalı ve yaralı muhalefet ne söylerse söylesin, bölücü terörün ülke gündeminden çekip çıkarılmasından korkup çekinen melez ve devşirme sözde milliyetçiler hangi iftiralarla avunursa avunsun, Türkiye iki asırlık ağırlığından kurtuluş için inisiyatif almıştır. Büyük çapta Türk-Kürt kardeşliğiyle inşa ve ihya edilen Türk milleti kimliği yeni yüzyılın demokratik itibarı, haysiyet ve hürriyet timsali olmayı hak etmektedir. Ortada yeni bir çözüm veya açılım diye bir süreç hiç yoktur. Olan ve olması gereken milli beka ve gelecek adına muhataplarının aktif, ön şartsız, hesapsız, hilesiz, güven veren ve hasbi şekilde devreye girmesidir.” Bu arada Abdullah Öcalan’ın, Pervin Buldan ve Sırrı Süreyya Önder’le İmralı’dan gönderdiği özet mektubun şu tespitini de hatırlatmakta fayda var: “Sayın Bahçeli’nin ve Sayın Erdoğan’ın güç verdiği yeni paradigmaya, ben de pozitif anlamda gerekli katkıyı sunacak ehil ve kararlılığa sahibim.” Öcalan’ın cümlelerindeki çarpıcı kelime “yeni paradigma”. 15 Temmuz 2016 sonrası AKP’ye açıktan destek veren MHP’nin “beka” üzerinden yeni paradigmaya hayat verdiğini biliyoruz. Ezber bozan “milliyetçilik” 1 Ekim’den bu yana yaşananlara baktığımız zaman da yeni bir paradigma karşımıza çıktı. Paradigmatik dönüşüm; eski oyunu yeni kurallarla oynamak! 2009’da başlayan ve 2015’te son bulan “çözüm” süreci yani eski oyun 2024’te yeni kurallarla oynanıyor. Burada Beştepe; ulus-devlete vurgu yaparken Bahçeli de “Ortada yeni çözüm-açılım süreci yok” diyor ve ezber bozan bir milliyetçilikle, “Türk milletinin büyük çapta Türk-Kürt kardeşliğiyle inşa ve ihya edildiği” tezini savunuyor. MHP liderinin vurgularında, 1923 Cumhuriyet’e atıfta bulunmadığının notunu düşelim ve 1806’da Babanzade Abdurrahman Paşa isyanından bu yana “Türkiye iki asırlık ağırlığından kurtuluş için inisiyatif almıştır” değerlendirmesi yaptığını ifade edelim. Burada sorun; ‘yeni paradigma’nın ne zaman, nasıl ve kim tarafından belirlendiği. Anlaşılan uzun zamandır bir çalışma olduğunu -ki bunu da Bahçeli’nin şu ifadelerinden- anlıyoruz: “İmralı ile DEM Parti temsilcileri arasında 28 Aralık 2024 tarihinde gerçekleştirilen görüşme ve bu görüşmenin genel hatlarıyla medyaya yansıyan bazı bölümleri demokrasiyi, Türk-Kürt kardeşliğine bağlanan umutları nispeten takviye etmekle kalmamış hayırlı bir başlangıcın ivmesi olmuştur. Sırayı sözden eylem safhasına geçiş almalı, nihayetinde müspet ve müşahhas sonuçların kademe kademe sahnelenmesi gecikmeksizin ifa ve ilan edilmelidir. Ne müzakere ne de mütarekeden söz açılabilecektir; terörsüz ve huzurlu Türkiye’nin müteyakkız doğruluşuyla yeni yüzyılın müjde ve mükafatını ihtiva eden mütemadi manifestosu çok yakında tekemmül edecektir.” SONUÇ: Bakalım yeni manifesto nasıl ve ne zaman olgunlaşacak (tekemmül) ve ne zaman açıklanacak? Bu arada ABD-İngiltere ve İsrail’in geliştireceği “eylemlere” yönelik de bir çalışmanın olduğunu umuyorum. Üç ülkenin de “Birleşik Suriye” konusunda ortak düşünceye sahip olduğu biliniyor.",https://www.nefes.com.tr/yazarlar/aytunc-erkin/acilim-degil-cozum-degil-peki-ne-eski-oyun-yeni-kurallar-uzerinden-yeni-paradigma-5765
Aytunç Erkin,Kameraları sahaya gönderen belli,22 Ocak 2025 05:50,"Dün yazdım: “O zaman teğmenler olayıyla ilgili bir konuyu daha gündeme getirelim. Ankara koridorlarında konuşulan ve yanıt verilmesi istenen soru şu: Sahada ne olduğunu takip etmesi için Milli Savunma Üniversitesi Rektörü Erhan Afyoncu, Kara Harp Okulu Dekan Yardımcısı Arif Sarı’yı arıyor. Arif Sarı da sahada olanları çekmesi için kendisine bağlı olan Harp Okulu kameramanı ile fotoğrafçıyı gönderiyor. Bütün elde edilen görüntüler Arif Sarı’nın gönderdiği fotoğrafçı ve kameramandan elde edilen görüntüler. Şunun sorulması ve araştırılması lazım: Arif Sarı kendi personeli tarafından çekilen bu görüntüleri Erhan Afyoncu’ya gönderdi mi göndermedi mi? Veya kimlere gönderdi?” O kameralarla ilgili ihracı istenen teğmenlerden İzzet Talip Akarsu’nun, Yüksek Disiplin Kurulu’na verdiği savunmada da çarpıcı bir bölüm var. Okuyalım: “Tören bitimini müteakip paravanın arkasında ailelerimizle buluşmak için bekledik. Bu esnada bölük komutanlarımız başımızdaydı. Alay Komutanı Vekili Alper Albay paravanın yanındaydı. Paravan kaldırıldı ve komutanımızın peşinden teğmenler olarak sahaya girdik. Ailem ile görüştüm. Daha sonra arkadaşlarımın toplandığını gördüm ve ben de o tarafa doğru hareket ettim. Sonra bir daire olduğunu, hilal şeklinde durduklarını duydum. Dairenin içinden spontane biçimde gelişen ‘Mustafa Kemal’in askerleriyiz’ sözünü duydum. Daha sonra devre birincisi Tğm. Ebru Eroğlu mezuniyet andını okudu. Yedi yüz kişi olduğunu değerlendirdiğim ve misafir askeri personelin de bulunduğu grup tarafından ant tekrar edildi ve hilalin açık ucunda kamera olduğunu gördüm. Bu esnada kameralar geldi. Kameranın bir tanesi okula aitti. Benimle kameramanlar arasında tartışma oldu.” Kamera meselesi önemli! Teğmenlerin avukatları savunmalarında yapılan suçlamaların başlıklarını şöyle anlatmış: “Disiplin soruşturması sonucunda müvekkillerin mevzuattan kaldırılan andı, verilen emrin hilafına, izinsiz olarak, askeri alanda kameralar önünde okudukları/okuttukları, bu eylemin planlayıcısı ve icracısı oldukları iddia edilmiştir.” Savunmaların “kameralar” bölümüne odaklanalım: “Yine disiplin soruşturma raporunda eylemin kameralar önünde gerçekleştirilmesi disiplinsizlik olarak belirtilmiştir. Ancak fotoğrafçı ve kameraları sahaya gönderen Dekan Yardımcısı Doç. Dr. Arif Sarı’dır. Gerek Arif Sarı’nın gerekse Astsubay Kıdemli Başçavuş Özcan Boyacı’nın beyanları gerekse dosyadaki mevcut görüntülerde resim ve video kaydı alan okul fotoğrafçısı ile kameranın görüntüleri bu olayı doğrulamaktadır. “Müvekkil Teğmen Ebru Eroğlu tam tersine basın ve ailelerin sahayı boşaltması yönünde anons yapmıştır. Müvekkiller basını çağırmamış, basına görüntü servis etmemişlerdir. Basına servis edilen görüntüler çok büyük ihtimal bizzat Kara Harp Okulu fotoğrafçısı ve kameramanı tarafından çekilen görüntülerdir. Dosya ekinde tarafımıza verilen görüntüler incelendiğinde, çekim açıları ve çözünürlükler dikkate alındığında, basındaki fotoğraf ve videoların bizzat Kara Harp Okulu fotoğrafçısı ve kameramanı tarafından çekilen görüntüler olduğunu değerlendiriyoruz. Kaldı ki saha içerisinde yüzlerce sivil bulunmaktadır. Bu kişilerden de çekim yapanlar elbette olmuştur. Ancak şu bir gerçektir ki müvekkillerden hiçbirisi fotoğraf veya video servis etmemiştir.” Teğmenlerin avukatlarından Serdar Öztürk’le yaptığım görüşmede üç noktaya dikkat çekti: 1- Topçu okulunda, bölük komutanı üsteğmenin subay kurs bölüğünü toplayıp ‘Bana olumsuz kanaat vermem için baskı yapıyorlar. Ancak ben olumsuz kanaat vermeyeceğim” diye konuşması yüz teğmenin önünde oldu. 2- Diyorlar ki disiplin soruşturması sonucunda verilen ‘emre uymamışlar’ ve ‘mevzuattan kaldırılan andı’ okumuşlar. Oysa bu ant resmi tören bittikten sonra okundu. Fakat resmi tören esnasında Harp Okulu tören yönergesinde olmayan Türkiye Yüzyılı Marşı’nı okutmuşlar teğmenlere. Asıl disiplinsizlik budur. Bunu yapan da Milli Savunma Üniversitesi Rektörü. Çünkü tören planını onaylayan kişi odur, değiştirilen tören yönergesinde olmayan bir marşı okutmuş oluyorlar. 3- Tüm bölük komutanları mezuniyet törenine katılmasına rağmen bizim geriye dönük sahte olarak düzenlendiğini iddia ettiğimiz olay tutanağının altında sadece tabur komutanı ve üç bölük komutanının imzası var. Törene katılan diğer üç bölük komutanının imzası yok. Evet… Beş teğmenle ilgili karar günü yaklaşıyor ve karar vericiler mutlaka bu savunmaları dikkate alacaklardır.",https://www.nefes.com.tr/yazarlar/aytunc-erkin/kameralari-sahaya-gonderen-belli-9908
Aytunç Erkin,"Seçil Erzan, Hakan Ateş’in bilgisi dahilinde dolandırdı",26 Ocak 2025 05:45,"19 Ekim 2023 tarihli iddianameden aktaralım: Seçil Erzan yaklaşık 10 yıl Çorlu’da Denizbank Şube müdürü olarak çalıştıktan sonra 2011 yılında aynı bankanın İstanbul Bahçeşehir şube müdürlüğüne, kısa süre sonra da Florya şube müdürlüğüne atandı. Son olarak ise Levent Büyükdere Caddesi şube müdürlüğüne getirildi. Erzan’ın Florya’da görev yaptığı dönemde, Galatasaray Futbol Kulübü’ne ait Metin Oktay Tesisleri’nin Florya’da olması nedeniyle Galatasaraylı sporcularla yakın ilişki kurdu. Erzan, 2011’de borsada büyük zararlar yaşadı ve bunu kapatmak için tanıdıklarından yatırım vaadiyle para almaya başladı. 2023 yılında olayların karışmaya başladı. Bunun üzerine Erzan, bazı kişilerden, onlara “bankada gizli bir fon bulunduğunu, yüksek getiri getirdiğini, Galatasaray eski teknik direktörü Fatih Terim ve Denizbank CEO’su Hakan Ateş’in de bu fonun içinde olduğunu” belirterek yüksek miktarlarda para almaya başladığını söylüyor. Ancak iddianameye göre gerçekte böyle bir fon yoktu. Beyanına göre Erzan birinin borcunu başka birinden aldığı parayla kapatma üzerinden çalışan “bir sistem” kurdu. İddiaya göre paralar, bazıları banka içinde bazıları banka dışında olmak üzere, çantalar içinde elden teslim ediliyordu. Belge isteyenlere ise hazırladığı, bazılarının üzerinde Denizbank kaşesi ve ıslak imzasının da bulunduğu belgeler sunduğu öne sürülüyor. Erzan ifadesinde, kurduğu “sistemi” şu cümlelerle özetliyor: “Fon vaat ettiğim insanlara yüksek getirisi olan bir fon olduğunu, Hakan Ateş, Fatih Terim gibi insanların bu fona yatırım yaptıklarını, bu fonun 30-45 günlük vadeleri olduğunu, vade bitiminde yüzde 20, yüzde 30, yüzde 40’lara varan paralar kazanılacağını vaat ettim. Öyle sıkışmıştım ki çok fazla faiz parası dağıttığım için insanlardan fon vaadi ile para alıp benden istedikleri fazla faizleri ödemeye çalıştım.” Erzan’a para vermiş bazı kişiler 7 Nisan 2023’te Erzan’a ulaşamayınca bankaya başvurdu. Bu dönemde Erzan hakkında suç duyurusunda bulunulunca soruşturma süreci başladı. Erzan bu kapsamda 11 Nisan 2023’te Çorlu’da gözaltına alındı ve İstanbul 41. Ağır Ceza Mahkemesi’nde dava süreci başladı. Bu süreçte Seçil Erzan “illegal fon” olayında yalnız olmadığını iddia etti ve Denizbank’ın o dönem genel müdürü olan Hakan Ateş ve genel müdür yardımcısı Mehmet Aydoğdu’nun da “para alış verişinden” bilgisini olduğunu söyledi. Davanın müştekileri de Ateş ve Aydoğdu’dan şikayetçi oldu. Evet… Denizbank eski Genel Müdürü Hakan Ateş ve Genel Müdür Yardımcısı Mehmet Aydoğdu hakkında başlatılan soruşturma tamamlandı. Türkiye’nin gündemine 2 yıl önce “Fatih Terim Fonu” diye oturan Seçil Erzan’ın dolandırıcılık vurgununda yeni hazırlanan bu iddianame davanın seyrini değiştirecek. İstanbul Cumhuriyet Başsavcılığı Örgütlü Suçlar Soruşturma Bürosunca, İstanbul 41. Ağır Ceza Mahkemesi’nde görülen “Seçilen Erzan” davasıyla birleştirilmesi talebiyle hazırlanan iddianame, eksiklikler olduğu gerekçesiyle mahkemece iade edilmişti. Bu kapsamda, eksik hususlar tamamlanıp mahkemeye gönderilen iddianamede Hakan Ateş ve Mehmet Aydoğdu “şüpheli”, aralarında Fatih Terim, Arda Turan, Buse Terim, Emre Belözoğlu, Emre Çolak, Fernando Muslera ve Selçuk İnan’ın da bulunduğu 24 kişi ise “müşteki” sıfatıyla yer aldı. İddianamede, Ateş ve Aydoğdu’nun 24 müştekiye karşı “nitelikli dolandırıcılık” suçunu işledikleri iddiasıyla 72’şer yıldan 240’ar yıla kadar hapisle cezalandırılmaları istendi. Ve mahkeme iddianameyi kabul etti. 7 Ocak 2025 tarihli iddianameye bakalım:",https://www.nefes.com.tr/yazarlar/aytunc-erkin/secil-erzan-hakan-atesin-bilgisi-dahilinde-dolandirdi-10829
Aytunç Erkin,PKK yeniden organize olursa ne yapacaksınız?,16 Ocak 2025 06:00,"Devlet Bahçeli’nin 1 Ekim’de “el sıkışmayla” başlattığı süreç dün Cumhurbaşkanı Tayyip Erdoğan’ın şu cümleleriyle netleşti: “İlgili arkadaşlarımıza, bölücü örgütün lağvedilmesini sağlayacak çalışmaların dikkatle ve çok yönlü bir şekilde yürütülmesi talimatını verdik.” Bu sürece başından bu yana karşı çıkan Müstafi Tümamiral Cihat Yaycı’yla dün uzun uzun konuştum. 16 yıl önce yaşananlar üzerinden bugünü anlattı. Dedi ki: “2009’da başlayan çözüm süreci, ülke tarihine sadece sözde bir barış girişimi olarak değil, aynı zamanda bir devletin içeriden çökertilme planı olarak da geçti. PKK terör örgütü, 2000’li yılların başında askeri operasyonlar karşısında zayıflamış ve bitme noktasına gelmişti. Terörle mücadelede başarılı bir dönem yaşanırken bu zayıflama, teröristlerin kırsalda etkisiz hale getirilmesiyle birlikte örgütün eylem gücünün de iyice düşmesine yol açtı. Tam bu noktada, görünürde barış isteyen FETÖ yapılanması bürokrasi ve siyasetteki imkanlarıyla, devleti yavaş yavaş zaafa uğratmak için bu süreci bir fırsat olarak gördü. “Fetullahçı Terör Örgütü (FETÖ), Türk devletinin her kademesine sinsice sızarak, yıllarca örgüt elemanlarını kritik noktalara yerleştirdi. Güvenlik, istihbarat ve adalet mekanizmasındaki FETÖ unsurları, PKK ile açıktan değil, dolaylı bir ittifak kurarak harekete geçti. FETÖ’nün amacı, Türk Silahlı Kuvvetleri’ni terörle mücadelede pasifize etmek, PKK’nın ise kırsaldaki varlığını yeniden organize ederek şehirlerde etkin hale gelmesini sağlamaktı. “2009 Oslo görüşmeleri, bu planın başlangıç hamlesiydi. PKK ile barış adına masaya oturulurken, FETÖ medyası bu süreci büyük bir coşkuyla destekleyerek toplumu psikolojik olarak hazırladı. Çözüm sürecine karşı çıkan her asker ve bürokrat, FETÖ’nün kontrolündeki yargı ve medya tarafından hedef alınıyordu. Bu süreçte PKK, yalnızca rahat bir nefes almakla kalmadı; aynı zamanda şehir merkezlerinde altyapısını oluşturmaya başladı. “Şehirlerde kazılan hendekler ve depolanan silahlar, FETÖ’ye yakın istihbaratçıların raporları görmezden gelmesiyle mümkün oldu. Operasyon izinleri bilinçli olarak geciktirildi veya tamamen iptal edildi. 2014’teki Kobani olayları, FETÖ-PKK ittifakını gözler önüne serdi. 6-8 Ekim olaylarında, FETÖ medyası kargaşayı körükleyerek, PKK’nın sokaklarda kaos yaratmasına zemin hazırladı. “PKK, çözüm sürecini bir toparlanma ve yeniden organize olma süreci olarak kullandı. 2015’te hendek terörü patlak verdiğinde, örgüt şehir merkezlerinde daha önce eşi benzeri görülmemiş bir hazırlıkla Türk devletine meydan okuyordu.” İki yıl önce teslim olmuşlardı Peki ya bugün? Cihat Yaycı herkesin kafasındaki sorulara yanıt istiyor: * Terör örgütü neredeyse çökertilmişken, düşmanı zayıf olan devlet neden masaya oturmayı düşünüyor? * Taviz vererek çözüm arama stratejisi, PKK’nın yeniden organize olmasına yol açmayacak mı? * PKK’nın en zayıf olduğu bu dönemde, masaya oturmak devletin zaafa uğramasına sebep olmaz mı? * Hepsinden ötede; şimdiye kadar devletin en büyük başarısı olan PKK’nın dağılma süreci, neden PKK’nın nefes almasını sağlayacak bir müzakere sürecine dönüştürülüyor? Bakın daha 2 sene önce ‘bizi öldürüyorlar, mağaralardan başımızı çıkartamıyoruz, TSK ve MİT ölüm listeleri yapmış her gün bizleri öldürüyor’ diyerek ağlayan Duran Kalkan, Öcalan’ın devlet tarafından muhatap alınacağı, PKK ile mücadele değil müzakere yapılması gündeme geldikten hemen sonra adeta bir hayat öpücüğü bulmuşçasına 24 Aralık 2024 günü şu açıklamaları yaptı: ‘Gelinen süreç bizim (terör örgütünün eylemlerini kast ederek) AKP-MHP faşizmini zorlamamızla yapıldı…’ Terörist elebaşlarından ve daha 1.5 sene önce ‘öldürülüyoruz, mağaramızdan çıkamıyoruz’ diyen Duran Kalkan adeta zafer ilanında bulundu. Bunları da görmek gerekiyor.",https://www.nefes.com.tr/yazarlar/aytunc-erkin/pkk-yeniden-organize-olursa-ne-yapacaksiniz-8680
Aytunç Erkin,"Teğmenlerin görüntülerini kim/ler, nereye servis etti?",21 Ocak 2025 06:00,"Tarih 24 Aralık 2013. Başbakan Tayyip Erdoğan’ın Siyasi Başdanışmanı ve AKP Ankara Milletvekili Yalçın Akdoğan Star Gazetesi’ndeki köşesinde yazdı: “Kendi ülkesinin milli ordusuna, milli istihbaratına, milli bankasına, milletin gönlünde yer edinen sivil iktidarına kumpas kuranların bu ülkenin hayrına bir iş yapmış olmayacağını çok iyi bilir…” 12 yıl önce yapıldı bu itiraf: “Milli orduya kumpas kurdular.” Neden Yalçın Akdoğan’la başladım? Çünkü; Kara Harp Okulu mezuniyet töreninde kılıçlarını çekip yemin eden beş teğmen ile üç komutan Yüksek Disiplin Kurulu’nda (YDK) savunma yaptı. Artık karar bekleniyor. Eğer “ihraç” kararı çıkarsa yine dönemin etkili bir siyasetçisi “Milli orduya kumpas kuruldu” derse… Dememeleri için yazıyorum bu yazıyı. O zaman arşive dönelim ve teğmenleri savunan bir avukatın biyografisine bakalım. Gazi Üsteğmen Avukat Serdar Öztürk… 10 Ekim 1968’de, astsubay olan babasının görevi nedeni ile bulundukları Tekirdağ’da doğdu, aslen Mersinli. 1989 yılında Piyade Teğmen olarak Kara Harp Okulu’ndan mezun oldu. 13 Ekim 1994’te Kuzey Irak sınırı üzerinde, Silopi kırsalında yapılan bir operasyonda ağır yaralandı. İki yıl tedavi gördü. 1996’da Türk Silahlı Kuvvetleri’nden malulen emekli oldu. 1999 yılında, İstanbul Üniversitesi Hukuk Fakültesi’ni bitirdi. 2001 yılından bu yana Ankara Barosu’nda serbest avukat. Ergenekon kapsamında 12 Ocak 2009 tarihinde tutuklanan avukat Levent Göktaş’ın müdafiliğini yürüttüğü süreçte, aynı soruşturma kapsamında kendisi de 7 Haziran 2009’da tutuklandı. Çünkü ofisinde sözde ‘AKP ve Gülen’i Bitirme Planı’ bulundu. 11 Mart 2014’te tahliye oldu. Sonra da kitap yazdı. - Kitabın adı: AKP ve Gülen’i Kurtarma Planı/ Madein CIA. Serdar Öztürk, daha cemaatin FETÖ olmadığı yıllarda, 2011’de bu kitabı yazdı. Sayfa 79’u açıyoruz ve başlıyoruz okumaya: “Ergenekon cinayetinin ilk işlenmeye teşebbüs edildiği yer neresi? 2001 Mart. Tuncay Güney, (Kanada’da yaşıyor, haham) İstanbul Emniyeti’nde ifade veriyor ve sorulmadığı halde kurulmuş bir papağan gibi Ergenekon’u anlatıyor. Nerede kuruldu? 2000 Temmuz’unda Amerika’da kuruldu. Kim gönderdi onu oraya? John Kunstadter. O dönem CIA Türkiye İstasyon Şefi John Kunstadter… “2000 Temmuz’unda Tuncay Güney ABD’den döndükten bir süre sonra, 2001 Mart ayında İstanbul Emniyeti’nde kurulmuş papağan gibi Ergenekon’u anlatıyor ve bu sahte belgeleri veriyor. Sene Mart 2001. Cinayetin ilk işlenmeye teşebbüs edildiği yer burasıdır işte. Şimdi delili orada arayacağız. Kim veriyor bu belgeleri? Tuncay Güney. Tuncay Güney’i kurgulatan kim? John Kunstadter. Yani Amerikalılar. Fakat o tarihte Amerikalılar bu operasyonu başlatmayı başaramıyorlar. Neden? Çünkü o tarihte, ne istihbaratçılar, ne polisler ne de savcılar bu ucuz numarayı yemiyorlar. Amerikalılar sahte belgelerle, sahte planlarla, sahte Ergenekon şeması ve lobi belgesi ile operasyonu başlatmayı beceremiyor.” Neden teğmenleri savunan avukatı anlattım? Çünkü; bir dönem aydınlanmadan bugünü anlayamazsınız. O dönemin “kirli ağını”, Ergenekon’un merkezindeki Amerika’yı ya da o dönemin etkili ismi Yalçın Akdoğan’ın dediği gibi, “Milli orduya kumpas kuruldu” cümlesinin perde arkasını ortaya çıkarmazsanız bugün teğmenlerin yaşadıklarına yorum yapamazsınız! O zaman teğmenler olayıyla ilgili bir konuyu daha gündeme getirelim. Ankara koridorlarında konuşulan ve yanıt verilmesi istenen soru şu: Sahada ne olduğunu takip etmesi için Milli Savunma Üniversitesi Rektörü Erhan Afyoncu, Kara Harp Okulu Dekan Yardımcısı Arif Sarı’yı arıyor. Arif Sarı da sahada olanları çekmesi için kendisine bağlı olan Harp Okulu kameramanı ile fotoğrafçıyı gönderiyor. Bütün elde edilen görüntüler Arif Sarı’nın gönderdiği fotoğrafçı ve kameramandan elde edilen görüntüler. Şunun sorulması ve araştırılması lazım: Arif Sarı kendi personeli tarafından çekilen bu görüntüleri Erhan Afyoncu’ya gönderdi mi göndermedi mi? Veya kimlere gönderdi? YARIN: Avukat Serdar Öztürk’ün üç madde üzerinde durması ve ihracı istenen teğmen Talip İzzet Akarsu’nun ifadesindeki çarpıcı ayrıntı.",https://www.nefes.com.tr/yazarlar/aytunc-erkin/tegmenlerin-goruntulerini-kimler-nereye-servis-etti-9711
Aytunç Erkin,Yayın yasağı kararı aldın peki ne açıkladın?,24 Ocak 2025 05:50,"5187 Sayılı Basın Kanunu’nun üçüncü maddesini okuyalım: “Basın özgürdür. Bu özgürlük; bilgi edinme, yayma, eleştirme, yorumlama ve eser yaratma haklarını içerir. Basın özgürlüğünün kullanılması ancak demokratik bir toplumun gereklerine uygun olarak; başkalarının şöhret ve haklarının, toplum sağlığının ve ahlakının, milleî güvenlik, kamu düzeni, kamu güvenliği ve toprak bütünlüğünün korunması, devlet sırlarının açıklanmasının veya suç işlenmesinin önlenmesi, yargı gücünün otorite ve tarafsızlığının sağlanması amacıyla sınırlanabilir.” Neden “Basın kanunuyla” başladım? Çünkü; 21 Ocak’ta sabaha karşı Bolu Kartalkaya kayak merkezindeki Grand Kartal Otel’de çıkan yangınla ilgili aynı gün alınan “yayın yasağının” son paragrafında basın kanununa atıf yapılmıştı. Kararda şu ifadeler yer almıştı: “… Olayın vehameti göz önüne alınarak kamu düzeni ve güvenliğinin korunması, yargı gücünün otorite ve tarafsızlığının sağlanması amacıyla soruşturma tamamlanıncaya kadar soruşturma dosyası kapsamında her türlü haberle ilgili… yayın yasağı talep edilmiş olmakla… Mevcut olayla ilgili henüz delillerin toplanamamış olması, görsel basın, sosyal medya ile internet medyasında, ilgili bir takım yanlış bilgilerin yayınlandığının müşahede edildiği, bu durumun soruşturmanın sağlıklı bir şekilde yürütülmesine engel olduğu… 5187 sayılı basın kanunu madde 3/2 hükmü gereği…” Peki bu yayın yasağı kararı alındı ve 5187 sayılı kanunda yazan “yargı gücünün otorite ve tarafsızlığı” sağlandı mı? Bir gün sonra yayın yasağının kaldırıldığı açıklandı! Peki şu sorulara kim yanıt verecek? - Örneğin; 78 kişinin hayatını kaybettiği yangın üzerindeki sis perdesi aralandı mı? - Örneğin; İçişleri Bakanı Ali Yerlikaya olayın olduğu günden bugüne kadar kamuoyunu neden aydınlatmıyor? - Örneğin; yangının üzerinden üç gün geçmesine rağmen “Yangın nasıl çıktı?” sorusunun yanıtı neden hâlâ yok? - Örneğin; Kültür ve Turizm Bakanı medyanın karşısına geçip kamuoyunu neden aydınlatmıyor? (Öğrendiğim kadarıyla Bakan Mehmet Nuri Ersoy bu akşam bir canlı yayına katılacak ve soruları yanıtlayacak.) Tam da bu sorulara yanıt ararken Ankara koridorlarında iktidar cenahını yakından takip eden bir dostumla konuştum. O kadar öfkeliydi ki: “Balıkesir patlaması sabah 8’de oldu. İçişleri Bakanı, Anadolu Ajansı’ndaki televizyon programını bile iptal etmedi. Kahvaltısını yaptı, televizyona çıkıp ülkenin huzurundan filan söz etti. Sonra yetmedi illa özel uçak istedi. Özel uçağı beklediler, hazır olsun diye Esenboğa havalimanında. Olay yerine intikal ettiğinde saat 14.15 idi. Bolu yangını gece saat 03.27’de oluyor. İçişleri Bakanı nasıl olur da yedi saat sonra olay yerine gider? Tamam yayın yasağı aldın ama kamuoyunu net bir şekilde neden bilgilendirmiyorsun? Aile Yılı ilan ettikleri 2025’e aileler yok edilerek girdik. Aile Bakanı yine kayıp. İzmir’de 5 çocuğun bir evde yanarak öldüğü saatlerde Aile Bakanı Meclis’te AKP milletvekilinin Oxford mezuniyeti için pasta kesiyor. Yine Aile Bakanı’nın eşi Yunus Emre Vakfı’ndaki tutuklamalarla gündem olan yolsuzluk skandalından yakayı sıyırmak için istifa ettiriliyor. Kültür Bakanlığına bağlı iki kurum, Alevi Başkanlığı ve Yunus Emre Vakfı, cumhuriyet tarihinin en büyük yolsuzluk ve skandallarıyla anılıyor. Aslında kabine tam anlamıyla dökülüyor. Süreçte kabine revizyonu olur!”",https://www.nefes.com.tr/yazarlar/aytunc-erkin/yayin-yasagi-karari-aldin-peki-ne-acikladin-10409
Aytunç Erkin,"Bahçeli, Demirtaş’a onay verecek mi?",11 Ocak 2025 05:50,"İktidara yakınlığıyla bilinen bir isim dedi ki: “Bu süreçte Selahattin Demirtaş’la ilgili bir gelişme yaşanabilir, izlemekte fayda var.” Sohbette bulunanlar MHP’nin tavrından dolayı Demirtaş’ın 1 Ekim’de başlayan ve adı konulmamış süreçte rol almasının zor olduğunu kaydetti. Yine de siyaset bu diyelim ve analiz etmeye çalışalım. İki açıklamayı okuyalım. Önce MHP lideri Devlet Bahçeli: “Ne Kandil, ne de Edirne; adres İmralı’dan DEM’e uzansın. (22 Ekim 2024/TBMM Grup Toplantısı) Bahçeli “çözümün adresleri” olarak İmralı’da yatan Abdullah Öcalan ve DEM Genel Merkezi olduğuna vurgu yaptı. Ayrıca, Edirne’de hapis yatan Selahattin Demirtaş’ın da “muhatap” alınmaması gerektiğinin altını çizdi. Şimdi de Selahattin Demirtaş’a geçelim. Önceki gün Demirtaş’ı Edirne’de ziyaret eden HDP eski Muş Milletvekili Ahmet Yıldırım 4.5 saat süren görüşmeyi anlattı. Yıldırım, Demirtaş’ın sürece dair değerlendirmelerini şu şekilde sıraladı: “Bu defa sürecin daha doğru ilerlemeye çalıştığını, bazı şeylerin çok hızlı gibi görünse de süreci enfekte edebilecek dışsal süreçleri engelleme adına bu hızlı süreci anlayışla anlamak gerektiğini ifade etti. “Öcalan’ın oynayacağı rolün çok değerli olduğunu, onsuz bir Türk-Kürt veya Türkiye barış sürecinin veya Ortadoğu barış sürecinin çok çok eksik kalacağını şimdi de ifade etti. “Öcalan’ın şekillendireceği bir süreci kolaylaştırma konusunda üzerine düşenin ve kendisinden beklentilerin çok ötesinde bir rol oynayabileceğini, özellikle barışın toplumsallaşması için nerede olursa olsun rol oynamaktan geri durmayacağını ısrarla ifade etti. “Daha ötesini, süreç içerisinde resmi olarak nasıl yer alabileceğini iki gün sonra ziyaret edecek heyetimizle paylaşacaktır.” Selahattin Demirtaş’ın kendisine yakınlığı bilinen Ahmet Yıldırım üzerinden ilettiği mesajları böyle. Altını çizmekte fayda var, Demirtaş; “Kendisinden beklentilerin çok ötesinde bir rol oynayabileceğini” söylüyor. Bu konuda MHP lideri Bahçeli’nin tavrında bir yumuşama olabilir mi? Ya da Bahçeli’ye Demirtaş’tan bir mesaj gitti mi? Bilinmiyor! Bildiğimiz, Edirne’nin de İmralı’yla birlikte bu süreçte “rol” almak istediği. Yine Bahçeli’nin cümleleriyle devam edelim: “Ne müzakere ne de mütarekeden söz açılabilecektir; terörsüz ve huzurlu Türkiye’nin müteyakkız doğruluşuyla yeni yüzyılın müjde ve mükafatını ihtiva eden mütemadi manifestosu çok yakında tekemmül edecektir. (31 Aralık 2024)” Ankara koridorlarında, DEM’in İmralı dönüşü Meclis’te partilerle yaptığı görüşmelerin MHP kanadında “rahatsızlık” yarattığı konuşuluyor. MHP, AKP ve CHP’yle görüşmenin normal diğer partilerle yapılan görüşmelerinse “pazarlık” görüntüsü verdiğine dair eleştiriler olduğu ifade ediliyor. Ancak DEM’in bu süreçte talepleri olduğu da bir gerçeklik. Geçen pazartesi günü (6 Ocak) Halk TV’de yayına katılan DEM Eş Genel Başkan Yardımcısı Tayip Temel’in ifadeleri de çarpıcıydı. Parti içinde “etkili” konumda olan Temel özetle “taleplerini” sıraladı: “(Öcalan’ın çağrısı) Bir çağrıyı yapmanın koşulları vardır: Tecrit edilen ada var. Heyet temas sağlıyor. Öcalansız Kürt sorunu çözülemez. Müdahil olmadığı süreçte çözülemez. Muhatap o. Günlerdir DEM Parti Meclis zemininde görüşmeler yapıyor. Ancak silah bırakın çağrısını yapacak aktör Öcalan. Kime yapılacak bu çağrı? Kendi örgütüyle temas kurması gerekmiyor mu? İmralı adasının kapatılmasını savunuyoruz. Esaslı muhataplarından biri Öcalan ise İmralı’daki bu koşullarda olmaz. “Sürecin adı konulmalı. Yasal çerçevesi oluşturulmalı. Korsan bir süreç olmaz. İki kişinin dudakları arasında süreç yürütülemez. Muhatapları belirlenmeli bu sürecin. Silah bırakma çağrısının muhatabı kim? Öcalan ve PKK. Bu ilişki nasıl kurulacak?” Tayip Temel’in “talepleri”nin altını çizmekte fayda var: “İmralı ve PKK arasında ilişki kurulmalı. Süreç yasal çerçeveye oturtulmalı. Korsan süreçten şeffaf ve adı konmuş bir sürece geçilmeli.” Bu noktada Kandil’den gelen açıklamalara baktığımızda, onlar da “pazarlıkta” el yükseltmiş durumda. 7 Ocak’ta Mustafa Karasu, “Heyette DEM’in eş başkanı niye yok? İmralı’ya DEM gidecekse, DEM’in yönetimi var. Öyle hemen havaya girme, kendini kaptırma olmamalı. Doğal haklar pazarlık konusu olamaz. Kürtlerin de hakları var. Anadil olsun mu olmasın mı, Kürtlerin öz yönetimi olsun mu olmasın mı, Kürtlerin varlığı tanınsın mı tanınmasın mı? Bu pazarlık konusu mudur? Doğal haklarıdır Kürtlerin. Bir süreç deniliyor ama adı yok. Adını bütün herkes biliyor. Halk da biliyor, siyasal güçler de biliyor, dünya da biliyor. Ortada hala bir şey yok. Mücadeleyi gevşetmemizi gerektirecek hiçbir şey yok.” SONUÇ: 1 Ekim’den bu yana devam eden adı konulmamış süreçle ilgili çok soru var. Bu soruların muhataplarının mutlaka kamuoyunu bilgilendirmesi gerekiyor.",https://www.nefes.com.tr/yazarlar/aytunc-erkin/bahceli-demirtasa-onay-verecek-mi-7581
Aytunç Erkin,14 milyar dolar cirom var tek kuruş borcum yok,10 Ocak 2025 05:50,"Bir hafta önce telefonum çaldı. Arayan Murat Ülker’di ve hemen söze girdi: “Sen Mao’cu musun Rusçu musun?” diye. Güldüm, güldük. Zaman zaman sohbet ettiğimiz için benim Çin konusundaki düşüncelerimi biliyordu ve esprili bir soruyla giriş yaptı ve ekledi: “8 Ocak’ta Yıldız Holding’te ‘Yıldızlı Sohbetler’ serimizin yeni yıldaki ilk konuğu Çin İş Geliştirme ve Dostluk Derneği Başkanı Adnan Akfırat olacak. Senin de moderatör olmanı istiyoruz.” Ben de “Tamam” dedim ve önceki gün holding binasında Murat Ülker’le buluştuk. Sunumun başlamasına yaklaşık bir buçuk saat vardı ve ekonomi- siyaset ve tabii ki Fenerbahçe üzerine konuştuk. Şu vurgusu dikkat çekiciydi: “Yıllık 12 milyar dolar ciromuz vardı. Fakat 7 milyar dolar da borcumuz. Baktım olacak gibi değil ve küçüldüm. Şimdi borcum yok ve bu yıl kombine cirom 14 milyar dolar. Ama şunu söyleyeyim: Tasarruf önemli. Örneğin; ya tarifeli uçak kullanıyorum ya da arkadaşlarımın uçağına biniyorum. Ama kendime ait bir uçağım yok. Tasarruf şart.” Sonra 1997 yılında mesleğe başladığım Aydınlık Dergisi’nin yöneticilerinden de olan Adnan Akfırat da sohbetimize ortak oldu ve yaşananları masaya yatırdık. Özel olduğu için yazamıyorum diye bir notu hemen ekleyeyim. Peki neden Çin? Yanıtı belli: Küresel ekonominin en önemli aktörü Çin. Önümüzdeki dönem kavga ya da yarış ABD-Çin arasında olacak ki yeni Amerikan Başkanı Trump da bu konuda niyetini ortaya koydu. Bu arada “Kelebek Etkisi”ni hatırlatayım. Kelebek etkisi, küçük olayların büyük etkilere neden olabileceğini ifade eden bir kavram. Başlangıçta hava durumu tahminleri için kullanılan bu teori, daha sonra bilimin içinde ve dışında kullanılan bir metafor haline geldi. Çin için de şu cümle kullanılıyor: “Pekin’de kelebek kanat çırpsa New York’ta fırtına olabilir.” İşte Yıldız Holding’deki toplantıda gazeteci-yazar Adnan Akfırat, Çin’le ilgili beş yanlışı anlattı, üç soruya yanıt verdi. Örneğin “Çin ekonomisi çöktü” tezinin doğru olmadığını rakamlarla anlattı. Bu arada tartışmanın bir diğer boyutu da “Sosyalizm ve piyasanın” yan yana nasıl geldiği yani “Sosyalist piyasa ekonomisi” de masaya yatırıldı. Nefes yazarı Soner Yalçın’ın da bu konudaki tespitini de sizlerle paylaşmak isterim: “Şu gerçeğin bilinmesi şart: Marksizm’de ‘merkezi ekonomi’ modeli yok. Planlı ekonomi de salt sosyalizmin tanımı değil; kapitalizmde de planlama var. Çin, piyasa ekonomisini sosyalizm altında gerçekleştirdi. (7 Aralık 2021/SÖZCÜ Gazetesi)” Yazıyı kaleme alırken İçişleri eski Bakanı Sadettin Tantan’ın bir uyarısı önüme düştü. Biliyorsunuz; “intihar etti” denilen Roketsan mühendisi Yusuf Serdar Yücel’in babasının “Bu çocuk sabah 8’den gece geç saatlere kadar çalışıyor yılbaşı gecesi. ‘Artık uykuyu hak ettim’ diyor, neşeli şekilde evine geliyor. Eve girerken, bizim tahminimiz silah zoruyla etkisiz hale getirildiği ve diz çöktürüldüğü... Çünkü sağ ayak gergin vaziyette, omuzların üstü çürümüş, bastırıldığını gösteriyor. Ve ölümüne sebep olan madde, yüzüne poşetle geçirilmiş. Çünkü sadece kabarcıklar şeklinde çürüme yüzünde var. Diğer vücudu tertemiz çocuğumun. Bunun kesin bir şekilde cinayet olduğunu, görevinden dolayı katledildiğine emin olduk” değerlendirmesi var. Tantan da bu konunun aydınlatılması talebinde bulundu: “Roketsan mühendisimiz Yusuf Serdar Yücel’in ölümünün ardındaki karanlığın aydınlatılması için soruşturma derinleştirilmeli ve 2007-2010 yılları arasında şüpheli şekilde hayatını kaybeden Aselsan mühendislerimizin, Isparta uçak kazasında yaşamını yitiren Prof. Dr. Engin Arık ve ekibinin ölümlerinin ardındaki sis perdesi ile birlikte incelenmek üzere TBMM’de kurulacak bir komisyonla aydınlatılmalıdır. Yerlilik ve millilik söylemle değil; eylemle ve icraatla olur. Vatanın isimsiz kahramanlarının şaibeli ölümleri aydınlatılmadıkça, hesabı sorulmadıkça hiçbir söylemin anlamı ve değeri yoktur.”",https://www.nefes.com.tr/yazarlar/aytunc-erkin/14-milyar-dolar-cirom-var-tek-kurus-borcum-yok-7329
Aytunç Erkin,Bahçeli biliyor muydu?,20 Aralık 2024 06:00,"Önceki gün… CHP Genel Başkan Yardımcısı Yankı Bağcıoğlu bir grup gazeteciyle buluştu. Suriye’de yaşananlar konuşulurken, MHP Genel Başkanı Devlet Bahçeli’nin süreç hakkında bilgisi olup olmadığına ilişkin görüşünün sorulması üzerine şu cümleyi kurdu: “O açılım veya yeni süreç başlatma yorumuyla bağlantı kurarak ‘Muhtemelen biliyorlardır’ dedim. En azından Sayın Bahçeli biliyordur diye düşünüyorum. Çünkü o bir anda ortaya çıkan PKK açılımı veya Abdullah Öcalan açılımıyla bunu birleştirdiğinizde, en azından MHP liderinin haberi vardır diye düşünüyorum.” Bu tespit üzerine Ankara koridorlarında biraz nefes almaya çalıştım. Bir dostum, 8 Aralık’ta Şam’ın düştüğü gün MHP Genel Başkan Yardımcısı Feti Yıldız’ın yaptığı açıklamaya dikkat çekti: “13 yıl süren iç savaşın sonunda, 61 yıl süren Baas rejimiyle birlikte 54 yıl süren Esad iktidarı sona erdi. MHP lideri Sayın Devlet Bahçeli’nin 22 Ekim 2024’te yaptığı tarihi çağrıyı, Orta Doğu’da nelerin olup bittiğini tam olarak kavrayamayanların bir müddet ekranlardan uzak kalması veya büyük bir pişkinlikle arzı endam etmeye devam etmeleri kendi bilecekleri iştir.” İlk bilgi: Devlet, Suriye’de Beşar Esad yönetiminin son iki yılda çok ciddi bir şekilde “sorunlar” yaşadığını biliyordu. 2016’dan sonraki gidişat Esad aleyhineydi. Bunun istihbaratı her gün yeni bilgilerle perçinlendi. İkinci bilgi: 31 Mart yerel seçimlerinden sonra Bahçeli’ye “Silahların olmadığı bir çözüm” konusunda DEM kanadından bazı taleplerin geldiği iddia edildi. Üçüncü bilgi: Devlet, İmralı’da yatan Abdullah Öcalan’ın yapacağı açıklamanın Kandil mi yoksa Suriye’deki PKK/YPG üzerinde mi etkili olacağını masaya yatırdı. Sonucunda; Öcalan’ın yapacağı açıklamaların Suriye’de daha etkili olacağı konusunda mutabık kalında. Öcalan’ın yeğeni DEM Şanlıurfa Milletvekili Ömer Öcalan da İmralı’ya gitti. Burada yapılan görüşmede 43 sayfalık bir metin oluştu. Tabii yine Bahçeli tarafından yapılan bir açıklama gündeme bomba gibi düştü: “22 Ekim tarihli Grup Toplantımızdan itibaren ne demişsek aynen yanındayız. İmralı’yla DEM Grubu arasında yüz yüze temasın gecikmeksizin yapılmasını bekliyor, çağrımızı kararlılıkla tekrarlıyoruz. (26 Kasım 2024)” Önümüzdeki günlerde bu görüşme gerçekleşecek ve sonucunu göreceğiz. Devam edelim bilgilere. 8 Aralık’ta HTŞ’nin Şam’ı ele geçirmesiyle başlayan yeni süreçte PKK/YPG kanadında ciddi gelişmeler yaşandı. Tel Abyad ve Münbiç’in Suriye Milli Ordusu (SMO) tarafından alınmasından ardından YPG’nin kontrolündeki Ayn el-Arab (Kobani) üzerinde “güç savaşı” yaşanıyor. Bir not daha: PKK/YPG içinde Öcalan’a yakın bazı grupların silah bıraktığı bilgisi Ankara’ya ulaştı ve bunun da devamının geleceği konuşuluyor. Hatta, 16 Aralık’ta, PKK/YPG’nin Deyrizor-Busreya polis komutanı Muhammed el- Ahmed’le birlikte yüzlerce kişinin SMO’ya katıldığı açıklandı. MHP kanadı da bu gelişmeleri yakından takip ediyor. Bu noktada Öcalan’ın yapacağı çağrının daha anlamlı hale geldiği değerlendirmeleri yapılıyor. Peki Suriye’de ne olacak? Ankara’da yapılan değerlendirmelere göre: “Birleşik Suriye” ile “Suriye’nin Birliği” ifadeleri, Suriye’nin geleceği üzerine farklı siyasi yaklaşımları ifade ediyor. “Birlik” diyenlere göre bu yaklaşım, Suriye’nin toprak bütünlüğünün korunmasını, merkezi bir hükümet yapısının devamını ve ülkenin parçalanmasına karşı çıkmayı ifade ediyor. Özellikle şu noktalar öne çıkıyor: - Toprak Bütünlüğü Vurgusu: Suriye’nin parçalanması hem bölgesel hem de küresel istikrarsızlık risklerini artırabilir. - Etnik ve Mezhepsel Bölünmeye Karşı Tutum: Suriye, çok etnikli ve mezhepli bir yapıda. Bu yaklaşım, farklı gruplar arasında eşitlik ve uzlaşıyı savunmak yerine parçalı bir düzeni reddederek merkezi bir otoriteyi destekler. - Uluslararası Müdahaleye Karşı Tepki: Özellikle bölgesel güçlerin (örneğin İran ve Rusya) veya Batı’nın desteklediği ayrılıkçı ya da federatif taleplere karşı bir duruş olabilir. Tam karşısında da ABD-İngiltere- İsrail hattının savunduğu “Birleşik Suriye” var. Bu ise federal ya da konfederal bir yönetim anlayışını savunuyor. Özellikle Kürt, Arap, Türkmen gibi farklı etnik ve mezhepsel gruplara daha fazla özerklik tanınması, merkeziyetçiliğin azalması gibi talepleri içeriyor. Ankara’daki esas yaklaşım şu: “Suriye’nin birliği özellikle Türkiye ve İran gibi ülkeler için stratejik bir öneme sahip. Çünkü bu ülkeler, Suriye’nin parçalanmasının kendi sınırları içinde ayrılıkçı hareketleri teşvik edebileceğinden endişe duymaktadır.” Sonuç olarak, (Suriye’nin Birliği) ilkesi, uluslararası hukuk ve bölgesel istikrar açısından ideal. Ancak kapsayıcı bir yönetim modeli kurulup kurulamayacağı ve yerel halkların taleplerinin ne ölçüde dikkate alınacağı, bu politikanın başarıya ulaşıp ulaşmayacağını belirleyecek.",https://www.nefes.com.tr/yazarlar/aytunc-erkin/bahceli-biliyor-muydu-3405
Aytunç Erkin,10 kiracıdan biri kirasını ödeyemedi,23 Aralık 2024 06:00,"CHP’nin lideri Kemal Kılıçdaroğlu’nun bir tespiti aklıma geldi o rapor okurken: “Zengini daha zengin, fakiri daha fakir yapan bu sistem artık miadını doldurdu. Neoliberalizm artık can çekişiyor. Sıradan insanların öfkesine yenilmek üzere neoliberalizm. İmkansız görünen düşüncelerin zamanı gelmiştir. Devletler insanların temel ihtiyaçlarını karşılamakla yükümlüdür.” Hangi rapor mu? İstanbul Planlama Ajansı (İPA)’nın her ay hazırladığı İstanbul Barometresi Araştırması: “İstanbul halkının ev içi gündeminden duygu durum seviyelerine, ekonomik tercihlerinden iş memnuniyetlerine kadar birçok başlıkta İstanbul’un nabzını tutuyor. İstanbul Barometresi her ay aynı temada sorularla yapılan periyodik anket çalışmasıyla İstanbulluların gündemine dair düşüncelerini ve belediye hizmetlerine karşı farkındalığını ve tutumunu analiz ediyor. İstanbul Barometresi Kasım 2024 Raporu, 1-7 Aralık 2024 tarihleri arasında 1.001 İstanbul sakini ile telefon üzerinden görüşülerek hazırlanmıştır.” Rapordan bazı başlıklar ve sonuçları okuyalım: - EKONOMİ VE GAZZE ÖNCELİKLİ: Kasım ayının Türkiye gündemi ekonomik sorunlar ve İsrail’in Gazze’ye işgali oldu. Katılımcıların yüzde 60.4’ü ekonomik sorunların konuşulduğundan bahsetti. İkinci sırada, yüzde 12.9 ile İsrail’in Gazze’yi işgali, üçüncü sırada ise yüzde 7.8 ile asgari ücret tartışmaları yer aldı. - EKONOMİK SORUNLAR BİRİNCİ GÜNDEM: Katılımcıların yüzde 44.4’ü ekonomik sorunların kasım ayında İstanbul’un gündemi olduğunu belirtti. İkinci sırada ise yüzde 14.3 ile belediyeye ait anaokullarının kapatılmasıyla ilgili tartışmalar, üçüncü sırada ise yüzde 14.1 ile kadına yönelik şiddete karşı mücadele gününe yönelik, ulaşım yasağı ve kısıtlamaları yer aldı. - YÜZDE 8 KART BORCUNU ÖDEYEMEDİ: Kredi kartı kullananların yüzde 41.2’si aylık kredi kartı borcunun tamamını, yüzde 34.8’i ise borcun asgari tutarını ödeyebildiğini belirtti. Yüzde 7.2’si asgari tutar ile borcun tamamı arasında bir miktarda, yüzde 8.8’i asgariden az miktarda ödeme yapabildiğini belirtirken, yüzde 8’i ise kredi kartı borcunu hiç ödeyemediğini ifade etti. İPA’nın raporundaki çarpıcı rakamlardan birisi de “geçimle” ilgili: “Kasım ayında katılımcıların yüzde 29.4’ü bazı ödemeleri yapamadığını ve borca girdiğini, yüzde 11.5’i aslında pek geçinemediğini, yüzde 39.4’ü kıt kanaat geçinebildiğini, 19.8’i ise geçinebildiğini ve kenara da para koyabildiğini belirtti. Birikim yaptığını belirten katılımcıların yüzde 60.3’ü altın, yüzde 18.7’si hisse senedi, yüzde 16.9’u döviz aldığını belirtti.” Ya kiracılar? Onarın durumu da iç acıcı değil: “Her 10 kiracıdan 1’i geçen ay ev kirasını ödemekte zorlandı. Kiracıların yüzde 11.6’sı geçen ay kirasının tamamını ödeyemediğini belirtti.” Şimdi gelelim gıdada çıkan rakamlara. Önce bir not: “… Gıdanın ticarileşmesi artık gıda güvenliğini tehdit ediyor. Özellikle gıda ithalatı başlı başına öncelikle çiftçiyi sonrasında tüketiciyi dört bir yanından çevirip sarmalıyor. Artık market raflarında cici bici ambalajlarında kaplanmış, içinde ne barındırdığı belirsiz, farklı kıtalardan dev gemilerle taşınmış ürünlerle karşı karşıyayız. Gıda ithalatı bir tek mevzuya odaklanmış durumdadır; düşük maliyetler. Kayıplarımız ve geri döndürülemez varlıklarımız için tek bir can simidi kaldı; şehirli tüketicilerin seçimleri ve tüketmekten ileri gelen güçleri. Ticaretin serbestliğiyle, yerel gıda üretiminin varoluşu birbirine taban tabana zıt. İpin ucu tüketicilerin ellerinde. (Gıda Bağımsızlığı/Uwe Hoering/Yeni İnsan Yayınevi/2016) İPA’nın araştırmasına göre katılımcıların yüzde 53.3’ü kasım ayı içerisinde maddi yetersizlikten ötürü tercih ettiği gıdalardan mahrum kaldığını belirtti. Katılımcıların yüzde 44.5’i yeterli gıdaya ulaşamadığı için porsiyonlarını küçülttüğünü belirtti. Katılımcıların yüzde 16.3’ü maddi yetersizlikten dolayı evde yiyecek hiçbir şey bulamadığı zamanlar olduğunu belirtti. Türk-İş ‘işçilerin talep ettiği asgari ücreti’ açıkladı: “29 bin 583 lira.” Peki İstanbullu ne diyor: “Kasım ayında katılımcıların yüzde 18.7’si Türkiye ekonomisinin iyileşeceğini belirtirken yüzde 39.2’si değişmeyeceğini, yüzde 42.1’i kötüleşeceğini belirtti. Katılımcılar 2025 yılında asgari ücretin 33 bin 406 TL olması gerektiğini belirtti.” Salı veya çarşamba günü asgari ücrette rakam çıkacak ama sorunun kaynağı belli değil mi? SON NOT: Katılımcılara göre İstanbul’un ilk üç sorunu yüzde 60.4 ile trafik, yüzde 55 ile ekonomik sorunlar ve yüzde 44 ile sığınmacılar olarak belirlendi.",https://www.nefes.com.tr/yazarlar/aytunc-erkin/10-kiracidan-biri-kirasini-odeyemedi-3922
Aytunç Erkin,İhracı istenen teğmenin kilit cümlesi: Atatürk’ün subayları olduğumuzu gösterdik,19 Aralık 2024 05:00,"Cumhurbaşkanı Tayyip Erdoğan’ın da katıldığı Kara Harp Okulu mezuniyet töreninin ardından “Mustafa Kemal’in askerleriyiz” sloganı atan Kara Harp Okulu birincisi Ebru Eroğlu’nun da bulunduğu 5 teğmen ve 3 subay için disiplin kuruluna sevk sürecinin detaylarında çarpıcı ayrıntılar var. İlk günden bugüne yaşananları teğmenlerin avukatı Serdar Öztürk’le konuştum. Sözü aynı zamanda Ergenekon kumpasını yaşamış avukat Öztürk’e bırakıyorum: DİSİPLİNSİZLİK YOK * 30 Ağustos’tan sonra kamuoyunda teğmenlere soruşturma açılacağı yönünde haberler çıktı. Böyle bir durum yaşanırsa görüşüp görüşmeyeceğimiz soruldu bize. O ana kadar da Milli Savunma Bakanlığı’nda bir tahkikat yoktu. Biz de konuyu önemsemedik. TRT normal habermiş gibi yayınladı, hükümetten açıklama yapılmadı. Tam tersi AKP Sözcüsü Ömer Çelik sahiplenici cümleler kurdu. Daha sonra olayla ilgili idari tahkikat başlayıp çocukların savunmaları istendiğinde, savunma verildikten sonra bize geldiler. Alay kıdemlisi teğmenle görüştük önce. Toplantı yaptık, olayı dinledik bütün boyutlarıyla. 13 Ağustos’tan Harp Okulu’na katılmalarına ardından 30 Ağustos’a, sivil dekan, alay komutanı dahil olay günü neler yaşandığını bire bir dinledik. Olayda herhangi bir disiplinsizlik olmadığı kanaatine ulaştıktan sonra da dosyayı aldık. 200 İFADE VAR * Şu anda çocuklar savunma yapmadılar. Çünkü istenilen savunmaya dayanak olan belgeler verilmedi kendilerine. Dosyanın dayanağı olan deliller, yazışmalar, ifadeler verilmediği için savunma yapmadılar. Savunma hakkı kısıtlandı. 200 kişiye yakın kişinin ifadesi alınmış ve birinin bile ifadesi yok bizde. İfadeleri okuyacağız ve ifade verenler arasında tarikatçı-cemaatçi teğmenler var mı? Göreceğiz! HERKES İŞİNİ YAPSIN * İdari tahkikat tamamlandıktan sonra biz dosyayı Kara Kuvvetleri’nden istedik. Onlar da dosyanın Eğitim ve Doktrin Komutanlığı’nda (EDOK) olduğunu söyledi. EDOK’tan istedik, “Biz Kara Kuvvetleri’ne gönderdik” dediler. Bunun üzerine Kara Kuvvetleri’nden tekrar istedik, “Eksiklik var ve iade ettik” dediler. Eksiklik nedir? Birinci ve ikinci sicil amiri “Yüksek Disiplin Kurulu’na sevki uygundur” diye yazmadığı için “Usulü eksikliği tamamlayın, gönderin” diyorlar. İkinci sicil amiri çocuklarla ilgili olumsuz kanaat vermemiş. Olumsuz kanaat vermediği için de o binbaşının (ikinci sicil amiri) görev yerini değiştirdiler. Perde arkasında çok da hukuki olmayan olayların cereyan ettiğinin göstergesidir bunlar. Bu çocukların suçu yok, olumsuz kanaat vermeyen sicil amirinin yerini değiştirmek ne anlama gelir? SİYASETÇİLER SUSSUN * Milli Savunma Bakanlığı (MSB) Hukuk Müşavirliği doğrudan da sevk edebilir Yüksek Disiplin Kurulu’na. Hiç sicil amirlerine göndermeden kendileri sevk etselerdi o zaman. Onlar ileride kendilerine söz söylenmesin diye bunu sicil amirleri üzerinden yapmaya çalışıyorlar. Sürekli siyasiler açıklama yapıyor! Sanki Yüksek Disiplin Kurulu karar vermiş gibi, “Bu bir disiplinsizliktir” diye. Diğerleri de “Değildir” diye açıklama yapıyor. Siyaset yerinde dursun, konuşmasın. İktidar da muhalefet de açıklama yapmamalı. Sicil amirlerini serbest bırakın, YDK’yı serbest bırakın, herkes işini yapsın. “Hizmete engel davranış” izindeyken olmaz Avukat Serdar Öztürk, teğmenlerin tören öncesinde komutanlarına “Biz Harp Okulu’na girerken askerlik yemini yaptık. Mezun olurken de aynı yemini yapmamızın bir mantığı yok. Dolayısıyla 2023’e kadar yapılan subaylık yeminini yapmak istiyoruz. Biz artık subay oluyoruz” dediklerini belirterek, süreçte yaşananları şöyle anlattı: * Kabul edilmiyor. Yazılı olarak başvuruyorlar, cevaplanmıyor. Sözlü olarak hatta anons edilerek subaylık yemininin yapılamayacağı söyleniyor. Çocuklar bu emire uygun olarak resmi tören esnasında subaylık yeminini okumuyorlar, askerlik yeminini okuyorlar. Emire harfiyen itaat ediyorlar. Tören bittikten sonra çocuklar artık izinlidir. Hepsinin elinde izin kağıdı var. İzindeyken hiçbir askeri personele, “hizmete engel davranışta bulunma disiplinsizliği suçlaması” yöneltilemez. Hukuk bilgisizliğidir bu. Hizmete engel davranış hizmet esnasında olur. İzindeyken olmaz. Suçlanacak hiçbir şey yapmadık Yemin töreninden sonra aynı gün komutanları tarafından çağrılan teğmenlere “Neden bu yemini okudunuz?” sorusunun yöneltildiğini vurgulayan avukat Serdar Öztürk, şunları kaydetti: “Alay kıdemlisi teğmen ‘Komutanım herkes bizi tarikatçı-cemaatçi diye yaftalıyor. Şimdi herkese bizim tarikatçı-cemaatçi olmadığımızı gösterdik. Bizim siyasetle ilgimiz yok. Yaptığımız doğru, bundan da bir şey olmaz’ diyor. Bir teğmen, albaya söylediği ise şu: ‘Biz suçlanacak bir şey yapmadık. Herkes bizim Atatürk’ün subayı olduğumuzu gördü. Biz bunu gösterdik.’ Olay bu! Eski FETÖ’cüler bu işi köpürtüyor Teğmenlerle ilgili kamuoyundaki bilgi kirliliğine dikkat çeken avukat Öztürk, savunmaların bildiklerini kaydetti. Mevcut bilgi kirliliğini önlemek için kamuoyuna açıklama yaptıklarını, Milli Savunma Bakanlığı’na atfedilen hususların doğru olmadığını gerekçeleriyle izah ettiklerini vurguladı. Öztürk, “Bu işin bir siyasi bir boyutu yok. Özellikle eski FETÖ’cüler bu işi köpürtmeye çalıştı ve siyasi zemine çekmeye çalıştı. Kendi kirli geçmişlerine dayanarak yine provokasyon yapmaya çalışıyorlar” dedi.",https://www.nefes.com.tr/yazarlar/aytunc-erkin/ihraci-istenen-tegmenin-kilit-cumlesi-ataturkun-subaylari-oldugumuzu-gosterdik-3195
Aytunç Erkin,Ayşenur Arslan’ın kurduğu “örgüt”!,21 Aralık 2024 06:00,"Hayatım, terör örgütü propagandası yapmışım. Ama hangi terör örgütünün propagandası yaptığımı anlamak için bütün terör örgütleriyle bağlantımı araştıracaklarmış. Fakat bu iddianame hazırlanırken benim bağlantımın olup olmadığını araştıracakları HTŞ de vardı. Suriye’de yaşananları görüyorsun. Belli ki terör örgütü listesinden çıkaracaklar. Onu ne yapacaklar bilmiyorum.” Bu cümleler mahallemizin “ablası” gazeteci Ayşenur Arslan’a ait. Arslan bu cümleleri kurduğunda aklıma 24 yıl önce okuduğum bir kitap geldi: Vatandaş Abuzer… Yücel Sarpedere’nin Evrensel Basım Yayın’dan çıkan bu kitabını. Elinde taşıdığı günlük gazeteyi “şifre” zanneden siyasi şube polisleri, sokak ortasında karga tulumba gözaltına alır Abuzer’i. Hakkında yapılan soruşturmalarda herhangi bir siyasi bağlantısı bulunamamasından dolayı, yasadışı sol bir örgütün üst düzey yöneticisi olduğu düşünülerek “azılı komünist” diye değerlendirilir. Kara mizahın kitaplarından birisi hangisi diye sorarsanız, Vatandaş Abuzer derim! Dün, Arslan’ı aradım. Neden mi? Çünkü; İçişleri Bakanlığı önünde 2 Ekim 2023 tarihinde düzenlenen bombalı terör saldırısı hakkında televizyon programında yaptığı açıklamalar nedeniyle Ayşenur Arslan hakkında yürütülen soruşturma tamamlandı. İstanbul Cumhuriyet Başsavcılığınca hazırlanan iddianamede, Arslan’ın “Terör örgütü propagandası yapmak” suçlamasıyla 1 yıl 6 aydan, 7 yıl 6 aya kadar hapis cezasıyla cezalandırılması talep edildi. Olayın geçmişini hatırlatayım: Tarih 1 Ekim 2023… Sabah 09.30 sıralarında İçişleri Bakanlığı Emniyet Genel Müdürlüğü giriş kapısı önüne ticari araçla gelen 2 PKK’lı terörist bombalı saldırı eyleminde bulundu. Teröristlerden biri kendini patlattı, diğer terörist etkisiz hale getirildi. Açılan ateş sırasında 2 emniyet mensubu da hafif biçimde yaralandı. Tarih 2 Ekim 2023… Ayşenur Arslan, terör saldırı sonrası Halk TV yayınında şu sözleri kullanmıştı: “Belki o kendisini patlattı denilen kişi, terörist, üzerinde ya da arabada uzaktan kumandalı patlayıcı olduğunu bilmiyordu. Çünkü o kadar manasız ki gelip hiçbir şey yapamadan… Efendim ‘İşte bir PKK’lı teröristin öcünü alıyorlardı.’ Yahu hiçbir şey yapamadan ölünmez. Her şey bana sorarsanız aykırı. Durup dururken kendisini patlatmış… Ama esas olarak bu benim -hem çok film izlerim hem de Türkiye’de yaşıyorum- aklıma takılan şeylerden birisiydi. İddia da edemem elbette. Bir fantezi olarak görüp geçin. Ama bir arabanın şoförü öldürülerek… Neden Ankara’da bir araba… O kadar kolaydır ki kilidiyle açacaksınız, düz kontak yapacaksınız, bombayı (yükleyip) gideceksiniz. Ankara’da bunu yapmak varken neden Kayseri’de birini öldürerek (yapıyorsun)…” Bu cümlelerin ardından Arslan hakkında soruşturma başlatılmıştı. Burada ilginç bir gelişme yaşandı. Mahkemenin tensip zaptında şu cümleler kuruldu: “Sanık hakkında HTŞ, FEC, ENC, EL KAİDE, DEAŞ, PKK/KCK silahlı terör örgütleriyle ilgili olarak işlem kaydının bulunup bulunmadığı hususunda arşiv sorgusunun yapılarak düzenlenecek evrak ve eklerinin mahkememize gönderilmesi için İstanbul TEM Şube Müdürlüğü’ne müzekkere yazılmasına oybirliği ile karar verildi.” Şimdi iddianame kabul edildi ve Ayşenur Arslan da haklı olarak sordu: “Bu iddianame hazırlanırken benim bağlantımın olup olmadığını araştıracakları HTŞ de vardı. Suriye’de yaşananları görüyorsun. Belli ki terör örgütü listesinden çıkaracaklar. Onu ne yapacaklar bilmiyorum.” Sonra arşivime döndüm. 21 Ocak 2021’de yazmışım: ‘Teröristlerin anası’ Ayşenur Arslan’ın örgütünü açıklıyorum: Huzur Bozanlar Derneği’ni duydunuz mu? 1974’te kurulmuş! Ben yeni duydum… Kuran kim mi? Bugün “Teröristlerin anası” diye hedef gösterilen Ayşenur Arslan! Şaşırmayın… TRT’de çalışırken kadınlarla Huz-Bor’u kurdu… Ve gazetecilik sevdasından hiç vazgeçmedi!” 7-8 kez “şüpheli” bir şekilde ifade verdi ama gazetecilikten ödün vermedi. 12 yıl önce de “Fetullahçıların rüzgarının” estiği yıllarda “Peki, alınırsanız neden alınırdınız; KCK mı, Devrimci Karargah mı, Ergenekon mu?” sorusuna yeni bir örgüt ismi vererek yanıt vermişti: “Soner Yalçın ve Ahmet Hakan’la birkaç kere öğle yemeği yemiştim Nişantaşı’nda, Salomanje’de... Gerçi Ali Saydam vardı, Hıncal Uluç vardı, birkaç genç arkadaşımız daha vardı. Salomanje örgütünden götürülebilirim… (10 Ocak 2021/Yeni Harman)”",https://www.nefes.com.tr/yazarlar/aytunc-erkin/aysenur-arslanin-kurdugu-orgut-3628
Aytunç Erkin,IŞİD tahliyesine itiraz eden Yargıtay üyesi,22 Aralık 2024 06:00,"Now Haber muhabiri Alican Uludağ’dan öğrendi herkes. 45 kez ağırlaştırılmış müebbete çarptırılmış beş IŞİD’li Yargıtay 3’üncü Ceza Dairesi’nin kararıyla 12 Aralık’ta serbest bırakıldı. Neydi olay? IŞİD üyesi üç terörist, 28 Haziran 2016 tarihinde İstanbul Atatürk Havalimanı’nda bombalı saldırı düzenledi. 45 kişi hayatını kaybetti, 236 kişi yaralandı. Saldırı sonrası yapılan yargılamada İstanbul 13. Ağır Ceza Mahkemesi, 16 Kasım 2018’de davada karar verdi. Buna göre tutuklu sanıklar Rıza Coşkun, Levent Uysal, Ahmet Dizlek, Djmel Slimani, Eyüp Demir ve Halil Dursun, “Anayasayı ihlal” suçundan ağırlaştırılmış müebbet hapis cezası alırken aynı sanıklar ayrıca 45 kişiyi “tasarlayarak kasten öldürme” suçundan da 45 kez ağırlaştırılmış müebbet hapis cezası aldı. Sonuçta… Temyiz incelemesi sonucunda; Yargıtay 3. Ceza Dairesi, tutuklu sanıklar Rıza Coşkun, Levent Uysal, Halil Dursun, Eyyüp Demir ve Ahmet Dizlek hakkında verilen 46’şar yıl ağırlaştırılmış müebbet hapis cezalarını bozdu ve bu isimler tahliye edildi. Yargıtay 3. Ceza Dairesi’nin “gerekçeli kararını” okudum ve dairenin bir üyesinin verdiği karar dikkatimi çekti. Tanımadığı kişiye iki gün telefonunu verdi Önce karardan aktarayım. Tutuklu sanıklardan Rıza Coşkun hakkında; sanığın IŞİD silahlı terör örgütüne üye olma suçundan cezalandırılmasına karar verilmesi gerektiğinden 46 yıl ağırlaştırılmış kararın bozulmasına ve 8 yıl 5 aydır tutuklu olması, 5271 sayılı CMK’nın 102/2. maddesinde öngörülen 7 yıllık tutukluluk süresinin aşılması nedeniyle de sanığın tahliyelerine karar verildi. Yargıtay 3. Ceza Daire’nin beş üyesinden Celal Albay, sanık Rıza Coşkun’la ilgili verilen karara katılmadığını şu tespitlerle anlattı: “Sanık Rıza Coşkun’un eylemin gerçekleştirilmesinden bir gün önce Pendik ilçesinde ankesörlü telefondan 27.06.2016 tarihinde 2 kez ve eylemin gerçekleştirildiği 28.06.2016 tarihinde ise en son saat 15:01’de 1 kez olmak üzere toplamda 3 defa İstanbul Atatürk Havalimanı saldırısını gerçekleştiren faillerden Rakhim Bulgarov’u arayarak iletişime geçtiği… “Kullandığı ankesörlü telefon kartının kendi aracından ele geçirildiği, silahlı ve bombalı saldırı eylemini gerçekleştiren saldırgan ile neden görüştüğüne ilişkin beyanında ‘yurt dışını arayacağını söyleyen tanımadığı bir kişiye ankesörlü kartını verdiği’ şeklindeki savunmasının iki gün arda arda tanımadığı bir kişiye telefon kartı vermesinin hayatın olağan akışına uygun olmadığı… “Yine sanığın telefonunun eylemin gerçekleştirildiği 28.06.2016 tarihinde gece geç saatlere kadar saldırının meydana geldiği Atatürk Havalimanı’nın bulunduğu Bakırköy’den sinyal verdiği, sanığın ele geçen dijital materyalleri üzerinde yapılan incelemelerde DAEŞ terör örgütü ile ilgili bazı fotoğraflar, marşlar ve dökümanlar tespit edildiği hususlara nazara alındığında… “DAEŞ terör örgütü üyesi olan sanığın düzenlenecek saldırıdan haberdar olduğu ve yapılan iş bölümü gereği eylemcilerin saldırıdan canlı kurtulmaları halinde onları güvenli bölgeye nakletmeye çalışacağı hususu sabit olduğundan… “Sanığın Anayasal düzeni ortadan kaldırmaya teşebbüs etme suçundan müşterek fail; nitelikli kasten öldürme, nitelikli kasten öldürmeye teşebbüs etme, nitelikli mala zarar verme ve nitelikli kamu malına zarar verme suçlarından ise TCK’nın 39. madde uyarınca yardım eden sıfatı ile cezalandırılması karar verilmesi gerektiğinde; sanığın TCK’nın 37/1. maddesi delaletiyle TCK’nın 309. madde uyarınca verilen mahkumiyet kararının onanmasına, TCK’nı 39/1. maddesi delaletiyle nitelikli kasten öldürme, nitelikli kasten öldürmeye teşebbüs etme, nitelikli mala zarar verme ve nitelikli kamu malına zarar verme suçlarından cezalandırılması için bozma ve tutukluluk halinin devamına karar verilmesi gerektiği görüşünde olduğumdan sanığın silahlı terör örgütü üyesi olarak cezalandırılması ve nitelikli kasten öldürme, nitelikli kasten öldürmeye teşebbüs etme, nitelikli mala zarar verme ve nitelikli kamu malına zarar verme suçlarından ise beraat kararı verilmesi gerektiğine dair çoğunluk görüşüne katılmıyorum.” Şu notu da eklemekte fayda var: Cumhurbaşkanlığı İletişim Başkanlığı’na bağlı Dezenformasyonla Mücadele Merkezi, haber üzerine tahliye edilenler arasında saldırının faillerinin bulunmadığını duyurdu. Ancak failler zaten saldırıda ölmüştü.",https://www.nefes.com.tr/yazarlar/aytunc-erkin/isid-tahliyesine-itiraz-eden-yargitay-uyesi-3771
