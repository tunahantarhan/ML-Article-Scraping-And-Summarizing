Yazar,Başlık,Tarih,Metin,URL
İsmail Saymaz,Bu sorumsuzların elinde az bile ölüyoruz!,24 Ocak 2025 Cuma 13:34,"İki yakın arkadaş; makine mühendisi Alp Mercan ve Tıp Fakültesi öğrencisi Yiğit Mercan kayak için geldikleri Grand Kartal Otel’de, gece çığlıklara uyandı. Alt katlarda olduğu için dışarıya çıkmayı başardılar. Fakat otelde mahsur kalanların imdat seslerine kayıtsız kalamadılar. İki kahraman genç birkaç insanı kurtarabiliriz diye girdikleri otelde hayatlarını kaybederken, bu fedakarlığın zerresini bürokraside göremiyoruz. Bakın, Bolu Belediyesi itfaiye raporunda ne yazıyor: “Ölü ve yaralı sayısı ile ilgili Bolu İl Sağlık Müdürlüğü’ne resmi yazıyla başvurulmuş fakat herhangi bir cevap alınamamıştır. Ulusal ve yerel medyada yer alan bilgiler baz alınarak, formun ilgili bölümüne işlenmiştir.” Rezaleti görüyorsunuz, değil mi? Halk aynı acıyla kavrulup bir tabuta omuz verirken İl Sağlık Müdürlüğü, ölü ve yaralı sayısını muhalif belediyeyle paylaşmıyor. Devlet kurumları bu kadar siyasallaşmışken, hangi ortak acının altında kalkabiliriz ki? İtfaiye raporunda yangının çıkış saati 03.30 olarak gösteriliyor. Varış ve müdahale saati ise 04.24. İtfaiye 42 kilometre yol katederek, müdahale etmiş. Bolu’yu bilenler kış şartlarından ve kar yağışından ötürü bu süreyi normal buluyor. Yine de belediye yetkililerinin açıklama yapması gerekir. Raporda, ilk müdahaleyi gerçekleştiren otel personeli ve görgü şahitleri ile ekiplerin yaptığı incelemeye göre yangının dördüncü kattaki mutfak ve restorandan çıktığı ifade ediliyor. Bu tespit, bakanlık tarafından dile getirilen yangının 70 metrekarelik kafeteryadan çıktığı iddiasını çürütüyor. Tahribatın fazla olmasından dolayı kasıt unsuru olarak gösterebilecek herhangi bir bulgu görülmediği ifade ediliyor ve “Çıkış sebebinin bilirkişi tarafından değerlendirilmesi önerilmektedir” deniyor. Raporda, müdahalenin ayrıntılarına değiniliyor. Otelin ön cephesinden merdivenli araçla 50’den fazla vatandaş kurtarılmış. Ancak karlı yol ve gevşek zemin sebebiyle binanın arka cephesine merdivenli araçlar ve arazözler girememiş. Atlama yatağıyla bir vatandaş kurtarılabilmiş. Yangın söndükten sonra arama kurtarma için otele girilmiş. İçerideki manzara şöyle: “Lobi kısmından başlanarak, arama kurtarma çalışmasına başlanmış olup her katta bulunan odalarda, merdiven sahanlıklarında ve ara hollerde x (ölü) vatandaşlar tespit edilip tahliyesi tarafımızca yapılmıştır.” Grand Kartal’da 36’sı çocuk 80 insanımızı kaybettik. Hala onlarca yaralı var. Türkiye, iş kazaları ve ihmal cinayetleri yönünden Bangladeş’e döndü. İnsanlarımız fabrikalarda, inşaatlarda, yolculuklarda, afetlerde onar yüzer can veriyor. Bir yetkili bile ar haya edip “Ben sorumluluğu alıyor, istifa ediyorum” demiyor. Utanç, bu topraklardan göç eylemiş, öyle görünüyor. AK Parti, facianın meydana geldiği gün Ankara İl Kongresi’ni iptal bile etmedi. İyi Parti’den geçen Ankara Milletvekili Kürşat Zorlu’nun rozetini güle oynaya taktılar. Ölü sayısının 66 olduğu saatler öncesinden bilinmesine rağmen bu bilginin açıklanması için kongrenin bitmesi beklendi. Kültür ve Turizm Bakanlığı, denetim yetkisi kendisinde olduğu halde sorumluluğu CHP’li Bolu Belediyesi’ne yıkmaya çalışıyor. Yandaş medyayı seferber ederek, 70 metrekarelik kafeterya için verilen yangın raporunu otelin bütününde geçerliymiş gibi gösterip halkı kandırıyor. Sahibi olduğu ETS Tur şirketi üzerinden Grand Kartal’dan oda satan Bakan Ersoy, hukukun egemen olduğu bir ülkede yargılanırdı. Gel gör ki, ırgalamıyor, bana mı demiyor. Bolu İl Sağlık Müdürlüğü de açıkça partizanlık yapıyor. Devletin bir kurumu, felaket anında eş güdüm ve yardımlaşma halinde olması gereken diğer bir kurumundan bilgi saklıyorsa biz az bile ölüyoruz kardeşim! Asıl felaket, yangın da değil aslında. Asıl felaket, iktidar sahiplerinin sorumluluk alma ve istifa etme erdemini yitirmesidir. Grand Kartal Otel’in yüzde 80 oranında kaçak olabileceği şüphesini bana bir işadamı fısıldadı. Bolu Belediye Başkanı Tanju Özcan’ı Halk TV’de ağırladığımız akşam şu mesajı gönderdi: Dün Tanju Özcan’la konuştuk. O da aynı bu dile getirdi. Uydu üzerinden yaptığı hesabı anlattı. Ana binanın 1450 metrekare üzerine 12 katlı olduğunu, yanda 250 metrekare tabanlı beş katlı iki yapının bulunduğunu söyledi. Tesisin 17.400 metrekare olduğunu kaydetti. “Yalnızca 3226 metrekarelik alan mı yasal? Kalanı kaçak mı?” diye sordum. “Bilmiyorum” dedi Özcan, “Projesini biz onaylamadık ki.” Özcan, ruhsatı 1997'de Bayındırlık İl Müdürlüğü’nün verdiğini, iki yıl sonra ek tadilat ruhsatı çıkarıldığını, 2005’te bölgenin özel idareye devredildiğini anlattı. 2007, 2008 ve 2015’te çalışma iş yeri açma ve çalışma ruhsatı alındığını ifade etti. “Ne olmuş olabilir?” diye sordum. Özcan, şunları söyledi: Üsteledim: “Peki kim bilir?” Şöyle karşılık verdi: Zafer Partisi lideri Ümit Özdağ, üç gündür tutuklu. Önceki gün kendisini ziyaret eden Avukatı Sevda Güç Tunçer üzerinden Özdağ’a sorular gönderdim. İşte, Özdağ’ın dışarıya ilk mesajları: Başınızdan geçenleri nasıl yorumluyorsunuz? Tutuklanmanızda “Süreci baltalayacağım” demenizin etkisi oldu mu? Kaşif Kozinoğlu örneği ile ne demek istediniz? Gözaltı, tutuklama, cezaevi koşullarınız nasıl? Tek mi kalıyorsunuz? Adliye önünde CHP lideri Özgür Özel ve İyi Parti lideri Müsavat Dervişoğlu da vardı. Nasıl yorumluyorsunuz?",https://halktv.com.tr/makale/bu-sorumsuzlarin-elinde-az-bile-oluyoruz-908216
İsmail Saymaz,Pervin Buldan: Yeni bir süreç başladı,30 Aralık 2024 Pazartesi 05:00,"MHP lideri Devlet Bahçeli’nin 2 Ekim’den bu yana gerçekleşmesini istediği Öcalan - DEM Parti görüşmesi önceki gün yapıldı. DEM Parti Meclis Başkanvekili ve İstanbul Milletvekili Sırrı Süreyya Önder ve eski eşbaşkan Pervin Buldan, İmralı’ya giderek, dokuz yıl sonra aynı odada Öcalan’la görüştü. Görüşme yaklaşık üç saat sürdü. İki devlet görevlisi odada hazır bulundu ve not tuttu. Buldan, görüşmenin içeriğine dair sır vermiyor. Yalnızca Öcalan’ın moralli olduğunu söylüyor. Önder ve Buldan, yanlarına eski Mardin Büyükşehir Belediye Başkanı Ahmet Türk’ü alarak, yılbaşından sonra parlamentodaki partilerin liderlerini ziyaret edecekler. Öcalan’la görüşmeyi anlatıp ‘süreç’ için destek isteyecekler. Bir sonraki İmralı ziyareti ise bu trafikten sonra gerçekleşecek. Dün Buldan’a Öcalan’la yaptıkları görüşmeyi sordum. Buldan, “Bir süreç başladı zaten” dedi. “Buna süreç diyebiliyor muyuz?” diye sordum. “Görüşmeler var en azından. Bu görüşmelerin olması bile bence bir sürecin başlangıcı” diye karşılık verdi. Öcalan’ın muhatabı kim? Buldan’a göre Erdoğan ve Bahçeli. Buldan, “Cumhurbaşkanı ve Bahçeli’nin başlattığı bir dönem olarak adlandırsak sanki daha iyi olur” diyor. Öcalan’ın şimdilik şart sunmadığını belirterek, “Muhtemelen bir dahaki görüşmede değinir” diye konuştu, Buldan. İmralı’nın PKK’ya silah bırakma mesajı göndermediğini ekledi. Buldan, yeni sürecin parlamento zemininde olması gerektiğini vurguluyor. Bu, ana muhalefetin de savunduğu bir düşünce. Ancak liderlerle yapacakları görüşmenin içeriğinde belirsizlik var. Mesela, liderler neye evet ya da hayır diyecek? Bu bir muamma… Buldan, “Sürece katkı sağlamalarını isteyeceğiz” demekle yetiniyor. Bu arada, görüştüğüm güvenlik kaynakları ise Buldan’dan çok farklı düşünüyor. Buldan ve Önder tarafından ilan edilen Öcalan’a ait açıklamanın Kandil’i muhatap aldığını ve örgüte “Silahı bırak” mesajı içerdiğini savunuyor. İşte, Buldan’la söyleşimiz: İmralı’ya nasıl gittiniz? Saat kaçta görüşmeye başladınız? Her zamanki gidiş şeklimiz; Sahil Güvenlik’le (Sahil Güvenlik Komutanlığı’na ait tekneyle) oldu. Saat 10.30’da görüşmeye başladık. Ne kadar görüştünüz? Yaklaşık iki buçuk-üç saat. Görüşmede not tuttuk. En son ne zaman görüşmüştünüz? 10 yıl önce. Aradaki fark ne? 10 yıl önce nasılsa bugün de aynı. Öcalan çok moralliydi, onu söyleyeyim. 10 yıl önce de aynı yerde mi görüşmüştünüz? Evet, doğru. Son yaptığımız toplantı da aynı odadaydı. Kaldığınız yerden devam ettiniz. (Gülüyor) Öyle oldu, evet. Kendisiyle sizden önce devlet yetkilileri görüşmüş mü? Bilmiyorum. Bahçeli’nin önerisi hakkında somut olarak neler söyledi? İçeriğe dair, yaptığımız açıklama dışına çıkmayacağız. Böyle bir kararımız var. Bir sonraki görüşme tarihiniz belli mi? Şu an belli değil ama kısa zaman içerisinde belli olur diye tahmin ediyoruz. Siyasi partilerle görüşmeler tamamlandıktan sonra olacak. Onlarla ilgili siz mi başvuruda bulunacaksınız? Biz başvuracağız. Yılbaşı sonrası… Başvuracağınız partiler parlamentodakiler mi? Parlamentodaki partiler. Bir öncelik sıralaması olacak mı, “Bahçeli ile başlayalım” gibi? Yok, öncelik sırası olmaz. Kim ne zaman müsaitse randevu talebine göre başvuracağız. Siz ve Sırrı Süreyya Önder dışında Ahmet Türk mü olacak? Evet. Parti liderleriyle ne görüşeceksiniz? Biraz sürece katkı sunmalarını isteyeceğiz. Mesajda da belirttiğimiz gibi devir, demokrasi ve kardeşlik devridir. Barış devridir. Bu sürece herkesin katkı sunması gerekiyor. Sadece bizimle olabilecek, bizimle bitebilecek birşey değil. O yüzden işin içerisinde herkesin olması lazım. CHP’si, MHP’si, AK Partisi, Gelecek’i, DEVA’sı… Mecliste grubu bulunan bütün partiler. Peki onlar süreçten ne anlamalılar? Neye evet ya da hayır diyecekler? Biz konuşacağız, aktaracağız ne olup bittiğini. Yaptığımız açıklama çerçevesinde görüşlerimizi aktaracağız. Onlardan da katkı isteyeceğiz. Öcalan’la yaptığınız görüşmenin içeriğini mi aktaracaksınız? Evet, doğru. Peki, ‘süreç’ derken neleri anlamaları gerekiyor? Neye evet ya da hayır diyecekler? Devletin Öcalan’la görüşmeye devam etmesine mi, yoksa somut bazı talep ya da meselelere mi? Şöyle, İsmail bey, şimdi bir süreç başladı zaten. Buna ‘süreç’ diyebiliyor muyuz? Görüşmeler var en azından. Bu görüşmelerin olması bile bence bir sürecin başlangıcı. Dolayısıyla herkes katkı sunarsa süreç daha hızlı ilerler. Tam olarak onu sordum. Süreçten, görüşmelerin devam etmesine insanların destek vermesini mi anlamalıyız, yoksa bazı somut taleplere evet demesi mi? Yok, hayır, somut talep değil. Herkesin sürece katkı koymasını isteyeceğiz. Nasıl katkı koyabilirler? Talepler belki daha sonra… Dünkü görüşmede “Gidip direkt bunu isteyin ya da şunu isteyin” denilmedi. Sürece katkı sağlamalarını isteyeceğiz sadece. Bunun zemini parlamento olacak değil mi? Evet, öyle olmalı zaten. Herkes katkı sunarsa süreç daha hızlı ilerler, öyle söyleyeyim. Öcalan, sürece dair “Hazırım” dedi. Burada bir şart yok mu? “Şu koşullar sağlanırsa ben rolümü yerine getirebilirim” demedi mi? O kadar açmadı. Muhtemelen bir daha görüşmede belki bunlara değinir. Dolayısıyla bir sonraki görüşmede bu aşamaya geçilebilir, öyle mi? Geçilebilir. Daha detaylı görüşülür, konuşulur. Bu sürecin muhatabı kim? Biri Öcalan. Karşısında kim var? Cumhur İttifakı diyelim. Cumhurbaşkanı’nın ve Devlet Bahçeli’nin başlattığı bir dönem olarak adlandırsak sanki daha iyi olur. Yeni bir süreç diyebiliriz o halde. Evet, öyle diyebiliriz. Öcalan ne hissediyor, ne düşünüyor? Moralli, güçlü, heyecanlı. Bunlar bile aslında önemli ipuçları. DEM Parti’ye ve örgütüne bir mesaj verdi mi? Şu an yok. PKK’ya siyah bırakma çağrısı yaptı mı sizin aracılığınızla? Yok, hayır. Bu konuda bir şey söylenmedi bize. Bu görüşmede öyle birşey olmadı. DEM Parti’ye bir aracılık görevi verdi mi? Yok, hayır. İyi Parti lideri Müsavat Dervişoğlu, Öcalan’la görüşme sonrası açıkladığınız metnin devlet yetkilileriyle birlikte hazırlandığını ileri sürdü. Bir yanıtınız olacak mı? O açıklamayı biz yaptık. İmralı heyeti olarak yaptık. Devletin bir müdahalesi olmadı yani. Hayır.",https://halktv.com.tr/makale/pervin-buldan-yeni-bir-surec-basladi-901259
İsmail Saymaz,Doğum cinayete döndü,02 Ocak 2025 Perşembe 05:00,"S.Y.T., 2025 yılına anne olarak girebilirdi. Bu hak ondan ilelebet çalındı. Hem doğum sırasında biricik oğlu öldü… Hem de rahmi alındı. S.Y.T. ve İ.T. çifti, doğumu gerçekleştiren doktor S.T. ve Memorial Ankara Özel Hastanesi hakkında suç duyurusunda bulundu. İlk bebekleriydi T. çifti, 2024 yılında çocuk yapmaya karar verdi. S.Y.T., 40 yaşında hamile kaldı. İlk bebekleriydi. Memorial Ankara Özel Hastanesi’nde görev yapan ve kendisini ‘doğal doğum uzmanı’ diye tanıtan Doktor S.T. ile anlaştılar. Doktor S.T., normal doğum planlıyordu. 39. haftaya kadar herhangi bir sorun yaşanmadı. T. çiftinin 26 Aralık 2024’te Ankara Cumhuriyet Başsavcılığı’na verdikleri ifadeye göre başlarından şunlar geçti: Doktor S.T., doğum yolunun dar olduğunu, bebeğin yüzdüğü amniyon sıvısının azaldığını, plesentanın kireçlendiğini tespit ederek, ‘propess’ adı verilen fitil benzeri ilaçla doğum sürecini başlatacağını söyledi. S.Y.T., 15 Kasım 2024’te doğumhaneye alındı. Doktor S.T., propess verilirken hastanede değildi. İlacın etkisiyle doğum ani ilerledi. Propess çıkarılmadı. Yoğun kasılmalar yaşayıp zaman zaman bilinci kapanan, kusan ve acı çeken S.Y.T., sezaryenle doğum yapabileceğini söyledi. Ancak Doktor S.T., kadını dikkate almadı. S.Y.T., suda doğum için tekerlekli sandalyeyle havuza indirildi. Su seviyesi yeterli değildi. Yarım saat boyunca havuz dolmadı. S.Y.T., çok acı çekti. Klima soğuk estiği ve kapatılmadığı için üşüdü. Bebeğin kalp atışını ölçen makine bozulup çalışmayınca havuzdan çıkarıldı. S.Y.T., yine sezaryen istedi. Panik haldeki Doktor S.T., dinlemedi. Doğumhaneye çıktılar. Vajinal bölgede kesi işlemi yaparak, doğumu başlattı. Bebeği çıkarmak için vakum yaptı. “Bu böyle olmayacak” deyip S.Y.T.’yi secde pozisyonuna aldı. Ardından sırt üstü çevirerek, defalarca karnına bastırdı. Bebeğin kafası güç de olsa çıktı. Doktor S.T., omuzları takılan bebeği iki eliyle çekip çıkardı. Doğduğunda ölmüştü SY.T., o anı şöyle anlatıyor: “Sonunda bebeği çıkardılar. Kafamı kaldırıp baktığımda bebeğin hareketsiz olduğunu, müdahale yaptıklarını gördüm.” Eşi İ.T. ise şunları söylüyor: “Bebek doğduğunda ex (ölü) durumdaydı. Çocuk doktoru müdahale etti. Bebeği başka odaya aldılar. Arkalarından gittim, odanın önünde bekledim. Doktor yanıma gelerek, ağlamaklı bir şekilde ‘Nasıl olduğunu anlamadım’ dedi. Bebeğin hayata döndürülemediğini anladım. Doktorlar bebeğe müdahalenin 45 dakika sürdüğünü söyledi.” Rahmi alındı S.Y.T., o an doğumhanedeydi. Çok kan kaybetti. Doktorlar rahmini almaya karar verdi. Anestezi yapılmadan dikiş atılınca S.Y.T., acı içinde uyandı. O an Doktor S.T.’nin “Nerede bu anestezi uzmanı” diye bağırdığını duydu. Demek oluyor ki anestezi uzmanı yoktu. S.Y.T.’nin bebeğini yitirdiği yetmiyormuş gibi, annelik hakkı da elinden alındı. Üstelik ölebilirdi de… Çünkü S.Y.T.’ye müdahale eden Prof. F.S., “Eğer 15 dakika geç kalsaydım, hastayı kaybetmiştik” dedi eşine. Doktor S.T.’nin “Panik ve şokta, hiçbir şey yapamaz halde” olduğunu söyledi. Hipnozla şikayetten vazgeçirmek istedi Bebeğin ölüm haberini anneye Doktor S.T. verdi. “Neden öldü?” diye soran S.Y.T.’ye “Bebeğin dünyaya gelmek istemedi” dedi. Sonra da “Yaşadığın her şey hayat dersi. Buradan hayatın sana ne anlatmaya çalıştığını anlamalısın” diye öğüt verdi. S.Y.T., “Benim yüzümden mi öldü?” diye sorunca “Oralara hiç girme” diyerek, kadını suçlu göstermeye çalıştı. Bebek 17 Kasım’da defnedildi. Doktor S.T., o gün pansuman için S.Y.T.’nin odasındaydı. Bir sandalye çekip “Seninle bir veda çalışması yapalım” dedi. Gözlerini kapatmasını istedi. Hipnoza başladı. S.Y.T.’yi sözde hayali bir adaya götürdü. Bebeğiyle buluşturup vedalaştırdı ve onu denize bıraktırdı. S.Y.T.’ye şöyle dedi: “Kendini, herkesi, her şeyi affettin ve artık bambaşka bir S.Y.T. oldun. Bu S.Y.T. artık rahatlamış, huzura ermiş ve yasal prosedürlerle uğraşmak istemeyen bir S.Y.T.” Doktor S.T., besbelli anneyi şikayetten vazgeçirmek istiyordu. Bu amaçla hipnoz yoluyla telkinde bulunuyordu. S.Y.T., “Bilincimi kaybedip onun etkisine girmedim” diyor. Doktoru de hastaneyi de şikayet ettiler T. Ailesi, hem doktor ve hastaneyi Ankara Tabip Odası’na şikayet etti hem de Ankara Cumhuriyet Başsavcılığı’nda suç duyurusunda bulundu. Dilekçede, Doktor S.T.’nin yanlış müdahalelerinin hastanenin yetersizlikleriyle birleşerek, S.Y.T.’nin hayati tehlike yaşamasına, rahmini kaybetmesine, bir daha çocuk sahibi olamamasına ve aylarca tedavi görmesine yol açtığı kaydediliyor. Ailenin avukatı Cenk Yiğiter, bebeğin ölüm sebebinin belirlenmesi için dosyanın Adli Tıp Kurumu’na gönderildiğini belirtiyor. Yiğiter, soruşturmayı gerekçe göstererek, belgeleri kendileriyle paylaşmayan hastane yetkililerinin bilinçli taksirle ölüme sebebiyet vermekten soruşturulmasını istiyor",https://halktv.com.tr/makale/dogum-cinayete-dondu-902078
İsmail Saymaz,Komutanlar beş teğmenle ‘eşdeğer sorumlu’ sayılmış,07 Şubat 2025 Cuma 05:43,"Kara Harp Okulu’nun mezuniyet töreninde ant içip kılıç çatan ve “Mustafa Kemal’in askerleriyiz” diye bağıran beş teğmen TSK’dan ihraç edildi. Bu vicdansız karar yetmedi. Görevlerine iki hafta önce atanan Alay Komutan Vekili Albay Mustafa Alper Topsakal ve Tabur Komutanı Yarbay Halit Türkoğlu ile Bölük Komutanı Binbaşı Mustafa Ertürk, teğmenlerle ‘eşdeğer’ suçlu sayıldı. ‘Ant okunmayacak’ dediği halde Milli Savunma Bakanlığı Yüksek Disiplin Kurulu’nun gerekçeli kararına göre mezuniyet töreni hazırlığı 12 Ağustos 2024’te başlıyor. İlk prova 13 Ağustos’ta yapılıyor. Dönem birincisi Teğmen Ebru Eroğlu, eski andı okumak ve ölen arkadaşını anmak için konuşmasına birkaç kelime ekleme talebini Binbaşı Ertürk’e iletiyor. Ertürk, talebi Yarbay Türkoğlu’na aktarıyor. Mevzuatı inceleyen Türkoğlu, stattaki provada mikrofonla andın okunmayacağını emrediyor. Türkoğlu, ifadesinde şunları söylüyor: “Benim emrim, törende okumamaları, törenden sonra isterlerse okuyabilecekleri nitelikte değildir. Tören sonrasında okumalarına yönelik talep gelseydi ona da hayır cevabını verirdim.” Albay Topsakal ise şöyle konuşuyor: “Teğmenlerin talebi, törende andı okumalarına yönelikti. Emir verildi, ant okunmadı. Böyle birşey yapacaklarından şüphelensem izin vermezdim.” ‘Siyasi eyleme girmeyecek kutlama’ Ancak törenden bir gün önce, 29 Ağustos’ta okuldaki mezuniyet eğlencesinde bir grup teğmen toplanıyor. Devre ikincisi eski andı okuyor. Eroğlu, “Ben okumalıydım” diyerek, rahatsızlığını alay kıdemlisi Teğmen Talip İzzet Akarsu’ya başvuruyor. Akarsu, teğmene hak verip andı törenden sonra okuyabileceğini söylüyor. Akarsu, planını üç teğmene açıyor. 30 Ağustos’ta saat 00.37’de WhatsApp grubunda şu mesajı paylaşıyor: “Tören Yönetmeliği gereği yapamadığımız, siyasi eyleme veya yanlış anlaşılmaya girmeyecek bazı kutlamaları yapmak, geleneksel kılıç kaldırmamızı gerçekleştirmek, daha da önemlisi yiğit kardeşimizi, şehidimizi anmak için herkesi tören bitiminde stadyumun ortasına bekliyorum.” 30 Ağustos’ta resmi tören bitince Teğmen Eroğlu, arkadaşlarını topladı. Kılıçlar çatıldı ve ant içildi. Kara Kuvvetleri Komutanlığı Yüksek Disiplin Kurulu, teğmenlere hizmete engel davranışta bulunmak iddiasıyla en ağır yaptırım olan TSK’dan ayırma cezası verdi. ‘Duyum aldılar, önlem almadılar’ Teğmenlerin üç komutanı da Milli Savunma Bakanlığı Yüksek Disiplin Kurulu kararıyla aynı gün ihraç edildi. Karardan: “Görevlerine yeni katılan Topsakal ve Türkoğlu’nun uzun zamana yayılı oluşmuş bir disiplinsizlik ortamının hasılasını topladıkları söylenebilir ise de bir komutanın disiplinsizlikten şüphelendiğinde gerekli ve makul önlemleri almasıyla ya da konuyu yetkili makamlara havale etmesiyle bu sorumluluktan kurtulmuş olacağı…” Üç komutana yönelik iddialar şöyle sıralanıyor: Albay Topsakal. -Törende veya sonrasında böylesi bir teşebbüsün olabileceğine dair duyum alıp konunun önemini kavrayamamak ve önlem almamak. -Tören sonrasındaki faaliyetlere ilişkin gerekli planlama, takip ve kontrolü yapmamak. -Bu safhayı Türkoğlu’nun inisiyatifine bırakmak. -Okul komutanına rapor etmemek. -Okul komutanı ve rektörün böylesi bir niyetten haberdar olup tedbir alabilmesinin önüne geçmek. -Disiplinsizliği önleme, bastırma veya konuyu yetkili makamlara sunma görevini yerine getirmemek. Yarbay Türkoğlu. -Andın okunmayacağına ilişkin emir vermek dışında emrin icrası ve başarılmasına yönelik gerekli tedbirleri almamak. -Böylesi bir disiplinsizliğin olabileceğine dair duyumlar alıp konunun önemini kavrayamamak ve önlem almamak. -Tören sonrası faaliyetlerde tüm hususları plansız ve emirsiz şekilde ortada bırakmak. -Harbiyeliyi en iyi tanıyan ve en yakın amirleri olan takım komutanlarının mezunların sevk ve idaresine yönelik görevlendirmelerini kesin bir emre bağlamayarak, zafiyete sebep olmak. Yarbay Ertürk. -Teğmen Ebru Eroğlu tarafından kendisine iletilen ant okuma talebini tabur komutanına rapor ettiği halde iki kez ısrarlı talepte bulunan bu Harbiyelinin faaliyetlerine yakınen nezaret etmemek. -Teğmen Eroğlu tarafından yapılan ikinci ant okuma talebini tabur komutanına iletmemek. -Teğmen Eroğlu’nun disiplinsizliğe önayak olmasının engellenmesi yönünde fikri ya da eylemsel takipte bulunmamak. -Tören sonrası Harbiyelilerin eylemlerine engel olmamak. Kararda, üç komutan için şöyle deniliyor: “Astlarının disiplinsizlik işlemek niyetini bildiği ancak bu disiplinsizlikleri önlemek için gerekli ve makul önlemleri almadığı, görevin gerektirdiği sorumluluğu üstlenmekten imtina ettiği, astlarının ve emri altındakilerin denetim, kontrol ve gözetiminde ihmal gösterdiği, astlarının devletin ve TSK’nın itibarına zarar veren tutum ve davranışları ile ağır disiplinsizliklerinden bireysel ve eşdeğer derecede sorumlu olması nedeniyle eylemlerinin bir bütün halinde hizmete engel davranışta bulunmak ve disiplinsizliğine vücut verdiğinden…” Üç komutan TSK Disiplin Kanunu’nun 20. maddesinin 1-c bendinde yer alan hizmete engel davranışta bulunmak iddiasıyla TSK’dan ihraç edildi. Eski bakanın hastanesi, kayyum gelmese satılacaktı Yenidoğan Çetesi’nin iki numarası İlker Gönen, tutuklu olduğu cezaevinde bileklerini keserek intihar etti. Bu intihar Bakırköy 22. Ağır Ceza Mahkemesi’ndeki yargılamayı yeniden hatırlattı. MASAK raporu doğrultusunda 27 Kasım 2024’te 23 sanıkla 3 şirketin malvarlıklarına el konmuş, 13 hastane ve 3 şirkete kayyum atanmıştı. O hastanelerden biri eski Sağlık Bakanı Mehmet Müezzinoğlu’nun ortağı olduğu, Akabe Sağlık Tesisleri Sanayi ve Ticaret Anonim Şirketi’ne ait Özel Avcılar Hospital’di. Müezzinoğlu, skandal patladığında “Vicdanım rahat” diyerek, şöyle konuşmuştu: “Kamuoyuna yansıyan dışında bilgim yok. Çalışma arkadaşlarım işlerini iyi yapan kişilerdir. Vicdani anlamda rahatım.” Duruşmaya üç gün kala Ancak Müezzinoğlu ve ortaklarının, hastane binasını ve bütün ekipmanları satmak için kayyum atanmadan hemen önce harekete geçtiğini öğrendim. Ticaret Sicil Gazetesi’nde yayınlanan ilana göre şirket, Yenidoğan Davası’nın ilk duruşmasına üç gün kala, 15 Kasım 2024’de toplanarak, 17 Aralık’ta olağanüstü genel yapmak üzere karar aldı. İlanda yer verilen gündemin üçüncü maddesinde, “ruhsatı iptal edilen Özel Avcılar Hospital binasının satılması, kiralanması ya da yeniden hastane olarak faaliyete geçmesinin müzakere edilmesi” var. İlanda şunlar yazıyor: “Hastane olarak kullanılan taşınmazın SPK lisanslı değerleme şirketi tarafından belirlenen bedel üzerinden satılması, bir bütün olarak ya da parça parça kiralanması veya yeniden hastane olarak faaliyete geçmesinin müzakere edilmesi ve karara bağlanması için yönetim kuruluna geniş anlamda yetki verilmesi.” Beşinci maddede, bütün taşınmazlar ve ekipmanların satılması, kiralanması ya da gelir getirici amaçla kullanılması için müzakere kararı alındı. Karar şöyle: “Şirketin sahip olduğu fikri ve sınai haklar ve sair hakların satılması ile araç-gereç, tıbbi cihaz, ekipman, mobilya, tıbbi malzeme ve ilaç vb. tüm menkul malların bir bütün veyahut parça parça satılması, kiralanması, başka gelir getirici amaçla kullanılması hususunda yönetim kuruluna geniş anlamda yetki verilmesi.” Yedinci maddede “yönetim kuruluna ortaklardan, gerçek veya tüzel kişilerden ya da bankalardan ihtiyaç oranında 100.000.000 TL’ye kadar borç ya da kredi alınması konusunun müzakere edilerek yetki verilmesi” de kabul edildi. İlan 26 Kasım 2024’te Ticaret Sicil Gazetesi’nde yayınlandı. Bir gün sonra aralarında Özel Avcılar Hospital’in de olduğu 13 hastaneye kayyum atandı. Müezzinoğlu: Borçları ödemek için Dün bu ilanı sormak için Müezzinoğlu’nu aradım. Müezzinoğlu, şirketin dörtte bir sahibi olduğunu söylüyor. Ruhsat iptal edildikten sonra 500’e yakın çalışanın işlerine son verildiğini, onların alacakları dahil olmak üzere borçları ödemek için olağanüstü genel kurul kararı aldıklarını anlatan Müezzinoğlu, şöyle diyor: “Alacaklılar var. Önceliğimiz borçlu kalmamak. Ruhsatımız iptal edildiğine, bundan sonra sağlık hizmeti yapmayacağımıza göre bu malları değerlendirmeyi genel kurul gündeme aldı.” O aşamada kayyum atandığını belirten Müezzinoğlu, şöyle devam ediyor: “Kayyum şimdi bir yol haritası belirleyecek. O yol haritasına göre bekliyoruz. Alacaklılarımız da bizi bekliyor.” Müezzinoğlu, “Kayyum atanmadan önce malları elden çıkarmak mı istediniz?” şeklindeki soruma “Kayyumun geleceğini bilmem ki. Borcum, harcım, taahhütlerim var” diye yanıt veriyor. Adana’daki deprem kayıpları yüzde 65 nasıl arttı? Dün 6 Şubat’ın yıldönümüydü. Depremin vurduğu 11 şehirde anma etkinlikleri vardı. Adana Valisi Yavuz Selim Köşger, yayınladığı mesajda şöyle dedi: “Yaşanan felakette Adanamızda maalesef 13 bina yıkıldı, 687 vatandaşımız Hakkın rahmetine kavuştu.” Köşger, geçen yılki mesajında ise şunları yazmıştı: “Deprem neticesinde ilimizde 13 binamız yıkılmış, 3.297 binamız ağır hasar alarak kullanılamaz hale gelmiştir. İlimizde 418 vatandaşımız Hakkın rahmetine kavuşmuştur.” Adana, aynı Adana. Vali, aynı vali. Fakat birer yıl arayla ölü sayısı değişiyor. 2024’te 418 olarak açıklanan sayı bu yıl 687’ye çıkıyor. Ne oldu da yüzde 65 oranında arttı? Son bir yıl içerisinde, Adana’da depremde hayatını kaybettiği anlaşılan yeni isimlere ve cesetlere mi ulaşıldı? Köşger’den yanıt bekliyorum. Adana Valisi Yavuz Selim Köşger yazıma sosyal medyadan bir yanıt verdi. Köşger, ""İsmail bey iyi günler. Dün konuşmamda da ifade ettim; Adana'da enkaza dönen on üç binada vefat eden sayısı 418. Ancak civar illerden tedavi için Adana hastanelerine taşınıp Adana'da vefat edenlerle birlikte sayı 687. Bir yıl önceyle çelişen bir beyanım yok. Bilgilerinize…"" dedi.",https://halktv.com.tr/makale/komutanlar-bes-tegmenle-esdeger-sorumlu-sayilmis-912041
İsmail Saymaz,"Bahçeli, Pervin Buldan’ı da aradı",03 Mart 2025 Pazartesi 16:49,"DEM Parti Van Milletvekili ve İmralı heyeti üyesi Pervin Buldan, Halk TV’ye konuştu. Bahçeli’nin rolünü değerlendiren Buldan, şöyle diyor: “Öcalan’ın idamını isteyen, elinde iple dolaşan bir insanın sürece sahip çıkması, ‘Bu sürecin ilerleyebilmesi için elimden geleni yapacağım’ demesi çok önemli. 1 Ekim itibariyle yaşananların Bahçeli şahsında kıymetli olduğunu düşünüyorum. Bunu Öcalan da çok kıymetli buluyor.” Bahçeli’nin kendisini de aradığını ifade eden Buldan, MHP liderinin “Verdiğiniz emekten dolayı teşekkür ediyorum. Metni sizin okumanızdan büyük bir memnuniyet duydum. Elimden geleni yapacağım” dediğini aktarıyor. Buldan, Öcalan’a Umut Hakkı tanınması ve tutukluların tahliye edilmesinin rahatlama yaratacağını söylüyor. Kayyumlar ve HDK soruşturmasının provokasyon olduğunu savunan Buldan, “Öcalan, bu konuda çok öfkeli. Kayyum meselesini provokasyon olarak değerlendiriyor” diye konuşuyor. -- Bugün gelinen noktayı nasıl değerlendiriyorsunuz? Bence çok kıymetli bir dönem. Bu dönemi çok iyi değerlendirmek gerekiyor. Bu çağrı 40 yıllık çatışmalı bir sürecin sona ermesi demek. Bundan sonra çocuklarımızın, gençlerimizin hayallerinin yıkılmayacağı, yaşamlarını yitirmeyeceği bir dönemin kapılarını açtı. O yüzden herkesin sımsıkı sarılması gereken bir süreç ve herkes elinden geleni yapmalı. --Bu aşamaya bu kadar kısa sürede gelineceğini öngörebilmiş miydiniz? Daha önce de teşebbüslerde bulundunuz çünkü. Tabii 2015 ile bu dönemi birbirinden ayırmak lazım. 2015’te çok daha farklı kesimler karşısındaydı. --CHP ve MHP karşısındaydı. Özellikle MHP'yi kastediyorum. Sayın Bahçeli’nin, Öcalan'ın idamını isteyen, elinde iple dolaşan bir insanın sürece sahip çıkması, destek vermesi ve “Sürecin ilerleyebilmesi için elimden geleni yapacağım” demesi çok önemli. Bizi de aradı sayın Bahçeli. --Ne zaman aradı? Açıklamayı yaptığımızın ertesi günü. --Ne dedi? Teşekkür etti. “Verdiğiniz emekten dolayı teşekkür ediyorum. Ayrıca metni sizin okumanızdan büyük bir memnuniyet duydum” dedi. --Ne cevap verdiniz? Teşekkür ettim. Hep birlikte sürecin ilerleyebilmesi için birbirimize katkı sunmamız gerektiğini ifade ettim. Elinden geleni yapacağını söyledi. Sadece beni değil, Sırrı Süreyya Önder’i, Ahmet Türk’ü ve Tuncer Bakırhan’ı aradı. --Devlet Bey’in yaklaşımı karşısında şaşırmışsınız anladığım kadarıyla. Biz şaşkınlığı şimdi değil, 1 Ekim’de yaşadık. O şaşkınlık yeni değil. 1 Ekim’de tokalaşma, 22 Ekim grup toplantısında yaptığı çağrı ve bizim kendisini ziyaretimizde söyledikleri... 1 Ekim itibariyle yaşananların sayın Bahçeli şahsında kıymetli olduğunu düşünüyorum. Sürece bu kadar destek vermesi önemlidir. Bunu Öcalan da çok kıymetli buluyor. --İmralı’da değerlendirmesi olmuş zaten değil mi? Evet, görüşme sırasında, evet. (Öcalan) “Sayın Bahçeli dönüştüyse herkes dönüşür” dedi. --Siz Bahçeli’nin tutumunu nasıl açıklıyorsunuz? Türkiye'nin geleceği açısından artık herkesin şapkasını önüne koyup düşünmesi gereken bir dönem. Ortadoğu'da taşlar yeniden dizayn edilirken, Kürtlerin yıllardır yaşamış olduğu acılar, bedeller... Türk ve Kürtlerin birlikte yaşadığı bir coğrafyada artık buna ihtiyaç vardı. Bence sayın Bahçeli’nin girişimi de biraz bu minvalde. --Bundan sonra ne olmalı? Hızlı adımlar atılmalı. Umut Hakkı başta olmak üzere birçok değişikliğin, reformların, paketlerin hızla çıkması gerekiyor. Cezaevlerinde çok sayıda insan haksız ve hukuksuz şekilde kalıyor. Siyasetçiler başta olmak üzere binlerce insan cezaevlerinde. Toplumu rahatlatmak açısından hızla birkaç adımın atılması gerekiyor. Cezaevleri ve Umut Hakkı… Bunlar insanlar üzerinde büyük etki bırakır, pozitif anlamda söylüyorum. Bunlar yapılırsa tabii ki devamı gelir, farklı şeyler konuşulur. --Dağdakilerin durumu? Onlar da tabii... Ama entegre etme meselesi bir iki ay içerisinde olacak bir şey değil. Zamanla bunların konuşulup tartışılması gerektiğini söylüyoruz. Olmazsa olmaz diye bakıyoruz. O insanların bir yerde konumlanması, bir yerlere gitmesi gerekiyor. Bununla ilgili hazırlıkların yapılması lazım. --Kayyum meselesi… Açıklamanızdan bir gün önce Kağızman’a kayyum atanmıştı. Evet, bunlar provokasyondur aslında. Bunlara iktidarın dikkat etmesi lazım. Öcalan, bu konuda çok öfkeli. Kayyum meselesini provokasyon olarak değerlendiriyor. İktidarın bu konuda daha duyarlı olması gerektiğini söylüyor, Öcalan. Biz de öyle düşünüyoruz. --Bir yandan da HDK soruşturması var. 30 insan tutuklandı. Bunlar bence süreci sabote etmeye çalışan kesimlerin girişimleri. O yüzden önüne geçmek lazım. Hem soruşturmalar hem tutuklamalar hem kayyumlar...Bunlar sürece zarar verir. Bir an önce bu yanlıştan dönülmesi gerekiyor. --PKK’nın yanıtını nasıl yorumladınız? Bu da kıymetli bir cevap bence. Başından beri onlar Öcalan'ın yanında duracaklarını ifade ediyorlardı. Ama Öcalan'ın koşullarının değişmesi gerektiğini de ifade ediyorlar. Bu adımlar atılırsa pürüz yaşanacağını düşünmüyorum. --Kilit nokta Suriye değil mi? Suriye tabii önemli. Başından beri önemliydi. Şimdi de önemli. Bununla ilgili henüz netleşen şeyler yok açıkçası. Türkiye, nasıl bir tavır tutunur bilmiyoruz ama Ortadoğu'da Kürtlerin geleceğinin ve Kürtlerle birlikte hareket etmenin önemli olduğunu düşünüyorum. Suriye, bunların başında. Kürtlere sahip çıkmak lazım Suriye'de. Asla Kürtleri yalnız bırakmamak lazım. Türkiye, Kürtlerle birlikte hareket ederse kazanır. Kaybeden Türkiye olmaz. --Önümüzdeki hafta AK Parti ile Dem Parti heyeti görüşecek diye biliyorum. Ne bekleniyor bu görüşmeden? Şu an tarih vermeyeyim ama evet birkaç görüşme yapacağız. Hem iktidarla hem muhalefet partileriyle görüşmemiz olacak ama henüz netleşen bir şey yok. --Sırrı Süreyya Önder, Öcalan’a atfen bir not okudu. Bu not neden metinde yer almadı? Öcalan, bunu şifahen söyledi. O, metne yazılmamıştı. Daha sonra devlet yetkilileriyle yaptıkları görüşmede bunda karar kılınmış. Ama dışarıya çıkıp yetiştirmek bir zaman alacağı için şifahen okundu. Orada bir sıkıntı yok aslında. Üzerinde mutabakat sağlanmış bir paragraf. --Önder’in aktardığı cümleden ne anlamalıyız? Hızla adımların atılması gerekiyor. Yasal ve hukuki düzenlemelerin bu işin ilerlemesi için olmazsa olmaz bir şey olarak görülmesi gerekiyor. O cümleden bu anlaşılıyor.",https://halktv.com.tr/makale/bahceli-pervin-buldani-da-aradi-918716
İsmail Saymaz,Öcalan’ın İmralı videosu yayınlanır mı?,28 Şubat 2025 Cuma 09:31,"Ahmet Türk’ün ömrü ve takati bir barış sürecine daha yeter mi, emin değilim. Dün Taksim Elite World Oteli’nde Öcalan’ın açıklamasının Kürtçesi metnini okurken, iki aydır tedavi gördüğü hastalıktan ötürü acı çektiği belliydi. Dört ay önce Türk’ün yönettiği Mardin Büyükşehir Belediyesi’ne kayyum atayan iktidar şimdi bu “Köklü bir aileye mensup Kürt ağasının” da çabalarıyla PKK’nın silah bırakıp kendisini feshetmesini kutluyor. Öcalan metni okurken video çekildi Bahçeli’nin geçen yıl 1 Ekim’de TBMM’nin açıldığı gün DEM Parti sıralarına giderek elini uzatmasıyla başlayan süreç meyvesini verdi. İmralı heyeti, Öcalan ile üçüncü ve son görüşmesini dün gerçekleştirdi. Heyet Öcalan’ın arzusu üzerine yedi kişiye çıkarılmıştı. Sırrı Süreyya Önder ve Pervin Buldan’ın yanı sıra Ahmet Türk, DEM Parti eşbaşkanı Tuncer Bakırkan ve Tülay Hatimoğulları, İstanbul Milletvekili Cengiz Çiçek ve Öcalan’ın avukatı Faik Özgür Erol da heyette katıldı. Görüşmede Öcalan’ın koğuş arkadaşları Hamili Yıldırım, Ömer Hayri Konar ve Veysi Aktaş hazır bulundu. Ziyaret üç saat sürdü. Görüşmede çekilen bir görüntü İmralı heyetinin açıklamasında paylaşıldı. Öğrendiğim kadarıyla bu fotoğraf videodan alınmış. Öcalan, yanına heyeti ve koğuş arkadaşlarını alarak, kendisinin yazdığı metni okurken bir devlet görevlisi video çekiyor. Görüntüler heyete verilmiyor. Yalnızca bir kare paylaşılıyor. Bu en son 2015’te görüntülenen Öcalan’ın son fotoğrafı… Öcalan’ın videosu gelecek günlerde yayınlanır mı, bilemeyiz. Ancak “izlemesi gerekenlerin izleyeceği” muhakkak. Halk TV ile CNN Türk yan yana Açıklamanın yapıldığı salon bir saat öncesinden doldu. DEM Partili eski-yeni milletvekilleri, belediye başkanları ve gazeteciler biraradaydı. Belki de yıllar sonra ilk kez tüm kanallar aynı toplantıdan canlı yayın yaptı. Halk TV ile CNN Türk ve A Haber kameraları yan yanaydı. Irak’ın Kürdistan Bölgesel Yönetimi’ne ait televizyon kanalları da toplantıyı canlı yayınladı. O fotoğrafın önünde Öcalan, açıklamayı kendi el yazısıyla ve Türkçe olarak kaleme aldı. Metin Kürtçe, Arapça ve İngilizce’ye çevrildi. Türk, açıklamanın Kürtçesini, Buldan ise Türkçesini okudu. Heyet ‘Barış ve Demokratik Toplum Çağrısı-Abdullah Öcalan’ yazısının bulunduğu bir ekranın önünde oturdu. İmralı’da çekilen son fotoğraf ekrana getirildi. Üç kritik mesajı Açıklamada üç kritik mesaj öne çıkıyor. PKK ömrünü tamamladı: Öcalan, 1990’larda reel sosyalizmin çöküşü, Türkiye’de kimlik inkarının çözülüşü ve ifade özgürlüğünde sağlanan gelişmelerden ötürü PKK’nın anlam yoksunluğu yaşadığını ifade ediyor. Terörün gerekçelerinin ortadan kalktığını söylüyor. “Dolayısıyla (PKK) ömrünü benzerleri gibi tamamlamış ve feshini gerekli kılmıştır” diyor. Ayrılık talebinden vazgeçti: Öcalan, Türklerin ve Kürtlerin bin yıldır kurduğu ittifakın parçalanmak istendiğini savunarak, “Günümüzde çok kırılgan hâl alan tarihsel ilişkiyi, kardeşlik ruhu içinde yeniden düzenlemek esas görevdir” diyor. Öcalan, ‘dört parçada bağımsız sosyalist Kürdistan’ ve ayrılık talebinden vazgeçiyor. Ayrı ulus devlet, federasyon, idari özerklik ve kültüralist (Dünyada olup bitenleri kültürel farklar üzerinden okumak) taleplerin “tarihi toplum sözleşmesine cevap olamadığını” kaydediyor. Bu önerileri “aşırı milliyetçi savruluşun zorunlu sonucu” diye mahkum ediyor. Tek yol demokrasi: Öcalan, yöntem olarak illegal örgütlenmeyi, araç olarak silahlı şiddeti ve talep olarak ayrılıkçılığı terk ettiğini kaydederken, demokratik mücadeleyi tek yol olarak öneriyor. “Sistem arayışları ve gerçekleştirmeler için demokrasi dışı bir yol yoktur. Olamaz. Demokratik uzlaşma temel yöntemdir” diyor. Bahçeli’ye özel vurgu Öcalan, PKK’ya silahını bırakma ve kendisini feshetme çağrısı yaparak, şöyle diyor: “Sayın Devlet Bahçeli'nin yaptığı çağrı, Sayın Cumhurbaşkanın ortaya koyduğu iradeyle diğer siyasi partilerin malum çağrıya dönük olumlu yaklaşımlarıyla oluşan bu iklimde silah bırakma çağrısında bulunuyor ve bu çağrının tarihi sorumluluğunu üstleniyorum. Varlığı zorla sona erdirilmemiş her çağdaş cemiyet ve partinin gönüllü olarak yapacağı gibi devlet ve toplumla bütünleşme için kongrenizi toplayın ve karar alın; tüm gruplar silah bırakmalı ve PKK kendini feshetmelidir.” Önder’in aktardığı kritik not Açıklamalar okunduktan sonra Önder, Öcalan’a ait olduğunu söylediği bir notu paylaştı. Öcalan, notunda şunları söylüyor: “Şüphesiz pratikte silahların bırakılması ve PKK’nın kendini feshi, demokratik siyaset ve hukuki boyutun tanınmasını gerektirir.” DEM Partili Temel: Taleplere bağlı Bu ifade metinde yer almış olsaydı belki üzerinde durulmazdı. Ayrıca dile getirilince dikkatimi çekti. DEM Parti Eş Genel Başkan Yardımcısı Tayip Temel’e “Öcalan, ‘demokratik siyaset ve hukuki boyutun tanınması’ derken ne kastediyor?” diye sordum. Temel, çağrının şartlarla bağlı olduğu anlamına geldiğini ifade etti. “Silah bıraktım, öykü bitti demek değil” diye konuştu ve yasal düzenlemelere ihtiyaç duyulduğunu savundu. Bu çerçevede üç şarttan söz etti, Temel. Kürtlere kültürel - siyasal güvence:Kürtlerin kültürel, sosyal ve siyasal haklarının yasalarla garanti altına alınması. Yerel yönetimlerde ve demokratik siyasette kayyum ve baskıcı uygulamalara son verilmesi. İnfaz indirimi: Öcalan başta olmak üzere cezaevindeki PKK’lılar ve siyasi tutuklularla ilgili infaz indirimi. Dağdakiler: Silahların susmasını ve tümden devreden çıkarılmasını sağlayacak yasal çerçevenin oluşturulması. Temel, çağrının muhatabının ağırlıklı PKK olduğunu, örgütün Suriye’deki ayağı olan PYD ve YPG ile ilgili özel bir vurgu yapılmadığını ancak onları da etkileyecek yönlerinin bulunduğunu belirtiyor. Ancak görüştüğüm güvenlik kaynakları “Bizi açıklama bağlar” diyor; hiçbir pazarlık yapılmadığını ve bir vaatte bulunulmadığını söylüyor. PKK, 26 yıl önce kendini feshetmişti PKK’nın Öcalan’ın çağrısına uyarak, silah bırakma ve kendini feshetme yönünde bir süreç başlatması bekleniyor. Ancak süreç tamama erer mi, uzar mı, kesintiye uğrar mı; yaşayarak göreceğiz. PKK, Öcalan yakalandıktan sonra 1999’da silahları bıraktığını açıklamış ve 2002’de kendisini feshederek, KADEK adını almıştı. Örgüt 2005 yılında yeniden PKK adına döndü ve terör eylemlerine devam etti. Bu bakımdan temkinli olmak gerekir. Suriye’de mi uzlaşıldı? Diğer taraftan, Öcalan’ın hangi uzlaşma temelinde örgüte silah bırakma ve fesih çağrısı yaptığını bilmiyoruz. Yaygın kabul, ABD’nin teklifi ve Irak Kürdistan Bölgesel Yönetimi’nin de katılımıyla Suriye’de bir formülde uzlaşılmış olunabileceği yönünde. Suriye’de yönetimi ele geçiren HTŞ, nasıl ki bugün terör örgütü kabul edilmiyorsa, gelecekte ülkenin kuzeyinde bir PYD otonomisiyle karşılaşabiliriz. PYD, HTŞ’ye benzer bir evrime zorlanabilir. Bu yabana atılacak bir ihtimal değil. İktidarın DEM’lenme ihtiyacı PKK’nın silah bırakması ve kendisini feshetmesi tarihi önemde bir gelişme. Türkiye, 41 yıldır ayağında prangaya dönüşen, 50 bin insanını yitirdiği, kaynaklarını eriten bu terör belasından kurtulabilir. Kürt sonununu çözerek, hem devletle aidiyet ilişkileri sarsılan Kürt vatandaşları kazanabilir hem de örnek bir demokrasi ve hukuk devleti inşa edebilir. Bu ihtimal iktidarın ‘çözüm’ arayışından ne umduğuna bağlı elbette. Cumhur İttifakı, DEM Parti ve öncüllerinin 2017’deki referandumdan bu yana CHP ile hareket etmesi ve muhalefette konumlanmasından ötürü iktidarını kaybedeceğini görüyor. Öcalan üzerinden DEM Parti’yi tarafsız alana çekmek istiyor. Erdoğan’a cumhurbaşkanı adaylığı imkanı sağlayacak oylamada veya anayasa değişikliğinde DEM Parti’nin oylarını alabileceğini umuyor olabilir. Yalnızca Apo konuşsun, herkes sussun Cumhur’un, iktidarını risk altında gördüğü için DEM Parti’ye el uzattığı gerçeği bu partinin tabanında da görüldüğü için müthiş bir güvensizlik var. Nasıl olmasın? Geçen hafta, elleri hiç silah uzanmamış siyasetçiler, gazeteciler ve aktivistler Halkların Demokratik Kongresi adlı yasal yapılanmaya yönelik operasyonda tutuklandı. Önceki gün Kağızman Belediyesi’ne kayyum atandı. Dün sabah CHP’li Beykoz Belediye Başkanı Alaattin Köseler, sabah 4’te evi basılarak, gözaltına alındı. Öğle saatlerinde gazeteci Nevşin Mengü’nün PYD’li Salih Müslüm ile söyleşi nedeniyle terör örgütü propagandasından 15 ay hapis cezası aldığı ortaya çıktı. CHP’li belediye başkanları, gazeteciler, hatta bir astrolog hala cezaevinde… İmamoğlu’na her gün soruşturma açılıyor. Yalnızca Öcalan’ın, o da iktidarın işine geldiği için konuşabildiği, muhaliflerin PKK’lı ya da terörist diye suçlanarak baskı altına alındığı, soruşturulduğu, yargılandığı ve tutuklandığı bir ülke, demokratikleşmeden, hukuk devletine geri dönmeden Kürt sorununu çözemez.",https://halktv.com.tr/makale/ocalanin-imrali-videosu-yayinlanir-mi-917790
İsmail Saymaz,AK Parti’nin Güneş Moteli,24 Şubat 2025 Pazartesi 09:44,"AK Parti kongresinde iki mesaj verildi. İlki, parti içine yönelik… 2023’te genel, 2024’te yerel seçimlerde AK Parti’nin tercihlerinde tayin edici rol oynayan Teşkilat Başkanı Erkan Kandemir, Genel Sekreter Fatih Şahin, Medya ve Tanıtım Başkanı Hamza Dağ, bu sefer MYK’ya alınmadı. AK Parti’nin İstanbul, Ankara ve İzmir gençlik kollarında yetişen bu üç yakın arkadaş, 31 Mart’tan sonra teşkilat içinde çok eleştirildiler. En ağır fatura Kandemir’e kesildi. Zaten Kandemir’in gözden düştüğü ve ‘aile’ tarafından başarısız bulunduğu dile getiriliyordu. Kandemir’in yerine Yalova Milletvekili Ahmet Büyükgümüş, Şahin’in yerine İzmir Milletvekili Eyyüp Kadir İnan geldi. Büyükgümüş’ün Bilal Erdoğan’a yakın olduğu ileri sürülüyor. İkinci mesaj, parti dışına… Kongrede üç milletvekili AK Parti’ye katıldı. CHP listelerinden seçilen Gelecek Partisi Antalya Milletvekili Milletvekili Serap Yazıcı Özbudun ile İyi Parti’den ayrılan İstanbul ve Konya milletvekilleri Salim Ensarioğlu ve Ünal Karaman’a rozet takıldı. Özbudun’un AK Parti’ye katılması herkesi şaşırttı. Çünkü Özbudun, milletvekili olmazdan önce Gelecek lideri Ahmet Davutoğlu’nun kurduğu Bilim ve Sanat Vakfı’na bağlı Şehir Üniversitesi’nde öğretim üyesiydi. Üniversite sırf Davutoğlu’na yakın olduğu için kapatılmıştı. Davutoğlu, vefa gösterdiği Özbudun’u dokuz milletvekiliyle birlikte TBMM’ye taşıdı. Özbudun, Erdoğan’ı kıyasıya eleştiren bir siyasetçiydi. Örneğin, şöyle demişti: “Vesayet kurumlarının ortadan kaldırıldığı gerçek bir demokrasi için yeni anayasa vaadinde bulunan bu aktörler acaba cumhurbaşkanlığı hükümet sisteminden vazgeçmeye, parlamenter hükümet sistemine geçmeye hazırlar mı? Eğer hazırlarsa biz kendilerine destek verebiliriz. Hukuksuzluğu, ekonomik krizi ve yoksulluğu tartıştırmamak için yaratılmış yapay bir tartışma.” Bu sözlerin üzerinden yedi ay geçti. Acaba ne oldu? Erdoğan, baş başa görüştüğü Özbudun’a parlamenter hükümet sistemine geçme vaadinde mi bulundu? Bu yedi ayda hukuksuzluk, kriz ve yoksulluk son mu buldu? Özbudun’a tükürdüğünü yalatan nedir? İyi Parti’den transfer edilen Dursun Ataş, İdris Nebi Hatipoğlu, Kürşad Zorlu, Seyithan İzsiz ve Ünal Karaman ile Gelecek Partisi’nden Nedim Yamalı ve Serap Yazıcı Özbudun, kongrede AK Parti’nin MKYK’sına girdi. Zorlu ise MYK’ya alındı ve Türk Dünyasından Sorumlu Genel Başkan Yardımcısı oldu. Erdoğan’ın yedi milletvekilini MKYK’ya alması siyasi hayatta ‘Güneş Motel’i hatırlatıyor. Olay şuydu: 1977 seçiminde birinci çıkan ancak tek başına hükümet kurma sayısına kavuşamayan CHP lideri Bülent Ecevit, Süleyman Demirel hükümetini devirmek için “Kumar borcu olmayan 11 milletvekili aradığını” açıklamıştı. Adalet Partisi’nden 11 milletvekili, Ecevit’in kuracağı hükümete destek karşılığında bakanlık koltuğuna oturmuştu. Bu pazarlık İstanbul Florya’daki Güneş Motel’de yapılmıştı. Erdoğan, parlamenter sistemi karalamak için sık sık hatırlattığı ‘Güneş Motel’i bugünlerde AK Parti Genel Merkezi’nde kurdu. Nitekim Gelecek Partisi, kongreye yapılan daveti reddederken, bu örneği hatırlatarak, şöyle dedi: “Güneş Motelvari taktiklerle bazı milletvekillerimizi AK Parti kongresinin şov malzemesi olarak kullanmak üzere transfer çabalarına girişmişlerdir.” AK Parti’nin transfer ettiği milletvekillerini MKYK’ya almasını, 360 eli bulma çabası olarak yorumlayabiliriz. Anayasa’ya göre Erdoğan’ın bir kez daha cumhurbaşkanı adayı olabilmesi için TBMM’nin erken seçim kararı alması gerekiyor. Bu da 360 milletvekili ile mümkün. Cumhur İttifakı’nın, altın kaçakçılığı suçlamasıyla MHP’den ihraç edilen üç milletvekili dahil, 327 oyu bulunuyor. Geriye 33 el kalıyor. Erdoğan, adaylığını şansa, tesadüfe ve partiler arası pazarlıklara bırakmak istemiyor. Ele güne muhtaç olmadan 360’ı bulmayı amaçlıyor. Bugünden 33 eli bulmak zor görünebilir. Ancak şöyle düşünün: Bugüne dek yedisi İyi Parti’den, dokuz milletvekili AK Parti'ye geçiş yaptı. Üçü CHP’den seçilmişti. Şu an DEVA-Gelecek ve Saadet’in 30, İyi Parti’nin 28 milletvekili var. Bağımsızları sayısı 10’u geçiyor. Seçim vakti yaklaştıkça, bir dahaki dönem aday gösterilmeyeceğini düşünen kimi CHP’liler bile AK Parti’ye geçerse şaşırmam. Demem o ki… AK Parti’nin ‘Güneş Motel’i sezonu açıldı. 360 elin bulunacağı güne kadar katılımların süreceği anlaşılıyor. Yeni transferlere MKYK ve MYK üyelikleri dağıtılarak, sıradakilere “Kapımız herkese açık. Geçmişte ne söylediğinizin önemi yok” mesajı veriliyor. Katılanlara gelecek dönemde milletvekilliği, bakanlık koltuğu, komisyon başkanlığı ve yakınlarına iş ve kadro verilecektir. Hazır olun. Pespaye bir siyasi rüşvet döneminin perdesi aralanıyor.",https://halktv.com.tr/makale/ak-partinin-gunes-moteli-916725
İsmail Saymaz,414 sayfada Sinan Ateş’in neden öldürüldüğü yok,19 Aralık 2024 Perşembe 06:52,"Eski Ülkü Ocakları Genel Başkanı Sinan Ateş’in öldürülmesine ilişkin gerekçeli karar son duruşmadan 76 gün sonra açıklanabildi. Sinan Ateş iddianamesini yazarken savcılığı endişelendiren her ne varsa davaya bakan Ankara 32. Ağır Ceza Mahkemesi heyetini de etkilemiş olmalı ki sağır sultanın duyduğu iki kritik bilgiye gerekçeli kararda yer verilmedi. Bir: Ateş’in eski Ülkü Ocakları Genel Başkanı olduğu belirtilmiyor. Ateş’in “Hacettepe Üniversitesi Tarih bölümünde akademisyen olduğu” anlatılıyor. Sanırsınız tez kavgasında öldürüldü. İki: Ateş’in neden öldürüldüğü açıklanmıyor. Mahkeme gerekçeyi tespit edememiş olabilir mi? Hayır. Öyle olsaydı “Nedeni belirlenemeyen” diye ifade edilirdi. Mahkeme Ateş’in siyasi cinayete kurban gittiğini biliyor fakat MHP’yi karşısına almamak için kararına yazmıyor. Bu tasarrufun Adalet Bakanlığı’ndan gelen bir talimatla olmuş olabileceği ihtimalini dışlamıyorum. 414 sayfalık bir karar var. Gel gör ki Ateş’in eski Ülkü Ocakları Genel Başkanı olduğu ve suikastin siyasi nedenlerle gerçekleştirildiği yazılmıyor. Tek eksiklik bu da değil üstelik. Sekiz ay önceden tasarlandı Kararda, suikasti Ülkü Ocakları Genel Merkez yöneticisi Tolgahan Demirbaş ve Doğukan Çep’in birlikte tasarladığı öne sürülüyor. Kararda şöyle deniyor: “Çep ve Demirbaş’ın suç tarihinden 8 ay öncesinden itibaren, maktule karşı işlenen suçun icra hareketlerinin ne zaman, nerede, nasıl, kimlerle, hangi araçlarla gerçekleştireceklerini, olayın öncesinde, olay sırasında ve sonrasında neler yapılacağını detaylı olarak planlayarak suçu önceden tasarladıkları…” Sekiz ay vurgusu şu bakımdan önemli: Tarih olarak, eski Mersin Ülkü Ocakları Başkanı Çağrı Ünel’e yapılan 15 Mart 2022’deki saldırı esas alınıyor. Bu olayda Ünel, Ateş’i savunduğu için hedefe konmuştu. Sokakta kendisine saldıran ülkücülerden Emrullah Kaplan’ı öldürmüştü. Ancak mahkeme, Ünel saldırısını milat saydığını açıkça ifade edemiyor. Dolayısıyla Demirbaş ve Çep’in neden sekiz ay boyunca Ateş’i öldürmek için plan yaptıkları havada kalıyor. İki azmettirici neden suikast için çabaladı? Mahkeme yanıt vermeye korkuyor. Demirbaş’ın takip faaliyetleri Demirbaş’ın “Ateş’in nerede oturduğu, ofisinin neresi olduğu, kimlerle gününü nasıl geçirdiği, nerede, nasıl yaşadığı gibi konularda detaylı araştırma yaptığı; kişisel, ailevi ve mesleki yaşantısı konusunda bilgi topladığı” belirtiliyor. Bu, doğru. Şu eylemler sıralanıyor: -Ateş’in uçuş bilgisini eski Çubuk Ülkü Ocağı Başkanı Gürsel Horat’tan aldı. Horat, “Sinan silahla geliyordu limana” diye mesaj attı. Demirbaş, “Ona göre yapacağız planı” dedi. -Demirbaş, Ülkü Ocakları Başkan Yardımcısı Burak Kılıç’tan Ateş’in evini araştırmasını istedi. Kılıç, fotoğraf ve video gönderdi. -Cinayet Büro Amiri Mustafa Ensar Aykal, Ateş’in numarasını, Avukatı Ali Yücel’in plakasını sorguladı. Yücel’in adresini verdi. Demirbaş, “Onun ipini çekmişler” diye yazdı. -Demirbaş, Ankara Ülkü Ocakları Başkan Yardımcısı Suat Yılmazzobu’dan Ayşe Ateş’in adresini aldı. -Ülkü Ocakları Genel Başkanı’nın Özel Kalemi Emre Yüksel, Demirbaş’tan Ali Yücel’in plakasını sorgulatmasını istedi. Aykal’a sorgulatıp Yüksel’e gönderdi. -Demirbaş, eski MİT’çi Çağlar Zorlu’dan Ateş’in anlık konum bilgilerini istedi. -Demirbaş, suikastten yarım saat önce tetikçi Eray Özyağci’yi alacağı konumu, beklediği benzinliğin fotoğrafını Yüksel’e gönderdi. Bir dakika sonra aynı konum tetikçiyi taşıyan kurye Vedat Balkaya tarafından Google’da arandı. -Demirbaş, suikast sonrası motosikletle gelen Eray Özyağci’yi alıp Gölbaşı’na götürdü. Tetikçiyi bırakıp Ankara’ya döndü, Yüksel’le görüştü. Sonra çiftlikte tetikçiyle buluştu. -Yüksel, aracıyla Demirbaş ve Özyağci’yi alıp İstanbul’a yola çıktı. Özyağci’yi bırakıp ertesi gün döndüler. Yıldırım’ın adı karartıldı Bu olaylar listelenirken, Demirbaş’in hangi amaçla davrandığı karartılıyor. Tatile çıkmak için bile Ülkü Ocakları Genel Başkanı Ahmet Yiğit Yıldırım’dan izin alan Demirbaş, suikasti tasarlayan kişi olamaz. Böyle özgür bir iradesi yok. Demirbaş’ın Ateş’in anlık konumu dahil topladığı tüm bilgileri Yıldırım’a ilettiği biliniyor. Yıldırım, kasten öldürmeden şüpheli olmasına rağmen adı karara konmadı. Asıl azmettiriciye dokunulmuyor Gerekçeli kararda, Çep’in İstanbul’da ikamet ettiği belirtilerek, “Ankara’dan yaşayan Ateş’in nerede bulunabileceğine dair bilgileri Demirbaş’tan temin ettiği” belirtiliyor. Çep ile Demirbaş’ın tanıştıklarına, görüştüklerine ve aralarında temas olduğuna dair kanıt yok. O halde Çep, bu ilgilere nasıl ulaşmış olabilir? Bana göre Çep ile Demirbaş arasında köprü eleman var. Bu eleman, İstanbul’da kaçak şekilde yaşayan ve cep telefonu kullanmayan Çep’e suikast ihalesini veren kişi olabilir. Çep’in avukatı Serdar Öktem’in köprü eleman olabileceği ihtimali üzerinde duruluyordu. Öktem, telefonunun şifresini vermediği için yazışmalara ulaşılamadı. Ateş’i cezalandırmak isteyen siyasi ayakla bu ihaleyi alan Çep liderliğindeki kriminal ayağı buluşturan kimse, asıl azmettiriciye en yakın mesafede olduğuna şüphe yok. Asıl azmettirici, Demirbaş’a istihbarat toplamasını emreden, Çep’e suikast ihalesini verdirendir. Bugün itibariyle ona dokunulabilmiş değil. Ek soruşturma davaya dönüşürse… Bu gerekçeli kararın suikastin neden işlendiğini açıklamaması, siyasi baskı altında yazıldığını kanıtlıyor. Ankara Cumhuriyet Başsavcılığı’nın elindeki, şüphelileri arasında Ahmet Yiğit Yıldırım’ın da olduğu soruşturma davaya dönüştüğü gün asıl azmettiricilerin yakasına yapışabiliriz. Bu da ancak ya siyasi bir kararla veya bir iktidar değişikliğiyle mümkün olabilir. Colani, Kalın’a ‘Arabayı ben kullanayım’ demiş Türkiye, başta HTŞ olmak üzere ve PYD de dahil, Suriye’deki bütün taraflarla görüşmeli. İsrail, toprak işgaline başlamışken… ABD, PYD eliyle askeri varlığını korurken… Rusya, askeri üslerini elinde tutmaya çabalarken… AB, Suriye’ye özel temsilci göndermişken… İngiltere, Fransa, Almanya ve İtalya büyükelçilik açarken… Türkiye’nin sahada olmaması, komşusunda olan bitene kayıtsız kalması beklenemezdi. Bu görev MİT eliyle gerçekleştiriliyor. MİT Başkanı İbrahim Kalın’ın HTŞ lideri Colani ile görüşmesini gerekli görüyorum. Ancak Kalın’ın Colani’nin sürdüğü araçla Şam'da gezerken ve Emevi Camisi’nde namaz kılarken görüntü vermesini eleştiriyorum. Uluslararası metinlere, ulusal yasalara ve mahkeme kararlarına göre terör örgütü sayılan HTŞ’nin bu vasfı değişmeden verilecek fotoğraf, örgütün garantörlüğüyle suçlanma riskini ve yükünü Türkiye’nin kucağına bırakabilir. HTŞ, dini esaslara dayalı baskıcı bir idare kurabilir. İktidarını kaybettiği takdirde kıyıcı ve kanlı yöntemlere başvurabilir. Böyle bir örgüt Türkiye’ye zimmetlenemez. ‘Bizim için terörist de ABD için değil mi?’ Güvenlik kaynakları benim eleştirilerimi dikkatle takip ediyor. HTŞ ile kurulan temasa ilişkin şöyle diyorlar: “Bütün ülkeler bunlarla hızlı bir şekilde temas kurmaya çalışıp temsilci gönderdi. Herkes görüşmeye çalışırken sıkıntı olmuyor da biz görüşürken mi oluyor?” HTŞ’nin yasalara göre terörist kabul edildiğini hatırlatarak, bu çelişkinin nasıl giderileceğini sordum. Şunları söylüyorlar: “Bizim için terör örgütü de İngiltere ve ABD için değil mi? Şu an hemen hepsi ‘Terörist sıfatını ilk önce kaldıracağız’ diye uğraşıyor? Biz de uluslararası konjonktüre göre tavır alacağız. NATO üyesiyiz, BM’ye tabiyiz ve bir sürü uluslararası sözleşmede imzamız var.” Colani, teklif etti Güvenlik kaynaklarına Colani’nin Kalın’ın aracını kullandığı o günü sordum. Bu mesaj özellikle mi verildi? Emevi Camisi dışında bir ziyaretleri oldu mu? Kalın, sabah Türkiye’den Şam’a karayoluyla gitti. Beraberinde 3-4 kişilik MİT ekibi vardı. Şam’daki Başbakanlık binasında üç saati aşkın görüşme yapıldı. Colani, Arapça konuştu. Görüşmede tercüman kullanıldı. Kalın, zaman zaman Arapça karşılık verdi. Uğurlama sırasında Colani, “Sizi Kasiyun Tepesi’ne çıkarmak istiyorum” dedi. Aracın yanına geldiklerinde Colani, “Ben kullanayım lütfen, müsade edin” dedi. Güvenlik kaynakları, “Hayır mı diyeceksiniz? ‘Kullanamazsın, yapamazsın mı’ diyeceksiniz? Bu görüntü görevlilerimiz tarafından servis edilmiş değil” diyor. Arka koltukla Katarlı yoktu İddia edildiği gibi arka koltukta Katar’ın İstihbarat Şefi yoktu. Önce Kasiyun Tepesi’ne çıkıldı. Şam’ın seyredildiği tepede yüzlerce Suriyeli vardı. Kalın ve Colani, 15 dakika vakit geçirip Emevi Camisi’ne gitti. Kalın camiye girerken, Colani dışarıda bekledi. Güvenlik kaynaklarına “Colani neden girmedi?” diye sordum. Şöyle yanıt verdiler: “Colani’ye yoğun ilgi var. Adam yolda yürüyemiyor. Arabadan inseydi camiye girilemezdi.” Kalın’ın cami ziyareti ve kıldığı namazın siyasi mesaj içermediğini savunan kaynaklar, şöyle diyor: “Nasıl bir siyasi mesajı olabilir? Emevi Camisi’nde Selahattin Eyyübi’nin türbesi, Vaftizci Yahya’nın mezarı da var. Oraya tamamen ziyaret için gidildi. Kalın, camiye girdiğinde kameramanlar vardı. ‘Soru sorabilir miyiz?’ dediler. Görevlilerimiz ‘Hayır, bu sadece ziyaret’ dedi. Ancak görüntü çekmişler.” Kalın ve Colani, camiden sonra Hamidiye Çarşısı’nda dolaştı. Kalın ve MİT heyeti, karayoluyla Türkiye’ye döndü. Temkinli iyimserlik Güvenlik kaynakları Colani için, “Mütevazi bir karakter. Genç ama aklı başında ve ağır. Liderlik kumaşı var” diyor. Colani’nin ‘gömlek değiştirmesinin’ takiye olup olmadığını sorduğumda şu yanıtı aldım: “Bunu zaman gösterecek. Ortadoğu’da her an her şey olabilir. Temkinli bir iyimserlik içerisindeyiz.” HTŞ’nin Suriye’yi yönetme bakımından yetersiz olduğuna dair düşüncemi aktardım. Şöyle diyorlar: “Halkın çok büyük teveccühü var. Metazori görmedik. Bunlar uzun süredir İdlib’i yönetiyor. Orada dört milyon insan yaşıyor. Elektrik de var belediye hizmeti de. Önemli olan kredi vermek.” Türkiye, HTŞ’ye kredi açmış görünüyor. Ancak temkinli iyimserliği elden bırakmadan… Çalışma Bakanlığı Özel Kalemi, yemek ücretinden ötürü iş yavaşlattı Çalışma ve Sosyal Güvenlik Bakanlığı’nda geçen pazartesi günü Asgari Ücret Tespit Komisyonu ile görüşmeler sürerken, 21 kişilik özel kalem personeli iş yavaşlatıp kurumda yemek yememe eylemi yaptı. Eylem o günden beri sürüyor. Çalışanlar 25-25 bin TL’lik maaşlar ve sürekli yükselen yemek ücretlerini protesto ediyor. Hatta bu konu Bakan Işıkhan’ın eşine iletildi. Bakanlık merkez teşkilatının kazan gibi kaynadığı ifade ediliyor. Bakanlık yetkilileri ise yakın zamana kadar daha yoğun mesai yapanlardan yemek ücreti alınmadığını, masrafın diğer çalışanlardan kesildiğini iddia ediyor. Şimdi bu uygulamadan vazgeçildiği için maaşında yemek kesintisine gidilen çalışanların tepki gösterdiğini ileri sürüyor. Zampara müftü Diyanet’ten ihraç edildi Açık alanda aracında Kuran kursu hocası bir kadınla yarı çıplak yakalanan eski Beyşehir Müftüsü G.B., Diyanet İşleri Başkanlığı tarafından meslekten ihraç edildi. İsmailağa tarikatı mensubu olduğu ifade edilen zampara müftü geçirdiği disiplin soruşturması sonunda ‘İslami inanç ve törelere aykırı davranmak’ suçundan işlem gördü. Skandalı 20 Eylül’de köşemde duyurmuştum. G.B., geçen temmuz ayında Konya’nın Beyşehir ilçesine atandı. G.B., eylül ayı içerisinde akşam üzeri açık alanda aracının arka koltuğunda bir kadınla birlikteyken polise yakalandı. G.B.’nin belden yukarısı çıplaktı. Müftü kimliğini açıklarken yanındaki kadın kimliğini vermedi. Polis tutanak tuttu. Kaymakam il müftüsüne, müftü de Konya valisine haber verdi. G.B., çarşaflı eşini Konya Müftülüğü’ne getirterek, “O kadın bendim” dedirtti. Halbuki eşi değil, bir Kuran kursu hocasıydı. Zaten kadının yaşadığı mahalleye yakın yerde yakalanmışlardı. Müftü skandal patlayınca aracını sattı. Konya’daki İsmailağa müritleri ve bazı siyasiler G.B. hakkında işlem yapılmaması için devreye girdi. Öyle ki polis tutanağı savcılığa gönderilmedi. G.B., İsmailağacı olmadığını söylese de üç yıllık müftü olmasına rağmen Beyşehir’e atanmış olması tarikatın torpiliyle açıklanıyor. G.B.’nin atanır atanmaz lojmanda lüks bir tadilat yaptırdığı ve giderken makamındaki çiçekleri sattığı iddia ediliyor.",https://halktv.com.tr/makale/414-sayfada-sinan-atesin-neden-olduruldugu-yok-898241
İsmail Saymaz,İmamoğlu: Yavaş’la yan yana durmak benim için de büyük bir onur,12 Şubat 2025 Çarşamba 06:00,"Özgür Özel, dün grup toplantısında açıkladı. CHP, 23 Mart’ta cumhurbaşkanı adaylığı için önseçime gidiyor. Mansur Yavaş, aday olmuyor. Ekrem İmamoğlu ya tek ya da en güçlü aday olarak önseçime girecek. Büyük ihtimalle CHP’nin cumhurbaşkanı adayı İmamoğlu olacak. CHP’liler Yavaş’ın önseçimden çıkacak iradeye saygı duyacağını söylüyor. Ancak Yavaş cephesinden herhalukarda aday olacağı mesajları geliyor. Öte yandan, her pazartesi sabahı yaşandığı üzere dün İstanbul’daki dokuz CHP’li belediyeye terör soruşturması başlatıldı. İki belediye başkan yardımcısı, 10 belediye meclis üyesi gözaltında. Son olarak, 4-5 Kasım 2023’teki CHP kurultayına şaibe karıştığı iddiasıyla soruşturma açıldı. Eski CHP lideri Kemal Kılıçdaroğlu ve eski Genel Sekreter Akif Hamzaçebi, tanık olarak çağrıldı. Bütün bu gelişmeleri İmamoğlu’na sordum. İBB Başkanı, “Adaysınız değil mi?” şeklindeki soruma “Önseçimi desteklediğimi ifade ettim. Olumlu bakışımız yüksek. Hayırlısı olsun” diye yanıt veriyor. İmamoğlu, yakın bir zamanda açıklama yapacağını söylüyor. Önseçimin çok erken yapıldığı eleştirisine karşı çıkarak, şöyle diyor: “Zamanı iyi kullanma, iş birliğini en üst seviyede tutma, başta kendi parti üyelerinin, sonra bütün partililerinin, daha sonra sürece muhalif bakan herkesin desteğini alma becerisi ve çalışma ortamının zamana ihtiyacı var.” İmamoğlu, ayrıca “İktidarın ne zaman ne yapacağı kestirilmez” diye ekliyor. Mansur Yavaş’ın aday olmama kararına ilişkin “(Yavaş) Önseçime dair tereddüt ve kaygılarını dile getirmek kaydıyla partinin alacağı karara ve oluşacak olan iradeye saygı duyacağına, memleket adına, millet adına süreci destekleyeceğine dair cümleler kurdu” diyor. Ve ekliyor: “Mansur Bey’le yan yana durmak benim için de büyük bir onur.” İmamoğlu, ‘kurultayda şaibe’ soruşturmasını sertçe eleştirerek, şunları söylüyor: “Buna alet olan ve olmayı düşünen, CHP çatısı altında bulunan hiçbir isme bunu yakıştırmam. Bu kötü akılla yan yana duranları tarih affetmez. CHP tertemiz bir kurultay yaşamıştır. Ben de kurultayın divan başkanı olmaktan büyük gurur duyuyorum.” İşte, söyleşimiz. 23 Mart’ta ön seçim olacak. Adayısınız değil mi? Günün sonunda önseçimi desteklediğimi ifade ettim. Olumlu bakışımız yüksek. Arkadaşlarımızla son süreçleri derleyip hem sizlerle hem kamuoyuyla duygularımızı yakın zamanda paylaşabiliriz. Yani, aday olacaksınız. (Gülüyor) Hayırlısı olsun. Gün doğmadan neler doğar. Ama bakışımızı belirleyeceğiz elbette. Üçlü toplantı yaptınız. Mansur Yavaş’ın tavrı tam olarak nedir? Önseçime dair tereddüt ve kaygılarını dile getirmek kaydıyla partinin alacağı karara ve oluşacak olan iradeye saygı duyacağına, memleket adına, millet adına süreci destekleyeceğine dair cümleler kurdu. Çok olumlu, çok verimli bir gün yaşadık hep beraber. Hem önseçime dair kaygılarını hem de erken belirlenmesine dair tereddütlerini dile getirdiğinin altını çizeyim tekrar. “Her halükarda adayım” gibi bir cümle sarf etti mi? Hayır, hiç öyle bir şey telaffuz edilmedi. CHP'den tek bir aday göreceğiz değil mi? Tabii tabii. Her koşulda CHP’nin adayı kimliği nettir. Muhalif kamuoyunda şöyle beklentiler var: Mansur Yavaş’la aranızda daha ileri bir ilişkinin kurulması, bu ilişkinin yönetim biçimine yansıması, CHP dışındaki muhalefetin içerilmesi gibi. Mansur Bey’le yan yana durmak benim için de büyük bir onur. Sadece Yavaş’la değil, partinin bütün güçleriyle bu sürecin mücadelesini vermek hepimizin başucu emri. CHP’nin adayı önce kendi birlikteliğini sağlamalı, ardından bütün muhalefetin birlikteliğini sağlamak konusunda üstün bir gayreti, o ruh halini, o duyguyu taşımalı. İçimizdeki birliktelik, tartışılmayacak bir mesele. Şu da tartışılıyor: Cumhurbaşkanı kim, yardımcısı kim… Zaman içinde her doğru iş konuşulur ama şu anda öyle bir şey yok. CHP dışı muhalefet için çalışma olacak mı? Olmaz mı? Olmak zorunda. Bunu mutlak sağlayacak bir süreci, adaylık manifestosunun kimliğini oluşturmak zorundayız. Bugün gelinen noktada, her konuda altüst olmuş durumun tekrar düzlüğe çıkması gerekiyor. Bir nevi ikinci yüzyılın, bütün tahribatları giderilmiş, umut verici, ama adalette, ama demokraside, ama teknolojide, ama ekonomide, ama eğitimde, bütün hususları en üst seviyeye taşıyacak bir karaktere sahip olması gerekiyor. Böylesi bir ortamda tek başına CHP'nin değil, bütün muhalefetin bakış açısını içine alan ve oradan sağlam bir sentez çıkartan bir pozisyonu oluşturmalı. Baktığımız pencere böyle. “CHP çok erken davranıyor” diye eleştiriler var. Ne diyorsunuz? Bu bir demokrasi devrimi. Her şeyden önce, üyelerin tercih ettiği adayı bir partinin çıkartması dünyada çok az vardır. Türkiye'de hiç olmadı. İlk kez olacak. Demokrasiyi, hukuku, adaleti, güçler ayrılığını en üst seviyeye taşıyacak bir mekanizma birkaç aylık adaylıkla olmaz. Zamanı iyi kullanma, iş birliğini en üst seviyede tutma, başta kendi parti üyelerinin, sonra bütün partililerinin, daha sonra sürece muhalif bakan herkesin desteğini alma becerisi ve çalışma ortamının zamana ihtiyacı var. Bu zaman dilimini çok önemsiyorum. Kaldı ki net bir tarif yapmak da zor. İktidarın ne zaman ne yapacağı kestirilmez. Yakın bir zamanda bir düetle Cumhurbaşkanı adaylığını ilan eden ve çalışmalarını bu merkeze oturtmaya gayret eden, ön seçim ortaya atıldığında 2028 diye sıklıkla açıklama yapan bir iktidarın ne kadar değişken tavır olabileceği görülüyor. Her an seçim olacakmış gibi hazırlık yapan, böylesi sağlıklı bir zaman dilimini üst seviyede kullanacak bir aklın, tam da bu demokrasi devrimine, tam da değişim ruhuna yakışan bir akıl olduğunu düşünüyorum. O bakımdan, öyle geç ya da uzun falan, bunlara hiç katılmadan doğru bir yolculuk olduğunu ifade edeyim. Yol haritanız nasıl olacak? Meseleye şöyle bakarım: Bir hafta içinde ve 23 Mart'a kadar yapılması gerekenler, parti programı sürecinin içinde olduğu Nisan-Mayıs gibi bir yakın planı içine alan bir çalışma düzeni. Sonrasında muhalefeti, ama siyasi partiler, ama sivil toplum kuruluşları ekseninde, içine alan müzakerelerin, tabiri caizse hükümet programı oluşturmaya dönük bir zaman planının tasarlanması çerçevesinde, önümüzdeki sonbaharı bulabilir. Bunlar kademeli ve aşamalı bir biçimde toplumla paylaşılır. Böyle hareket edildiğinde Türkiye'nin hiç görmediği hassasiyet içerisinde halkımızın önüne sunacağına kanaatim nettir. Bu sürecin en öndeki destekçisiyim. Umarım yakın zamanda aday da belli olur. Kabineniz ve temel politikalarınız ilan edilecek mi? Gayet tabii. Bu zaman diliminde bunlar da olgunlaşacaktır. Ana gövdesinin CHP olduğu, muhalefetin erklerinin bir araya geldiği bir kurumsal yapılanma Türkiye'nin önüne güçlü kadro yapısını koyacaktır. Bu da çok kapsayıcı olacaktır. Çünkü ülkemizin, milletimizin evlatlarıyla çalışmaya büyük bir açlığı ve arzusu var. Nepotizmi çemberinden uzak tutan, liyakati odağa olan bir yapıya ihtiyaç var. Belediye başkanlığı görevinin aksaması riski söz konusu olabilir mi? Hiçbir şekilde aksamaz, hepsi dengeli şekilde yürütülür. Kadrolar, sistem, organizasyon aklı başında yürüyecektir. Biz zaten her gün kanunsuz, hukuksuz, iktidarın ne yazık ki yargıyı silah gibi kullandığı bir ortamda büyük bir mücadele veriyoruz. Her yönüyle mücadele vererek, başarı elde ediyoruz. İcraatçı tavrımızı ortaya koyuyoruz. Şehrimizin ihtiyaçlarını giderme konusunda üstün bir gayret ortaya koyuyoruz. Alışığız yani, mesai yüksek seviyede yaşamaya. Kaldı ki bahsettiğiniz şey çok kollektif bir süreç. Bana sorarsanız, altı yılı aşkın süredir bu iktidarla mücadelede sadece belediye başkanlığı yapmadan, aynı zamanda büyük bir kampanyayı da yönetiyorum. Dokuz CHP'li belediyede ikisi belediye başkan yardımcısı, 10 kişi gözaltına alındı. Utanç verici… Bu arkadaşlarımız seçim olana kadar işini gücünü yapan, sigortalı çalışan insanlar. Seçimi kaybettikten sonra komplo teorileri üzerinden bir anda terörist sınıfına sokuluyorlar. Soruşturmalar, gizli tanıklar, gizli dosyalar, her gün yaşadığımız utanç verici senaryolar ve uygulamalardan biri daha. Bu uygulamaları yürüten hükümetin başardığı bir tek şey var. Daha yoksullaşan vatandaş, daha büyük hayat pahalılığı, daha büyük bir sosyal ve siyasal çürüme, itibarsız dış politika, güven duyulmayan bir hükümet ortamıyla hepimizi perişan eden durum. Bu da onlardan biri. Hükümetin düne kadar fikrine başvurduğu Ahmet Özer'i terörist ilan etmesiyle farklı bir durum değil. Mücadelemizi ve savunmamızı devam ettireceğiz. Şaibeli kurultay soruşturması hakkında ne düşünüyorsunuz? CHP tarihinin en gurur verici, en itinalı, en yarışmacı, tertemiz kurultayını yönettik. Seçimlerin kaybedeni vardır, kazananı vardır. Kazananı kurultayda oy kullanan tüm üyelerdir ve partidir. Belki bir adayı kaybetmiştir, bir aday kazanmıştır. O kişiler teferruat. Mesele partinin kazanımıdır. Bu kazanımın en büyük ödülü 4-5 ay sonra birinci parti olma başarısıdır. Ne kadar temiz, ne kadar doğru bir kurultay olduğunun halk tarafından ödüllendirilmiş halidir. Müsavat Dervişoğlu’nun tehdit edildiği bir ortamda; biz bilirkişiyle ilgili neler neler savunduk, kimsenin kılı kıpırdamıyor; ama kalkıp (kurultayla ilgili) hemen soruşturma… Buna alet olan ve olmayı düşünen, CHP çatısı altında bulunan hiçbir isme bunu yakıştırmam. Bu kötü akılla yan yana duranları tarih affetmez. CHP tertemiz bir kurultay yaşamıştır. Ben de kurultayın divan başkanı olmaktan büyük gurur duyuyorum. Bana divan başkanı olma teklifini getiren sayın Kemal Kılıçdaroğlu'na buradan teşekkürlerim ve saygılarımı iletiyorum. Kılıçdaroğlu'nun şahit olarak çağrılmasını nasıl yorumluyorsunuz? O da ayıp. Zaten kendisi katılmayacağını beyan etmiş. Doğrusunu yapmış. Kılıçdaroğlu’nun dile getirdiği “CHP neden şaibe iddiasıyla ilgili açıklama yapmıyor” görüşü hakkında ne düşünüyorsunuz? Parti bu kadar mesnetsiz, seviyesiz tarifleri yönelten kişiyi niye muhatap alsın ki? İster Cumhurbaşkanı olsun, ister bir başkası… Bu tür suçlamaları muhatap almak bile mesele üretmek demektir. Zaten iktidarın istediği de bu konularla ilgili dedikodu üretmek. Cevap vermemek bazen en doğrusu.",https://halktv.com.tr/makale/imamoglu-yavasla-yan-yana-durmak-benim-icin-de-buyuk-bir-onur-913420
İsmail Saymaz,Ensarioğlu: Bağımsızken millete yardımcı olamıyorum,24 Şubat 2025 Pazartesi 14:14,"AK Parti’ye katılan İyi Parti eski İstanbul Milletvekili Salim Ensarioğlu, neden böyle bir karar verdiğini Halk TV’ye anlattı. Ensarioğlu, bağımsızken millete yardımcı olamadığını ifade ediyor. “Türkiye'deki barış, Suriye'deki izlediği doğru politika ve Ortadoğu'daki dik duruş” çizgisinden ötürü AK Parti’yi tercih ettiğini kaydeden Ensarioğlu, İmralı ile başlayan görüşme süreci için de “Bahçeli'nin 10 yıl önce söylediğimi söylemesi hem memnun etmiştir hem de Bahçeli işin içinde olması daha önemlidir. Çok doğrudur ve çok kıymetlidir” diyor. Ensarioğlu, İyi Parti’den istifa etmesine yol açan Şeyh Sait ile ilgili görüşlerinin arkasında durarak, “Şeyh Sait de Seyyid Rıza da Bediüzzaman Hazretleri benim de değerlerimdir” diye konuşuyor. İşte, söyleşimiz: Neden AK Parti’ye katıldınız? CHP’ye geçmek istiyordunuz diye biliyordum. Katılım süreci nasıl gelişti? CHP de mi değil? Bu kararı almanızda Devlet Bahçeli'nin ortaya attığı sürecin etkisi oldu mu? AK Parti’ye katılmanız nasıl oldu? Cumhurbaşkanıyla mı görüştünüz? Görüştünüz mü Cumhurbaşkanıyla? Gelecek dönemde vekil olma garantisi ya da bakanlık… Kürşat Zorlu, Şeyh Sait olayında parti sözcüsü olarak sizi disipline verdiklerini açıklamıştı. Şimdi Zorlu da AK Parti’de. Kamuoyu bunu tartışıyor. Burada görüşlerini değiştiren Zorlu sanki. Yani görüşlerinizi değiştirmiş değilsiniz. Zorlu'yla aranızda diyalog var mı? Hangi hareketlerini?",https://halktv.com.tr/makale/ensarioglu-bagimsizken-millete-yardimci-olamiyorum-916820
İsmail Saymaz,"Kamera 10 yıl ileride, insan hayatı 100 yıl geride",08 Ocak 2025 Çarşamba 05:00,"Kızıltepeliler kırmızı ışıkta bekleyen araçtan bir gencin atlayıp kaçtığını gördüler. Genç adam araçtan inmeden önce “Beni hastaneye götürmeyin, beni zehirleyecekler” demişti. Adı, Murat Çiçek’ti. 1990’da Mardin Kızıltepe’de doğdu. Yüzde 84 engelli raporu vardı. 2016’dan beri şizofreni tedavisi görüyordu. Üç ayda bir vurulması gereken iğneyi aksattığı için hastalığı nüksetti ve sanrılar görmeye başladı. Babası Mehmet Çiçek, 29 Nisan 2024 sabahı oğlunu Kızıltepe Devlet Hastanesi’ne götürmek üzere aracıyla yola çıktı. Kırmızı ışıkta bekledikleri sırada Murat Çiçek, kapıyı açıp kaçtı. Çiçek'i saatler sonra bir tarlada, bileklerini kesmiş halde buldular. Götürüp Kızıltepe Devlet Hastanesi Psikiyatri Servisi’ne yatırdılar. Nöbetçi doktor “Oğlunuzla bize emanet” dedi. Gel gör ki… İki gün sonra Çiçek’in beşinci kattan atladığı haberini verdiler. Çiçek, 26 Mayıs 2024’te hayatını kaybetti. Daha önce biri teşebbüs etti Psikiyatri servisi hastanenin beşinci katındaydı. Çiçek, ilk gün demir parmaklığın ve cam bölmenin bulunduğu odaya alındı. Çiçek, ısrarla çıkmak istedi. 1 Mayıs’ta odası değiştirildi. Alüminyum pencerenin olduğu, kamerayla izlenen odaya yerleştirildi. Bu katta 2019’da bir hasta pencereyi söküp atlamak üzereyken yakalanmıştı. Çiçek, bilekleri kesik halde getirildiği, kendisine veya başkasına zarar verme ihtimali olduğu halde demir parmaklıklı değil, alüminyum pencereli odaya kondu. Kamera izlenseydi engellenirdi Çiçek, o gün görevli K.B.’den sigara istedi. Sonradan “İçmeyeceğim” diyerek odasına gitti. Devamını güvenlik kamera görüntülerinden biliyoruz. Odasına gidip hastaneden ayrılıyormuş gibi valizini topladı, kıyafetlerini ve ayakkabılarını giydi. Pencere kenarına gitti. 27 saniye uğraşıp pencereyi söktü ve kendisini aşağıya bıraktı. K.B., kamera başında olmadığı için intiharı fark etmedi. Çiçek’in yokluğu sayım yapılınca ortaya çıktı. Baba Çiçek, şöyle diyor: “Oğlum intihar amacıyla değil, sanrıları sebebiyle hastaneden kaçmak için atlamıştır. İlacın etkisiyle yükseklik algısını yitirmiş olabileceğini düşünüyorum.” Çiçek, psikiyatri hastalarının intihara meyilli olduğunu hatırlatarak, “Bu servis neden beşinci katta?” diye soruyor. Bu sorunun yanıtı ben de merak ediyorum. Neden demir parmaklık yerine alüminyum pencere takılı? K.B., niçin kamera başında değil? Çiçek, “Oğlumun atlayışı uzun süreç olduğundan fark edilmesi gerekirdi” diyor. Haksız mı? Bilirkişi: Hastane kusurlu Bilirkişi raporunda, ‘pencerelerin kaçmaya, atlamaya, düşmeye ve intihara karşı sınırlandırılmadığı’ vurgulandı. Çiçek’in intihara teşebbüsü olmasına rağmen özenli bir şekilde gözlem altında tutulmadığı ifade edildi. “Bu olayın meydana gelmesinde, hastanenin almadığı güvenlik tedbirlerinin etkili olduğu” anlatıldı. “Olayda kaçınılmazlık yoktur” denildi. Kızıltepe Kaymakamlığı, soruşturma izni vermedi. Üstelik kararda bir skandala imza atıldı. Aynı paragrafta önce 2023 yılındaki Kızıltepe Devlet Hastanesi Psikiyatri Servisi Risk Analiz Raporu’na dayanarak, “Camlar kırılmaz özelliktedir. Demir korkuluklarla kapatılmıştır” şeklindeki gerçek dışı ifadeye yer verildi. Üç cümle sonra alüminyum korkuluğun standartlara uygun olduğu savunuldu. Bu çelişki bile kaymakamlık kararının hukuka aykırı ve keyfi şekilde verildiğini göstermiyor mu? Bu arada, Mardin İl Sağlık Müdürlüğü de hastane çalışanlarına disiplin cezası vermeye gerek görmedi. Yalnızca kameranın saati 10 yıl ileri gösterdiği için ilgili birimin uyarılmasına karar verildi. Bütün kabahat buymuş, sizin anlayacağınız. Kameranın 10 yıl geride olması… İnsan hayatı 100 yıl gerideymiş, kimin umrunda? KAÇAKÇI KÖYLÜYÜ ÖLDÜREN ÜSTEĞMENİ SERBEST BIRAKTILAR Önceki gün yazmıştım. Van Özalp’te, 28 Aralık’ta göçmen kaçakçılığı yaptıkları iddia edilen Seyithan Durdu ile kardeşi Zübeyt ve 15 yaşındaki yeğeni Ş.D.’ye devriye görevine çıkan Üsteğmen Y.A. tarafından dur ihtarında bulunulmadan ateş edildi. At üzerinde giden 34 yaşındaki dört çocuk babası Seyithan Durdu, karnından vuruldu. İddiaya göre… Üsteğmen Y.A. ve M.Ç., askeri araçtan inip Durdu’nun yanına geldi. Askerler yaralıyı görüp 112’yi aramadan kaçtı. Battaniyeyle taşınan Durdu, hayatını kaybetti. 1 Ocak’ta tutuklanan Üsteğmen Y.A., önceki gün cezaevinden tahliye edildi! ‘Asker cenazeye bakıp gitti’ Cinayete tanık olan Durdu’nun kardeşi Zübeyt ve yeğeni Ş.D. ise göçmen kaçakçılığı suçundan halen tutuklu… Ş.D., 31 Aralık’ta Özalp Sulh Ceza Hakimliği’nde şu ifadeleri verdi: “Seyithan ve Zübeyt amcamla 29 - 30 kişilik göçmen grubunu almaya gittik. Göçmenleri Dönerdere’de arabaya bindirdik. Gönderdikten sonra köyümüze doğru gittik. Lacivert renkli cip bizi takip etmeye başladı. Buzdan kayıp düştük. 250 metre gittikten sonra kanalın orada iki el ateş sesi duyduk. Ateş edenlerin asker olduğunu net gördüm.” Zübeyt Durdu ise şöyle dedi: “Bir araç bize doğru geliyordu. Kaçmaya başladık. Ş. ile Seyithan’ın düştüğünü ve aracın onlara yaklaştığını gördüm. Bir el ateş sesi duydum. Arkamı dönüp baktığımda bir askerin cenazeye bakıp gittiğini gördüm.” Zübeyt Durdu öz kardeşini, Ş.D. ise amcasını kaybettiği halde cezaevine gönderildi. Seyithan’ın cenazesine katılmalarına dahi izin verilmedi. Bir vatandaş hangi suçu işlemiş olursa olsun, kamu görevlileri yargısız infaz yapamaz! Fakat bir üsteğmen, dur ihtarı yapmadan köylülere arkadan ateş ediyor, birisini vuruyor, cinayetten tutuklanıyor, beş gün sonra tahliye ediliyor. Buna karşılık biri 15 yaşındaki iki köylü göçmen kaçakçılığından içeride tutuluyor. Böyle adalet olur mu? Bu, ‘cezasızlık güvencesi’ demektir. Askere, polise ve jandarmaya “Siz gönlünüzce ateş edin, ceza almayacaksanız” diye güvence vermektir. Foto: Asker kurşunuyla ölen Seyithan Durdu İKİ SELEFİ VAİZİN GÜNAHI HTŞ’Cİ OLMAMAK MI? Suriye’de iktidarı ele geçiren HTŞ, Türk yasalarına göre halen terör örgütü. Buna rağmen Colani, önce MİT Başkanı İbrahim Kalın, sonra Dışişleri Bakanı Hakan Fidan tarafından ziyaret edildi. Erdoğan, Colani’den “Sayın” diye bahsetti. Bu çelişki Türkiye’ye mi mahsus? Kesinlikle değil. HTŞ’nin terör örgütü kabul edilmesine ilişkin kararı imzalayan Birleşmiş Milletler Güvenlik Konseyi’nin daimi üyelerinden ABD, Fransa ve İngiltere de tutum değiştirdi. Rusya da bugün yarın ilişki kurabilir. Almanya, Dışişleri Bakanını Şam’a gönderdi. Hal böyleyken… Türkiye’nin de Suriye’nin yeni muktedirleriyle çıkarlarımız ve güvenliğimiz için ilişki kurması gerekirdi. Ancak kararlar keyfi, çelişkili ve hukuken tartışmalı olmamalı. Bir örnek: Colani, geçen hafta altı yabancı savaşçıya paşalık verip orduda üst mevkilere getirdi. Bunlar arasında Türk vatandaşı Ömer Muhammed Çiftçi de var. Tuğgeneralliğe yükseltilen Çiftçi, İçişleri Bakanlığı’nın ‘Terör Arananlar’ listesindeydi. El Kaide üyeliğinden aranan Çiftçi’nin başına 20 milyon TL ödül konmuştu. Bu ortaya çıkınca Çiftçi’nin adı listeden çıkarıldı! Hukuk devletinde böyle keyfilik olur mu? Murat Gezenler ve Ebu Haris Önceki gün ise trajikomik bir gelişme yaşandı. İçişleri ile Hazine ve Maliye bakanlıkları Terörizmin Finansmanının Önlenmesi Hakkında Kanun’a istinaden PKK, FETÖ ve DEAŞ-El Kaide ile bağlantılı gerçek ve tüzel kişilerin malvarlıklarını dondurdu. DEAŞ-El Kaide’ye ait 22 kişilik gerçek kişi listesinde iki Türk dikkat çekiyor: Murat Gezenler ve ‘Ebu Haris’ lakaplı Haris Karadağ. Türkiye’deki en etkili selefi vaizler arasında yer alan Gezenler Konya’da, Karadağ ise İzmir’de yaşıyor. Gezenler’in ‘Ümmetin Eli’ adlı derneği ve ‘Şehadet Kitap’ adlı bir yayınevi var Karadağ ise ‘Vasat Kitabevi’ çevresinin lideri. Gezenler, geçmişte IŞİD’den dört yıl cezaevinde yattı. Tüm davalardan beraat etti. Karadağ ise 2023’te bir cinayeti azmettirdiği iddiasıyla tutuklanıp salıverildi. İki Selefi vaizin IŞİD veya El Kaide ile güncel ve aktif bir bağı bulunmuyor. Herhalde aksi olsaydı Türkiye’de tebliğ ve örgütlenmeye devam edemezlerdi. Trajikomik olan tam da bu. Devlet, El Kaide üyeliği iddiasıyla aradığı ve başına 20 milyon TL koyduğu HTŞ üyesi Ömer Muhammed Çiftçi’yi yargı kararı olmadan ‘Terör Arananlar’ listesinden çıkarıyor. Birkaç gün sonra, hiçbir terör eylemine karışmamış iki popüler Selefinin malvarlıklarına kanıt göstermeden el koyuyor. Gezenler ve Karadağ, Suriye’de yaşıyor olsalardı, “Sayın” diye anılacak, iktidar yanlısı basında devrimci ilan edileceklerdi. Hatta onlarla Emevi Camisi’nde namaz kılınıp hatıra fotoğrafı çektiren gazeteciler bile çıkacaktı. Herhalde Türkiye’de kaldıkları için terörist ilan edildiler. Günahları bu olsa gerek!",https://halktv.com.tr/makale/kamera-10-yil-ileride-insan-hayati-100-yil-geride-903786
İsmail Saymaz,"‘Sayın’ Colani, hayın muhalefet",23 Aralık 2024 Pazartesi 06:59,"‘Sayın’ Colani, hayın muhalefet Dışişleri Bakanı Hakan Fidan, dün Şam’da Ahmed eş-Şara ile görüştü. Şara, kameralar karşısına kravatlı çıktı. Malum, Ebu Muhammed El Colani, Şara’ya dönüşürken, önce El Kaide gömleğini çıkarmıştı. Sarığını atıp takım elbise giymiş ve sakalını inceltmişti. Şimdi de kravat taktı. Bütün bunları HTŞ’yi terör örgütleri listesinden çıkarmak için yapıyor. En büyük desteği AK Parti’den alıyor. Erdoğan ondan “Sayın Colani” diye söz ediyor. AK Parti, Türkiye’nin 2019’daki Cumhurbaşkanlığı Kararı ve Yargıtay 3. Ceza Dairesi’nin 2023’teki içtihadı ile terörist saydığı Colani’yi meşru muhatap görüyor. Elbette bu, yalnızca Türkiye’nin çelişkisi değil. Colani’nin kellesine 10 milyon dolar koyan ABD de Fransa ve İngiltere de HTŞ lideriyle barıştı. Bu ne perhiz… Türkiye, Colani ile Dışişleri Bakanı düzeyinde temas kurarken, gazeteci Nevşin Mengü ise PYD lideri Salih Müslüm ile söyleşi yaptığı için gözaltına alındı. Halbuki yasalar nezdinde Müslüm’ün Colani’den farkı yok. HTŞ propagandası suçken, iktidar bu örgüte iltifat edip övgüler yağdırıyor. Aynı anda Özlem Gürses, dili sürçtüğü için ev hapsine alınıyor. AK Parti, Colani’ye demokratik bir devlet tavsiyesinde bulunuyor. Demokrasiyi küfür addeden Colani ise susuyor. Boynundaki kravat, yutkunmasını saklıyor. Hoş, Colani de biliyor ki… AK Parti, Türkiye’ye anayasayı tanımıyor, özgürlükleri hemen her gün gasp ediyor, hukuk devleti ilkesini çiğniyor. Eli silaha uzanmamış muhalif topluluklar terör örgütü, bireyler terörist ilan ediliyor. Bunun son örneği Sosyalist Emekçiler Partisi’nin (SEP) başına gelenler. TTÖ: Troçkistler Terör Örgütü SEP’i biliyor musunuz? “Hayır” dediğinizi duyar gibiyim. Milyonlarca insanın bu partiden haberi yoktur. Türkiye’de etkinliği birkaç şehir, hatta birkaç ilçeden ibaret sol partiler var. Yeterli örgütlenmeyi sağlayamadıkları için seçimlere katılamıyorlar. Fakat bunu dert ettikleri söylenemez. “Aslolan, devrim için örgütlenmektir” diye bakıyorlar. Troçkist çizgideki SEP de kurulduğu 2016’dan bu yana seçime giremedi. Marksist Fikir Toplulukları, İşçilerin Güçbirliği Derneği, Spartaküs Kültür Merkezi, ‘Eşitlik’ adlı kadın örgütlenmesi ve ‘Sosyalist Gündem’ adlı gazete; SEP’in yan kuruluşları. Görüşlerine katılmayabilirsiniz. Onları ütopik, radikal ve keskin bulabilirsiniz. Ancak terörizmle suçlayamazsınız. Çünkü SEP, bugüne kadar hiçbir şiddet eylemine karışmadı. Hal böyleyken… Genel Başkanları Güneş Gümüş ve 20 yol arkadaşı 13 Aralıkta silahlı terör örgütüne üyelik iddiasıyla gözaltına alındı. En azından liderleri tutuklanmıştır diye düşünüyorsunuz değil mi? Hepsi serbest bırakıldı! Uyduruk bir örgütle ilişkilendirildikleri için mahkeme başkanı bile SEP’lilerin terörist olduğuna inanmadı. Sıkı durun, örgütün adını söylüyorum: Troçkistler 4. Sol İnşa (Bolşevik-Troçki) Ankara Cumhuriyet Başsavcılığı, tutuklamaya sevk yazısında, ‘Troçkistler’ adlı hayali örgüt için berbat bir Türkçeyle şu zırvaları sıralıyor: “Troçkistler isimli silahlı örgütünün 12 Eylül 1980 sonrasında eylemsizlik ve dağılma sürecinin ardından toparlanmak amacıyla 2004 yılında Marksist Bakış dergisini yayınlamaya başladığı, geldiği köken ve sahip olduğu ideoloji (Troçkizm) çerçevesinde nihai hedefte Bolşevik ideolojide terör örgütü bünyesinde parti kurarak, ülkemizde ve dünyada hedeflenen devrimi gerçekleştirmek…” ‘Acitasyon’ Soruşturma 2020 yılında başlıyor. 2019’da CİMER’e gönderilen iki ihbara dayanıyor. İsmi gizli bir kişi SEP’e ait görseli “Sosyal medyada bu tarz ülkemizi ve ordumuzu karalayan paylaşımlar olmamalı” notuyla gönderiyor. Ş.E. adlı bir anne de kızının örgüt tarafından alıkonduğundan şikayet ediyor. SEP’lilerin her eylemi takip ediliyor. Ne cana kıymışlar ne silah sıkmışlar ne de bomba atmışlar. Eylemlerden bazıları şöyle: -“Eğitim zengine yakın, yoksula uzak” başlıklı bildiri dağıtmak. -Kadınlar Günü eyleminde gözaltına alınmak. Ankara Emniyet Müdürlüğü Terörle Mücadele Şubesi’ndeki sorguda polis, ajitasyon kavramından bihaber, şu soruyu yöneltiyor: “Dünya Emekçi Kadınlar Günü eyleminde taşkınlık yapmanız sonucu polis tarafından gözaltına alınmanızı örgüt adına acitasyon yaparak, propaganda amaçlı yaptığınız paylaşımlar konusunda ifadenizi veriniz.” -1977’de katledilen ODTÜ öğrencisi Ertuğrul Karakaya’yı ve Berkin Elvan’ı anmak. -Tekstil İşçileri Güçbirliği’nin bildirisini paylaşmak. Polis SEP üyelerinin “İşçileri devlete karşı kışkırtarak, işçi devrimi yapmak amacıyla anayasal düzeni değiştirmek için faaliyete giriştiklerini” iddia ediyor. -Eski Boğaziçi Üniversitesi Rektörü Melih Bulu’yu ODTÜ’de protesto etmek. -Lisenin duvarına “Eşit, parasız, bilimsel eğitim” diye yazmak. Polis bu yazının “Örgütsel propaganda amaçlı kin ve nefret hissi uyandıracak yazılama” olduğunu iddia ediyor. Arkadaş borcu, örgütsel gelirmiş MASAK ve Gelir İdaresi Başkanlığı SEP’lilerin hesaplarını inceledi. S.I. adlı genç bir kadın, H.E.K.’den 70 TL… C.Y.’den 50 TL… E.Ü.’den de 600 TL almış. Polis, para transferlerinin “örgütsel faaliyetler için kullanıldığını” düşünüyor. S.I., “Saydığınız kişiler benim arkadaşlarım. Paramız bittiğinde birbirimizden para istiyoruz” diyor. Telefon geyiği delil sayıldı E.Ö. adlı gencin telefonda hocasına “Silahlı devrim yapacağız” demesi; SEP’in Balıkesir’deki kampına katılan bir başka gencin şaka yollu “C-4 yapımını ve kalaşnikof kullanmayı öğreneceğiz” sözleri kanıt olarak önlerine kondu. Bu konuşmalar 2021 yılına aitti. Eğer C-4 eğitimi verildiyse sonraki dört yılda niçin bir taş bile atmadılar? “Silah çıkmadı mı?” diye soracaksınız. Çıktı. S.I.’nin babasının süs eşyası olarak kullandığı oyuncak benzeri silaha el kondu. ‘Uydurma örgüt’ SEP lideri Gümüş, evli ve iki çocuk annesi bir kadın. Operasyonda eşiyle birlikte gözaltına alındı. Güneş, ifadesinde kendilerine komplo kurulduğunu savunarak, “Sadece TEM’in bilgisi dahilindeki örgütten bahsediyoruz. Partimiz teröre kesinlikle karşıdır” diyor. Avukat Cem Gürbüz, ‘Troçkistler’ adlı örgütün uydurulduğunu savunuyor. Terör örgütünden söz edebilmek için Bakanlar Kurulu veya Cumhurbaşkanlığı Kararı’nın gerektiğini hatırlatarak, şöyle diyor: “Böyle bir örgüte dair kararname yoktur. Emniyet sitesinde bu örgütün ismi geçmemektedir. Savcılık tarafından nasıl bulunduğunu merak ediyoruz.” Güneş ve yol arkadaşları aynı gün adli kontrol tedbiri konarak, serbest bırakıldı. Pekala tutuklanabilirlerdi de… ‘Sayın’ ile ‘terörist’ sıfatları iktidarın ihtiyacına göre sık sık yer değiştirirken, uluslararası sözleşmeler ve ulusal yasaların terörist kabul ettiği HTŞ lideri ‘sayın’ diye anılırken, muhaliflerin payına sabah baskınları, gözaltılar, ev hapisleri ve cezaevleri düşüyor. Asgari ücretin bu hafta 23-27 Aralık tarihleri arasında belirlenip açıklanması bekleniyor. Görüşmelerde işçi kesimini temsil eden Türk-İş Başkanı Ergün Atalay, akıllarından geçen rakamı 29.583 TL olarak açıkladı. Atalay, yüzde 45’lik geçmiş enflasyona yüzde 20 refah payının eklenmesini istedi. Dün işveren dünyasının nabzını yokladım. İşverenler ekonomik durgunluğun olduğundan söz edip “Mağdur olmak istemiyoruz” diyor. Şu görüşleri savunuyorlar: ""İşçi enflasyonda eziliyor mu, tabi ki eziliyor. Sonuna kadar haklılar. Ancak objektif bakmak lazım. İşveren tarafında da büyük sıkıntı var. Enflasyon işverene de zarar veriyor. İç talep düştü. En büyük sorunumuz, finansman. Paraya ihtiyacı olan işletme yüzde 55-60’la faiz kullanıyor. Bu yıl denge kurmamız lazım. Asgari ücretin enflasyon üzerinde bir etkisi var.” İşverenlerin üç talebi var: -Asgari ücretin yüzde 6’sı kadar işçi başına teşvik verilmeli. Şu an bu miktar 700 TL. -Vergi dilimleri düzenlenmeli ve iki buçuk kar arttırılmalı. -SGK teşviği yüzde 5’e çekilmeli. Bu şartlar yerine gelirse yüzde 30-40 arasında bir zamma evet diyebileceklerini belirterek, şunları söylüyorlar: “Devlet ‘1500 TL teşvik veriyorum, vergi dilimlerini düzeltiyorum, SGK teşviğini yüzde 5’e çekiyorum’ derse geçmiş enflasyona çok yakın bir rakam gelir.”",https://halktv.com.tr/makale/sayin-colani-hayin-muhalefet-899351
İsmail Saymaz,"Komşu, Barış’ı görmemiş!",14 Mart 2025 Cuma 05:33,"Barış Büyüksu’nun yasadışı şekilde geldiği ve 20 gün yaşadığı Kos adasında çekilmiş hatıra fotoğrafı var. Bu bir kanıt sayılmaz mı? Arkadaşı Ali Şahin Polat gözleriyle gördü; Büyüksu’nun Kos’tan Atina’ya kalkan vapurda iki polis tarafından gözaltına alındığını. Polat’ın tanıklığı yeterli gelmiyor mu? Büyüksu ile birlikte şişme sala bindirilip Türkiye tarafına itilen Filistinliler şahit… Yunan askerleri Büyüksu’yu öldüresiye dövüp baygın bir halde önce bota, denize açıldıktan sonra sala attılar. Gel gör ki Büyüksu’yu bir tek komşumuz Yunanistan görmemiş! Ölümünden 2.5 yıl sonra ailesine teslim edilen soruşturma dosyasında, Büyüksu’nun ne Kos’a geldiğinden ne de Türkiye’ye doğru ölüme itildiğinden söz ediliyor. Kıyıya vuran can salı Bodrum’da 22 Ekim 2022 sabahı saat 04.25’te bir adet can salı kıyıya vurdu. İçinde 16 kişi vardı. Bunlardan 15’i Filistinliydi. Filistinliler dokuz erkek, üç kadın ve üç çocuktu. Üzerlerinde can simidi bile yoktu. Yunanistan sahil güvenlik ekiplerince yakalandıklarını ve geri itildiklerini söylediler. Yanlarında ağır yaralı ve baygın bir Türk vardı. Filistinliler “Yunan askerleri iki gündür bu kişiyi dövüyor ve ona elektrik veriyor” dedi. Genç adam saat 05.52’de öldü. Sağ-sol elmacık kemiklerinin üzerinde morartı ve kabuklaşmaya başlamış yara, vücudun birçok yerinde sıyrıklar tespit edildi. Atina vapurunda gözaltı Parmak izi incelemesi sonucu cesedin kimliği tespit edildi. Bu kişi 1992’de İzmir’de dünyaya gelen Barış Büyüksu’ydu. Hikayesi şöyle: Büyüksu, sekiz yıldır tutukluydu. Pandemide tanınan izinle tahliye edildi. İki yıl iş bulamadı. Pandemi izni bitip cezaevine girme ihtimali belirince Fransa’ya gitmeye karar verdi. Bir yıl önce Yunanistan’a iltica etmiş olan cezaevi arkadaşı Ali Şahin Polat’a ulaştı. Ekim 2022’de Bodrum’dan tekneye binip Kos’a indi. Şahin’in evinde 20 gün kaldı. Fransa’ya geçmek için sahte pasaport edindi. 21 Ekim 2022’de Atina vapuruna binerken, iki polis tarafından gözaltına alındı. Büyüksu’yu uğurlamaya gelen Şahin, arkadaşının götürülüşüne şahit oldu. ‘Dövdüler, elektrik verdiler’ Sonrasını Filistinliler biliyor. Onlar 20 Ekim 2022’de Bodrum’dan kaçak botla Kos’a varmış ve saklandıkları ormanda yakalanmışlardı. Kelepçeli halde sopalarla dövüldüler. Bir binaya götürüldüler, çırılçıplak soyunduruldular. Abdurrahman Zekud, Büyüksu’yu kastederek, yan odaya bir Türk’ün getirildiğini belirtip şöyle diyor: “Bu şahsı dövüyorlardı. Acı çekme ve bağırma sesleri odamıza geliyordu. Seslerden anladığım kadarıyla elektrik verilerek işkence ediliyordu. Gece boyunca işkence yaptılar.” 22 Ekim’de odadan çıkarıldılar. Büyüksu, yarı baygındı. Hepsini deniz kenarında yüz üstü yatırdılar. Sahil Güvenlik botuna bindirdiler. Bir süre ilerledikten sonra salı şişirip attılar. Sığınmacıları sala fırlattılar. Zekud: “Türk yarı baygın olduğu için denize düşeceği sırada tuttum ve yatırdım. 16 kişiydik. Sal küçüktü. Kadınlar ve çocuklarla birlikte üst üste binmek zorunda kaldık. Hiçbir güvenlik yoktu. Yarım saat sonra Türk Sahil Güvenlik bizi kurtardı.” Adli Tıp: İşkence Adli Tıp raporunda Büyüksu’nun “ölümünün beden travmasına bağlı çoklu kot kırıkları ile yaygın yumuşak doku iç kanama sonucunda meydan geldiği” belirlendi. “Maruz kaldığı travmayla ölümü arasında bağı olduğu” tespit edildi. Bu, işkence iddiasını doğruluyor. Bodrum Cumhuriyet Başsavcılığı, canavarca hisle öldürme ve ağırlaşmış işkence iddiasıyla soruşturma açtı. Kos’a geldiğine dair emare yokmuş! Başsavcılık 1 Kasım 2022’de Yunanistan makamlarından belge ve bilgi istedi. Hiçbir yanıt gelmedi. Türk Dışişleri nota gönderdi. Yunanistan Dışişleri Bakanlığı Sekreteri Athanasios Papazoğlu, Büyüksu’nun Kos’a varışına, gözaltına alınışına ve alıkonmasına ilişkin emare bulunmadığını iddia etti. Tek tanık kazada öldü Halbuki vardı. Arkadaşı Ali Şahin Polat. Polat, ölümünden beş gün sonra Büyüksu’nun kardeşine mesaj göndermişti. Bu mesajında, Büyüksu’yu gözaltına alan polislerin eşkalini vermişti. “Tek tanık benim. Bizi kaybederler” demişti. Polat, Temmuz 2023’te Atina’da, işinden çıkmış, eve yürürken sarhoş bir sürücünün aracıyla çarpması sonucu hayatını kaybetti. Tek şahit ortadan kaldırılmış oldu. Olay Ceridesi’ndeki not Büyüksu ailesi komşuda bir soruşturma dosyası açtırmak ve bu dosyaya ulaşmak için 2.5 yıl çabaladı. Nihayet dosyayı Yunan makamlarından aldılar. Kos Liman Başkanlığı’nın Olay Ceridesi’nde 21 Ekim 2022’de “Türkiye karasuları içerisinde yaklaşık 25 kişinin bindiği kontrolsüz bir sürat botunun tespit edildiği” belirtiliyor. Botun takip edildiği, içerisindekilerin Türkiye Cumhuriyeti’ne ait sahil güvenlik botu tarafından saat 04.53’te denizden alındıkları iddia ediliyor. 2.5 kilometreden yolcu sayısı verilir mi? Olay Ceridesi’ndeki anlatımın doğru olmadığını düşünüyorum. Yunan Sahil Güvenlik Bot Komutanı Georgio Brataku’nun 14 Mayıs 2024 tarihli tanık ifadesi bu şüphemi doğruluyor. Brataku, Kos Sorgu Hakimliği’nde, “22 Ekim 2022’de göçmen nakleden bot tespit edip etmediğinizi hatırlıyor musunuz?” diye sorulduğunda, “Her akşam bir ila dört göçmen kaçakçılığa müdahalede bulunuyoruz. Hatırlamıyorum” diye karşılık veriyor. Hakim tatmin olmuyor. Kos Liman Başkanlığı’nın 22 Ekim 2022 tarihli saat 03.57’deki mesajını okuyor. Bu mesajda Türkiye karasularında 25 kişinin binmiş olduğu kontrolsüz bir bottan söz ediliyor. Hakim “Bu olay size bir şey hatırlatıyor mu?” şeklinde soruyor. “Hayır, sıkça görülen olaylardan birisidir, hemen her gece kontrolsüz halde botlar tespit ediyoruz” diyor. Brataku, gece karanlığında ve 2.5 kilometre uzaklıkta oldukları halde botta 25 kişinin bulunduğunu söylüyor. Hakim “Yakın mesafede olmamanıza rağmen ne kadar kişi olduğunu nasıl belirlediniz?” diye soruyor. Brataku, şunları söylüyor: “Tecrübelerime göre botun boyuna bakarak, binenlerin sayısını yaklaşık tahmin edebiliyorum. Termal kamara ile bota binenlerin sayısını yaklaşık olarak sayabiliyoruz.” Hakim ayrıca “Bu mesafeden, hedefin can salı veya şişme bot olup olmadığını anlayabilir misiniz?” diye soruyor. Brataku: “Hava koşullarına göre değişir. Türkler denizden çekme işlemini gerçekleştirdikleri sırada botun türünü, kişi sayısını tespit etmek amacıyla onlara yaklaştığımda bizi kovalarlar. Bu sebepten sınırdan yarım deniz mili geri kalıyorum, hedefin bot mu veya can salı mı olduğuna dair kesin bilgim olmuyor.” O halde neden sürat botu ifadesi yazıldı? Barış için savaş Barış Büyüksu’nun davası Yunanistan’da kapanmış görünüyor. İktidar ‘Barış’ın hakkını arar mı? Sanmıyorum. Her yıl onbinlerce vatadandaşının AB ülkelerine, ABD ve hatta Kanada’ya iltica etmesinden utanıp sıkılmayan, yurt dışına giden doktorlarının arkasından “Gidiyorlarsa gitsinler” diyen iktidar Barış için savaş mı verir!",https://halktv.com.tr/makale/komsu-barisi-gormemis-921390
İsmail Saymaz,Katilini ilan eden bir kadın…,20 Ocak 2025 Pazartesi 05:00,"“Eşimin tekrar eve gelebileceği, bana yine tehdit ve hakaretlerde bulunabileceği ve zarar verebileceği hususunda endişe duyduğum için davacı olmaya geldim. Can güvenliğimden endişe ediyorum.” Tarih, 5 Ağustos 2024. Fadim T.’nin şikayeti üzerine bir gün sonra eşi Savaş T.’ye üç ay evden uzaklaştırma cezası verildi. Fadim T., korktuğu için evin kilidini bile değiştirdi. Endişelenmekte çok haklıydı. Şikayetinden 38 gün sonra, 12 Eylül 2024 sabahı saat 04.38’de eve zorla giren eşi tarafından, 12 yaşındaki kız çocukları İ.T. odasında uyurken, beş kurşunla vurularak öldürüldü. Savaş T., eşini öldürmekle bırakmadı. Avucunda bir sigara söndürdü! SAAT 04.18’DE BARIŞMAK İÇİN GELMİŞ Savaş T.’ye tasarlayarak öldürme ve ruhsatsız silah bulundurmaktan, katil kocayı araçla eve getiren Fikret İ.’ye cinayete yardımdan Antalya 1. Ağır Ceza Mahkemesi’nde dava açıldı. Savaş T., ifadesinde, eşini suçluyor. Eşinin saldırıp hakaret ettiğini ve kalbine bıçak batırdığını ileri sürüyor. Eşi tarafından aldatıldığını iddia eden Savaş T., “Sürekli namaz kılıp tespih çektim” diyor. Barışmak amacıyla saat 04.18’de eve gittiğini savunarak, “Bu saatte gitmemin nedeni, eşimle barışarak, sabah namazını yanında evde kılmak istememdi” diye konuşuyor. Ancak eve girdiği andan itibaren eşinin hakaret ettiğini, “Senin erkeklik onurun yok mu? Daha kaç defa sen aldatacağım” diyerek, yüzüne tükürdüğünü iddia ediyor. Yatak odasındaki silahı alıp eşine ateş açtığını söylüyor. KIZI YALANINI ORTAYA ÇIKARDI Savaş T., ceza almaktan kurtulmak için açıkça yalan söylüyor. Katil eşin yalanını üç kritik tanık çürütüyor. İlki, cinayet anında evde bulunan 12 yaşındaki kızları İ.T. İ.T., o sabah saat 04.38’de annesinin çığlığına uyanmış. Ancak kabus gördüğünü düşünerek tekrar uyumuş. Sabah 08.40’ta gözlerini açınca annesini aramış. Fadim T., telefonunu açmayınca yatak odasına yönelmiş. Annesini yerde kanlar içerisinde cansız halde yatarken bulmuş. İ.T., önceki yıl annesinin babasının cep telefonunda “Namazdayım canım, arayacağım” şeklinde bir mesaj görünce aldatıldığını anladığını söylüyor. Annesinin şiddete uğradığını da anlatan İ.T., şöyle diyor: “Annem ayrılma kararı aldı. Babam ikna ederek vazgeçirdi ve annem eve geri döndü. Küfretmeye başlayınca annem yine boşanma kararı aldı. Babam sürekli ‘Önce seni öldüreceğim, sonra kendimi’ diye tehdit ediyordu. Bir seferinde şiddet uyguladı. Annem her seferinde ‘Başıma iş gelirse, öldürülürsem bil ki baban yapmıştır. Ondan şikayetçi olmazsan hakkımı helal etmem’ diyordu.” ZORLA TERS İLİŞKİ İkinci tanık ise Fadim T.’nin kız kardeşi Canan A. Canan A.’ya göre eniştesi, ablasını aldatmış. Hatta ablası, eşinin birliktelik yaşadığı kadınla kavga etmiş ve bu yüzden soruşturma açılmış. Canan A., şunları söylüyor: “Ablam boşanma kararı aldı. Savaş tüm malvarlığını kendisine bırakması için ablama baskı yaptı. Duruşma günü Savaş özür dileyince ablam boşanmaktan vazgeçti ve barıştılar. İki üç hafta sonra Savaş, zorla ablamla ters ilişkiye girdi. Ablam da tekrar boşanma davası açtı.” 38 GÜN ÖNCEKİ ŞİKAYET Üçüncü tanık da bizzat Fadim T. Fadim T., 5 Ağustos 2024’te Antalya Emniyet Müdürlüğü Aile İçi ve Kadına Karşı Şiddetle Mücadele Bürosu’na geldi, 16 yıllık eşi Savaş T. tarafından psikolojik baskı ve fiziksel şiddet gördüğünü anlattı. Bugüne dek aile birliğinin bozulmaması için şikayetçi olmadığını belirtti. Ancak 29 Temmuz 2024’te ipler kopmuştu. İşte, Fadim T.’nin ölümünden 38 gün önceki ifadesi: “Sabah 6 sıralarında eşimle aramızda tartışma çıktı. Tartışma sebebimiz, eşim benimle ters ilişki yaşamak istedi. İstemediğimi söyleyince bana ‘O zaman üzerindeki dükkanı kızımızın üzerine yap. Benden de herhangi bir talepte bulunma, boşanalım’ dedi. Kabul etmeyince ‘O zaman kalk gidiyoruz, seni öldüreceğim o…, zaten beni üç kişiyle aldatıp onlarla yattın’ dedi. Açık gri renkli bir tabancayı evimizin üst katından alıp yanıma geldi. Silahı bana doğrulttu. ‘Hadi kalk, ıssız bir yere gideceğiz, seni öldüreceğim’ şeklinde tehditlerine devam etti. Ben de ‘Öldüreceksen, burada öldür, bir yere gitmiyorum’ şeklinde direndim. ‘Dükkanı kızımın üzerine vereceksin, benden birşey almayacaksın, öyle boşanacaksın, seni öldürürüm’ şeklinde tehditlerine devam etti. O gün tartışmamız bitti. Sakinleşip yanımdan ayrıldı. ‘Bu evden defolup gideceksiniz, ben bu evde kalacağım’ dedi.” Fadim T., bir gün sonra eşinin “Beraber bir yere gideceğiz dediğini” anlatarak, şunları söylüyor: “Kendisiyle gitmek istemediğini, işe gideceğimi söyledim. ‘Bu evden defolup gidiyorum. Boşanma davası açacağım. Sen de açarsın’ diyerek, eşyalarını ve silahını alıp gitti.” Fadim T., eşinin eve tekrar gelip tehdit ve hakaretlerde bulunabileceğinden, kendisine zarar verebileceğinden endişe duyduğunu kaydediyor. “Can güvenliğimden endişe ediyorum” diyor. SUÇ ORTAĞI NEDEN SERBEST? Savaş T.’nin “Eve barışmak için gittim, bana hakaretler edince ateş ettim” şeklindeki savunması inandırıcı bulunmadı. Fadim T. ve kızı İ.T.’nin ifadeleri ile katilin silahla gelmesi, tasarlayarak kasten öldürmenin dayanağı sayılıyor. Fikret İ.’nin ise cinayetin işleneceğini bilerek katili eve getirdiği, cinayetten sonra araçla Korkuteli’ne kaçırdığı ifade ediliyor. Fikret İ., buna rağmen tutuksuz yargılanıyor. Fadim T.’nin ailesinin avukatlığını üstlenen Önce Çocuklar ve Kadınlar Derneği’ne bağlı hukukçular 11 Şubat’taki ilk duruşmada Fikret İ.’nin tutuklanmasını isteyecek. ÖCALAN, ‘SİLAH BIRAK’ ÇAĞRISI YAPACAK MI? DEM Partili Pervin Buldan, Sırrı Süreyya Önder ve Ahmet Türk’ten oluşan İmralı heyeti, Öcalan’la ikinci kez görüşmek için bugün Adalet Bakanlığı’na başvuruyor. Bahçeli, ikinci görüşmenin sonunda ‘terörün bittiği ve örgütün lağvedildiği’ açıklamasının yapılmasını istemişti. Erdoğan da “Şayet gerekli çağrı yapılır, terör örgütü ve bağlantılı yapılar gereken adımları atarsa kazanan Türküyle Kürdüyle tüm Türkiye olacaktır” demişti. Peki, Öcalan, ikinci görüşmede PKK’ya silah bırakma çağrısı yapar mı? Bu soruyu DEM Partili kaynaklarıma sordum. Anladığım kadarıyla Öcalan’dan böyle bir çağrı beklenmiyor. DEM Partililer şöyle diyor: “Çağrı olur olmaz, bilmiyoruz. Öcalan, heyetin dışarıda yaptığı görüşmelerin dönüşlerini aldıktan sonra kendi çözüm önerilerini, önceden yapılması gerekenleri değerlendirebilir diye yaygın bir görüş var. Belki de yapacağı çağrının zemininin ne olması gerektiğini konuşur.” DEM Partililer iktidarın çağrı beklentisine ilişkin “Onların kendi gündemidir bu. Yoksa o aşama, gerekli adımlar atıldıktan sonra niye olmasın?” “Adımlar atıldı mı?” diye sordum. Şu karşılığı verdiler: “Tek bir adım atılmadı. Muhalefet güçleri ve iktidar odakları görüş bildirdi. Heyet de raporlaştırıp sunacak, o kadar.” Sordum. “Anladığım kadarıyla size göre Öcalan’ın silah bırakma çağrısı yapacağı bir zemin oluşmuş değil.” Şöyle dediler: “Geçenlede KCK’den açıklama yapıldı. Oradan da anlaşılıyor ki, aslında bir temas yok, hala bir mekanizma oluşturulmuş değil. Bu insanlar nereye bırakacak silahı? Kimi muhatap alacak? Hangi yasal düzenlemeye muhatap olacak? Hiçbir şey olmadığı için bu konuda tartışmanın süreceğini düşünüyoruz. Bizimki öngörü tabi.”",https://halktv.com.tr/makale/katilini-ilan-eden-bir-kadin-906987
İsmail Saymaz,‘Patlayıcı hamuru’ son anda yangından çıkarıldı,27 Aralık 2024 Cuma 05:08,"Gökten bir bomba düşseydi ancak bu kadar tahripkar olabilirdi. Balıkesir’in Karesi ilçesinde ZSR Anonim Şirketi’ne ait mühimmat fabrikasının kapsül üretim tesisi 24 Aralık’ta infilak etti. Patlamadan sonra yangın çıktı. Sekizi kadın 11 işçi hayatını kaybetti. Yedi işçi ise yaralandı. Facianın nedeni henüz belirlenebilmiş değil. Balıkesir Büyükşehir Belediyesi İtfaiye Dairesi Başkanlığı’nın yangın raporu, yıkımın ürkütücü boyutlarını ortaya koyuyor. Rapora göre patlama, mesai başladıktan 27 dakika sonra, saat 08.27’de meydana geldi. İtfaiye ekipleri 08.40’da fabrikaya ulaştı. Manzara şöyleydi: Patlamanın meydana geldiği kapsül üretim alanının çelik çatısı uçmuş ve tuğla duvarları yıkılmıştı. İş makinaları duvara savrulmuş, patlayıcı kapsülleri çevreye saçılmıştı. Alevli ve dumanlı bir yangın çıkmıştı. İtfaiye çelik malzemeden bir odada tutulan ‘patlayıcı hamuru’ adı verilen hammaddeyi suyla soğuttu. Bomba imha ekibi ulaşmadığı için bir çalışan, patlayıcı hamurunu ahşap kapla çıkarıp alandan uzaklaştırıldı. Aynı şekilde iki kamyona yakın kapsül de çalışanlarca elle ve forkliftle dışarıya taşındı. Patlayıcı hamuru ve kapsüller çıkarılmasaydı facia büyüyebilirdi. Bir işçinin cesedi, savrulduğu bahçede… Diğer 10’u makinaların arasında ve molozların altında bulundu. İşte, yangın raporu: Çelik çatı uçtu, tuğla duvarlar yıkıldı: “Olay yerine varıldığında fabrika üretim sahasında bulunan B-100 numaralı betonarme yapı içerisindeki kapsül üretim alanında meydana gelen patlama neticesinde binanın çelik konstrüksiyon çatısının havaya uçarak etrafa dağıldığı, tuğla duvarların yıkıldığı, üretim alanında yangın başladığı, yangının alevli ve dumanlı şekilde devam ettiği, fabrika çalışanları tarafından suyla müdahale edilerek, söndürülmeye çalışıldığı görüldü. Paylatıcı hamuru son anda çıkarıldı: Söndürme devam ettiği esnada çalışanlar tarafından patlamanın meydana geldiği alanda betonarme sütre içerisindeki çelik malzemeden yapılmış küçük iki kapısı olan, kapıların bir tanesinin üretim alanına, birinin bina dışına açıldığı görülen bölmede ‘patlayıcı hamuru’ olarak tabir edilen 200-300 gram arası kapaklı siyah renkli kaptaki malzeme ekiplerimiz tarafından bulunduğu dolap açılmak suretiyle suyla müdahale edilerek soğutuldu. Bomba imha ekibi tarafından alandan çıkarılacağı belirtilen patlayıcı hamuru tesis çalışanı bir personel tarafından ahşap bir taşıma kabına konularak, dışarıda bekleyen çift kabinli ve kasasında özel taşıma haznesi olan araçla yangın mahallinden tahliye edildi. Makinalar savruldu, kapsüller saçıldı: Üretimde kullanılan makinaların yerlerinden hareket ederek, binanın sağ tarafındaki istinat duvarına doğru sürüklendiği, hammaddelerin ve paketlenmiş kapsüllerin bir kısmının bina dışına saçıldığı görüldü. Kapsülleri elle taşıdılar: Ekiplerimizin söndürme çalışmalarına devam ettiği esnada üretim alanı girişinde sol tarafta paletlere yüklenmiş vaziyette üretim aşaması tamamlanmış, iki kamyonun taşıyabileceği miktarda paketli kapsülün bulunduğu, bir kısmının çalışanlar tarafından elle taşınarak, bir kısmının forklift vasıtasıyla patlamanın olduğu alandan dışarıya çıkarılarak, uzaklaştırılmaya çalışıldığı görüldü. Bir işçinin cesedi bahçede bulundu: Mesaide olan çalışanların patlamanın etkisiyle vücut bütünlükleri bozulmuş bir vaziyette ex oldukları (öldükleri) görüldü. Ex olan çalışanlardan birinin patlamanın etkisiyle üretim alanının sol tarafındaki bahçeye fırladığı, 10 kişinin ise üretim alanında makinaların arasında veya molozların altında kalarak ex oldukları görüldü. Patlamanın nedeni belli değil Yangın raporuna göre patlamanın neden meydana geldiği tespit edilemedi. Raporda, “Patlama nedeninin kolluk kuvvetleri ve adli makamlarca yapılacak tahkikat ile tespit edilmesinin uygun olacağı mütalaa edilmektedir” deniyor. Yangının ise patlamadan sonra oluşan alevler nedeniyle başladığı kaydediliyor. Hasarın bilançosu hesaplanamadı. Suriye istihbaratı El Nusra’nın yedi kurucusundan birine teslim HTŞ, Suriye İstihbarat Teşkilatı Başkanlığı’na Enes Hattab adlı yöneticisini atadı. Hattab da lideri Colani gibi, ‘devrim’ ile birlikte takım elbise giyip kravat takan mücahitlerden… Bu görüntü sizi aldatmasın. Çünkü El Kaide’nin Suriye kolu olan El Nusra’nın kurucuları arasında yer alan Hattab, Birleşmiş Milletler Güvenlik Konseyi’nin yaptırım listesinde yer alıyor. Hattab, 1987’de Şam’da dünyaya geldi. Kod adı, Ebu Ahmed Hududi. Bu kod ad, IŞİD’in sınır emiri olmasından ileri geliyor. Evet, yanlış anlamadınız, Hattab, IŞİD içerisinde de yer aldı. Hatta İçişleri Bakanlığı’na bağlı İç Güvenlik Stratejileri Dairesi Başkanlığı’nın 2019’da yayınladığı ‘DEAŞ Terör Örgütü’ adlı kitapta Hattab’ın, IŞİD lideri Bağdadi tarafından örgütün Suriye kolunu kurmak üzere görevlendirilen yedi kişiden biri olarak gösteriliyor. Kitapta şu bilgi veriliyor: “Irak İslam Devleti lideri olan Ebu Bekir El Bağdadi, örgütünün Suriye kolunu kurma görevini Musul, Sincar ve Tel Afer’in bağlı olduğu Kuzey Ninova eyaletinin emiri Ebu Muyhammed el-Colani’ye ve ona yakın altı kişiye vermiştir. Colani ile birlikte Suriye’ye giden kişilerden biri, 2003’ten beri Irak El Kaidesi üyesi olan Irak uyruklu Meyser Ali Musa el-Cuburi’dir (Ebu Mariye el-Kahtani). Cuburi, sonradan Nura Cephesi’nin dini sorumlusu olmuştur. Bir diğer kişi, Filistin kökenli Ürdünlü Mustafa Abdullatif el-Salih’tir ve Irak El Kaidesi’nin yabancı savaşçı temininden sorumludur. Görevlendirilenlerden biri de Ebu Musab el-Zerkavi’nin kayın biraderi olan Filistin kökenli Ürdünlü Yad Tubasi’dir (Ebu Cüleybib). Bunların yanı sıra Ebu Ömer el-Filistin ile Suriyeli Enes Hasan Hattab ve Salih el-Hamavi görevlendirilenler arasındadır.” İçişleri Bakanlığı İç Güvenlik Stratejileri Başkanlığı’nın 2022 yılında yayınladığı ’50 Soruda DEAŞ Terör Örgütü’ adlı kitapta yanıt verilen bir soru da şu: -DEAŞ’ın El Kaide ve El Nusra Cephesi ile bir ilişkisi var mı? IŞİD ile El Kaide arasındaki ayrılığın fikri değil, mücadele yöntemiyle ilgili olduğu ifade ediliyor. El Kaide’nin Suriye kolu El Nusra, mücadelesini Suriye içinde sınırlıyor. Bir diğer fark ise cihadın öncelikli olarak kime karşı yapılması gerektiği hususu. IŞİD, yakın düşman diye niteleyip uzak düşmanla işbirliği yapmakla suçladığı Araplara ya da Sünni ve Şiilere karşı yürütülmesini savunuyor. El Kaide ise ABD’ye ve siyonistlere karşı verilmesi gerektiğine inanıyor. Aralarında başka bir fark yok. Rapordan: “DEAŞ, El Nusra Cephesi (Şimdiki HTŞ) ve El Kaide dini yorumlama noktasında genel itibariyle aynı düşüncelere ve anlayışa sahip ancak mücadele yöntemi açısından farklılık gösteren terör örgütleridir.",https://halktv.com.tr/makale/patlayici-hamuru-son-anda-yangindan-cikarildi-900445
İsmail Saymaz,"DEM’in Bahçeli yorumu: Çok pozitif, olumlu ve umutlu",03 Ocak 2025 Cuma 05:00,"Geçen hafta İmralı’yı ziyaret eden DEM Parti Van Milletvekili Pervin Buldan ve İstanbul Milletvekili Sırrı Süreyya Önder, dün eski Mardin Büyükşehir Belediye Başkanı Ahmet Türk’ü yanlarına alarak, TBMM’deki temaslarına başladı. Önce TBMM Başkanı Numan Kurtulmuş’u, sonra da ‘sürecin’ mimarı olan MHP lideri Devlet Bahçeli’yi ziyaret ettiler. Bahçeli, misafirlerini TBMM’deki makam odasının kapısında karşıladı. Görüşme 40 dakika sürdü. ‘Kürt ağası’ Türk, MHP liderine kehribar bir tespih hediye etti. MHP lideri, DEM’lileri kapıya kadar gelerek uğurladı. Görüşmeye ilişkin DEM Parti ve MHP cephesinden bilgi sızmadı. Detayları ilk kez şimdi okuyacaksınız. ‘Bu sorunu çözmenin vakti geldi’ Neden parti liderlerinden ilk olarak Bahçeli ile başlandı? Öneri MHP liderinden geldiği için mi? Hayır. İlk randevuyu o verdiği için. DEM Parti heyeti Bahçeli’ye Öcalan’la yaptıkları görüşme ve yedi maddelik açıklama hakkında bilgi vermiş. Daha çok heyet konuşmuş, Bahçeli çoğunlukla dinlemiş. DEM Partililer Bahçeli için şu izlenimleri aktarıyor: “Grup konuşmalarının dışına çıkmamış ama kibar bir şekilde ve devlet ciddiyetiyle heyetimizi karşılayıp değerlendirmelerini dinlemiş. Bu değerlendirmelerin Türkiye’nin hayrına olmasını dilemiş ve pozitif bir çerçeve çizmiş. ‘Bu sorunu çözmenin vakti gelmiştir’ demiş.” Apo’dan özel mesaj Öcalan’ın kamuoyuna yansımayan, fakat yalnızca Bahçeli ve diğer siyasetçilere ilettiği mesaj var mı? DEM Partili kaynağım “Mutlaka var” diyor. Nedir o? “Yaptığı çağrı ve bu çağrı çerçevesinde özel değerlendirmeler” diye ekliyor. Ancak ayrıntıya girmiyor. DEM Parti heyetinin kanaatini sordum. “Çok pozitif ve çok olumlu. Umutlu ayrıldılar” deyip ekliyor: “Zaten kibar ve nazik biri. Bu beklenen bir şey ama değerlendirmesi ve pozitif ele alma biçimi beklenenin de üstünde.” Bahçeli’nin geçen haftaki “Ortada yeni bir çözüm veya açılım diye bir süreç hiç yoktur” şeklindeki açıklamasını hatırlattığımda beklemediğim bir yanıt aldım. DEM Partili kaynaklar bu ifadeyi doğrulayarak, şöyle diyor: “Hakikaten henüz o aşamada değiliz. Bahçeli’nin söylediği o anlamda doğru. Toplanacak görüşler İmralı’ya ulaştığında müzakere ve çözüm var mı yok mu göreceğiz.” Son şans, son imkan DEM Partililer çözüm önerisinin Bahçeli’den gelmiş olmasını “Bir avantajdır” diye yorumluyor. Bu hamleye kredi açıyor. “Türkiye ve Kürt halkı açısından son şans ve son imkan” diye bakıyor. Neden son şans? Çünkü “Ortadoğu’da gelişmeler ve gelen tehlikeler var. Gelişen Ortadoğu jeopolitiğinde Türkiye ve Kürtler açısından son bir şans bu” diye konuşuyor. “Bu, DEM’in değerlendirmesi mi?” diye sordum. Kritik bir yanıt verdi. Dedi ki: “Öcalan da böyle değerlendiriyor. Bir sonuç alınması gerekir. Başka zamanlar veya başka imkan olmayabilir.” “Kandil de bu görüşte mi?” diye sordum. Şu karşılığı aldım: “Kürt hareketinin bileşenlerinin tümü, kimi değerlendirme ve tespitler sebebiyle iktidarın tutumuna dair kaygı taşısa da Öcalan'a tam anlamıyla güveniyor.” PKK’lı Bese Hozat’ın sürece karşı çıkan sözlerini hatırlattım. “İktidarın adım atmasına dair çağrılarda bulunuyor” dedi. Ve ekledi: “Devletin yapması gerekenler var. Bunları ıskalıyoruz. Nedir onlar? Kürt sorununda çözüm, inkar siyasetinin bitişi, Rojava’ya yönelik tutumun değişmesi, siyasi tutuklulara yaklaşım…” İstikşafi görüşme Erdoğan ve Bahçeli, DEM Partililerin bu tespitlerine hak verir, taleplerine olumlu bakar mı? Doğrusu, pek ihtimal vermiyorum. Çünkü Bahçeli’nin istediği, Erdoğan’ın MHP’yi küstürmemek için ‘Evet’ demeye mecbur kaldığı ‘süreç’ ile DEM’in anladığının aynı olmadığı kanısındayım. Ne Bahçeli ve Erdoğan, Öcalan’ın sunacağı şartları kabul eder ne de İmralı ve Kandil, şartsız silah bırakmaya evet der. İmralı - TBMM arasındaki trafik için ‘istikşafi görüşme’ desek hata etmiş olmayız. Her şeye rağmen denemeye değer. PKK silah bırakacaksa… Akan kan duracaksa neden denemeyelim? Kürşad Zorlu, gelecek hafta AK Parti’ye geçiyor Telefonumdaki mesajlara baktım; 22 Aralıkmış. O gün bana Ankara Milletvekili Kürşad Zorlu’nun İyi Parti’den istifa edip AK Parti’ye geçeceği istihbaratı ulaştı. İnanmadım, ihtimal vermedim. Zorlu’ya mesaj attım. Birkaç saat sonra döndü. İddiayı kesin bir dille yalanladı. Evet, İyi Parti’de sorunları vardı, inkar etmedi. Ancak AK Parti’ye geçmek mi? “Asla” dedi. Aynı Zorlu, 10 gün sonra dün İyi Parti’den istifasını açıkladı. Aradım, mesaj attım, kendisine ulaşamadım. Telefonunu kapatmıştı. Haberi AK Parti’den teyit ettim. Bir AK Partili yetkili, Zorlu’nun büyük ihtimalle gelecek hafta grup toplantısında AK Parti’ye katılacağını doğruladı. Hatta ilerleyen haftalarda ve şubatın ayının sonundaki parti kongresinde İyi Partili başka milletvekilleri ve belediye başkanlarının AK Parti’ye geçeceğini söyledi. Görüştüğüm İyi Partili yetkililerse Zorlu’nun istifasını aylardır beklediklerini söylediler. Zorlu’nun Dışişleri Bakanı Hakan Fidan ve AK Parti Ankara Milletvekili Fuat Oktay’la yakınlaştığını, AK Parti aleyhine olabilecek oylamalara katılmadığını, TBMM’de iktidar lehine konuştuğunu anlattılar. Biliyordum… Zorlu Akşener’den sonra İyi Parti’nin lideri olmayı hayal etti. Delegede karşılık bulamadığı için adaylığa cesaret edemedi. Müsavat Dervişoğlu’ndan grup başkanvekilliği, parti sözcülüğü ve siyasi işler başkanlığı istedi; alamadı. İyi Parti’den uzaklaştı. Ben bir sonraki kongrede genel başkan adayı olmak istediğini sanıyordum. Meğer hesabı başkaymış. Zorlu, onu tanıdığım günden bu yana muhalif bir milliyetçiydi. Bu kimliğiyle siyasete atıldı. Daha ilk adımında Akşener’in sözcüsü ve milletvekili oldu. Siyasete tepeden indi. Eğer Kılıçdaroğlu cumhurbaşkanı seçilseydi, belki o kabinede bakan olacaktı. Şimdi, bakanlık vaadi karşılığında AK Parti’ye katılacağı iddia ediliyor.",https://halktv.com.tr/makale/demin-bahceli-yorumu-cok-pozitif-olumlu-ve-umutlu-902389
İsmail Saymaz,Muhalefetin amiral gemisini batırma operasyonu,31 Ocak 2025 Cuma 05:02,"Bu kez ‘dalga’ bizim kanalın duvarlarına vurdu. Dalga demişken… Eskiden bir su birikintisindeki çalkantıyı ifade eden bu sözcük 2007 yılındaki Ergenekon Davası’ndan beri hukuk terimi olarak da kullanılıyor. Birbirini takip eden operasyonlara dalga deniyor. Geçmişte kaldığını sandığımız bu siyasi çalkantı Akın Gürlek’in İstanbul Cumhuriyet Başsavcılığı’na getirilmesinden sonra hayatımıza geri döndü. Artık her pazartesi sabahı hangi muhalifin ziline basılacak, sıra kime gelecek diye endişe içinde uyanıyoruz. Halk TV sürekli hedefteydi ve kapımıza dayanmak için bahane aranıyordu. Ekrem İmamoğlu’nun şaibeli bilirkişi raporlarına imza atmakla suçladığı S.B. ile yapılan söyleşi bu operasyona gerekçe yapıldı. Adliyenin yedinci katı Beş arkadaşımızın savcılığa çıkarıldığı çarşamba günü İstanbul Çağlayan Adliyesi’ne geldim. Adliyenin yedinci katında onlarca gazeteci, milletvekili ve hukukçu bekliyordu. O an kafama dank etti. Bu kat Terör ve Örgütlü Suçlar Bürosu’na ait değil mi? “Yanlış mı hatırlıyorum” diye şüpheye düşerek, çevremdekilere sordum. “Öyle” dediler. Dahası ifadeleri alan savcı yıllar sonra ‘uyandırılan' Gezi Parkı soruşturmasına da bakıyormuş. İyi de bizim arkadaşlarımız terörle veya örgütlü bir suçla itham edilmiyor ki? İki suçlama yöneltiliyor: Konuşmaların kayda alınıp yayınlanması. Yargı görevini yapanı etkilemek. Bunlar Terör ve Örgütlü Suçlar Bürosu’nun alanına girmiyor. Dava açılırsa ağır cezada değil, asliye ceza mahkemesinde görülüyor. Peki, neden Halk TV soruşturmasına Terör ve Örgütlü Suçlar Bürosu bakıyor? Çünkü muhaliflerin şüphelisi olduğu her siyasi soruşturma fiilen terör ve örgütlü suç kapsamında ele alınıyor. Neredeyse muhaliflerin boşanma, alacak-verecek ve miras davaları bile ağır ceza mahkemelerinde görülecek. Bu, düşman ceza hukukunun yeni sürümü olsa gerek. İmamoğlu da bugün aynı katta ifadeye girecek. Başsavcı Akın Gürlek’i tehdit, bilirkişiyi hedef gösterme ve yargılamayı etkilemeye teşebbüsle suçlanan İmamoğlu, geçen gün şaşkınlığını saklamayarak, şöyle dedi: “Terör savcısı benden ifade alacakmış. Hangi kimlikle benden ifade alacaksın diye soracağım!” İlahi, Ekrem Bey! Hangi kimlikle olacak? Sizin muhalif kimliğinizle… Suç yok, görev var İmamoğlu, yaşayarak öğrendi ki… Muktedirler hiçbir hukuk kuralı ve ceza yasasıyla bağlı değilken, muhalifler hem yasalarda yazılı emir ve yasaklardan sorumlu tutuluyor hem de yasadışı yaptırımlara maruz kalıyor. Halk TV’nin başına gelen, işte bu çifte standart. Bilirkişi S.B. ile yapılan söyleşinin izinsiz yayınlanıp yayınlanmadığı bahsi Türk Ceza Kanunu’nun değil, belki Basın Konseyi’nin alanına girer. Gazetecilik mesleğine ilişkin etik bir tartışma, şüpheliler Halk TV çalışanı olduğu için terör suçuna sokuluyor. Ortada suç yok, gazetecinin görevini ifası var. Bu bilirkişi, İmamoğlu tarafından hakkındaki her soruşturmada şaibeli rapor yazmakla itham ediliyor. İmamoğlu’nun açıklamasını takip eden Pehlivan, atak davranıp bilirkişiyi arıyor. Kimliğini saklamıyor. Arkadan iş çevirmiyor. Zaten bilirkişi de Pehlivan’ı tanıyor. Sorulara yanıt veriyor. Halk TV’yi ve İmamoğlu’nu suçluyor. Halk TV Program Müdürü Kürşad Oğuz, kaydı Genel Yayın Yönetmenimiz Suat Toktaş’a yolluyor. Toktaş, hemen ekrana veriyor. Kayıt olduğu gibi yayınlanarak, S.B.’ye yanıt hakkı tanınıyor. Söyledikleri ne kesiliyor ne de sansürden geçiriliyor. Ne bilirkişinin görüntüsü ne de adresi veriliyor. Bu çaba zamanla yarışan bir haber televizyonunun meslek aşkı diye övülmesi gerekirken, ağır biçimde cezalandırılıyor. OHAL sürüyor OHAL, 2018 yılında kalktı. Fakat muhalifler için fiilen devam ediyor. Savcılık, adliyeye başvurup ifade vermek istediğini beyan eden Barış Pehlivan’ı Halk TV binasından gözaltına aldı. Seda Selek, polislerin evine gittiğini spor salonunda haber aldı. Bekletmemek için koşardım geldiği kapının önünde eşofmanlarıyla ‘kıskıvrak’ yakalandı. Serhan Asker, TBMM’den çıkarken alındı. Suat Toktaş ve Kürşad Oğuz, bir gün sonra Halk TV binasından götürüldü. Kaçmadılar. Çağrılsalar dakkasında savcılıkta olurlardı. İmha edecekleri bir kanıt yoktu. Geçtim kanıtı; bilirkişi S.B’nin şikayeti bile hala alınmış değil. Üstelik bu suç şikayete tabi olduğu halde… Çünkü asıl amaç, Halk TV’nin kapısından adam almak. Muhalif medyanın amiral gemisini suni ‘dalgalarla’ batırmak. Halk TV’nin sahibi Cafer Mahiroğlu’na diz çöktürmek. Başaramadılar. Zor, oyunu bozdu. İzleyicilerimiz Halk TV binalarında ve adliye önünde kendiliğinden toplandı. Yurdun dört köşesinde dalgakıran gibi sokaklara çıktılar. Dört arkadaşımız salıverildi. Ne var ki Suat Toktaş’ı tutukladılar. Toktaş, şu an Türkiye cezaevlerinde konuşmaların kayda alınıp yayınlanması ve yargı görevini yapanı etkilemek suçlarından tutuklu tek mahkum olabilir. Varsa bile Silivri F Tipi Cezaevi’nde yatanı yoktur. Toktaş, ceza üst sınırı yedi yıl olan bu suçlardan Silivri’ye atıldıysa, cümle alem biliyor ki, suç işlediğinden değil, Halk TV’yi yönettiği için… Militan hukuk Toktaş, mahkemede “Gazetecilik faaliyetimin siyasi yargılamaya konu edildiğini düşünüyorum” derken, çok doğru bir tespit yapıyor. Cumhur İttifakı 2023’te aldığı yüzde 52’lik güvenoyunu yerel seçimde kaybetti. Erdoğan, şu an azınlık oyuyla çoğunluğa hükmediyor. İlk erken seçimi kaybedeceğini görüyor. İktidarını sürdürebilmek için, militanlaştırdığı yargı erkini ve devletin zor gücünü kullanıyor. Transferlerle TBMM’de 360 eli bulup Türkiye’yi erken seçime götürerek, adaylık hakkı kazansa bile seçimi garantilemek istiyor. Bunun için muhalefete, onun potansiyel cumhurbaşkanı adaylarına ve medyaya karşı dalga üstüne dalga geliyor. AK Parti, seçeneksiz… Erdoğan, rakipsiz kalmak istiyor. En kötü ihtimalle, yenebileceği bir rakiple yarışmak istiyor. Serbest seçimler fiilen ortadan kaldırılıyor. Cumhurbaşkanının dilediği kadar aday olabildiği, rakipsiz girdiği sandıktan yüzde 86 ile çıkabildiği bir Ortaasya ülkesine dönüştürülmesi hayali kuruluyor. CHP’li belediyelerin terör, rüşvet ve yolsuzlukla ilişkilendirilmesi; DEM Partili belediyelere kayyum atanması; Zafer Partisi lideri Ümit Özdağ’ın tutuklanması; İmamoğlu’nun kuşatılması ve Halk TV’nin kapısına dayanılması, bundan ötürü.",https://halktv.com.tr/makale/muhalefetin-amiral-gemisini-batirma-operasyon-910043
İsmail Saymaz,Kaçakçı köylüye yargısız infaz,06 Ocak 2025 Pazartesi 09:15,"Bu kaçıncı? Kaçıncı köylü bu, kaçakçılık yaptığı için dur ihtarı yapılmadan ya da PKK’lı sanılarak öldürülen? Hatırlayın… Irak’tan atlarla kaçak mazot ve sigara getiren Şırnak Uludereli köylüler 28 Aralık 2011 gecesi savaş uçaklarıyla vuruldu. Bombardımanda 17’si çocuk 34 köylü can verdi. Uludere’nin 13. yıldönümünde Türkiye-İran sınırındaki Van’ın Özalp ilçesine bağlı Dönerdere köyünde Seyithan Durdu, kaçakçılık yaptığı için asker tarafından öldürüldü. Kaçakçılara yardım ediyorlardı Seyithan Durdu, 34 yaşındaydı. Dört çocuk babası. Hayvancılıkla geçiniyordu. Ve zaman zaman İran’dan Türkiye’ye yasadışı yollardan kaçak göçmen getiren şebekelere yardım edip para kazanıyordu. Doğruya doğru, yaptıkları suç… Fakat cezası, yargısız infaz mı olmalıydı? Durdu, kardeşi Zübeyt ve 15 yaşındaki yeğeni Ş.D., 28 Aralık 2024 gecesi Aşağı Tulgalı Mahallesi’nde kaçak göçmenleri devralıp Dönerdere köyünde kaçakçılara teslim etti. Saat 4 sularında kaçaklar minibüse bindirilip yola çıkarılırken; Durdu’lar atlarla Bakışık köyüne doğru ilerledi. Sıkıp gittiler Tam bu sırada Özalp 2. Hudut Taburu 3. Hudut Bölüğü Tulgalı Hudut Karakolu’nda Kol Komutanı olarak görev yapan Üsteğmen Y.A. ile beraberindeki Üsteğmen M.Ç. ve Uzman Onbaşı S.G., devriyeye çıkmıştı. Göçmenleri ve Durdu’ları takibe aldılar. İddiaya göre, dur ihtarında bulunmadan Durduların arkasından ateş ettiler. Ş.D., anlatıyor: “Biz dere tarafına giderken, bir araç bize doğru geliyordu. Yerde buz vardı. Ben ve Seyithan kayıp düştük. Çabuk şekilde ata bindik. Kanalı geçtik. Halen araç takip ediyordu. Şoförün yanındaki iki kişi tüfekle iki el ateş ettik. İlk mermi Seyithan’a isabet etti. Seyithan bağırdı. İkinci mermi boşa gitti. Seyithan attan düştü. Attan inerek yanına gittim. Araçtan iki kişi indi. Yanımıza geldiler, ‘Ne oldu?’ diye sordular. ‘Mermi sıktınız’ diye bağırdım. ‘Yok biz değiliz’ dediler. İkisi aracı önce önden, sonra arkadan itip araca binip ilerlediler. İki şahsın üzerinde asker elbiseleri ve yeşil şapkaları vardı.” Sonrası da vahim… Durdu’yu sırtından vuran askerler, yaralıya yardım etmeden ve bu olayı Özalp İlçe Jandarma Komutanlığı ile 112’ye bildirmeden çekip gitti. Ş.D., telefon açıp amcalarını ve kuzenlerini çağırdı. Atlar kaçtığı için Durdu’yu battaniyeye sarıp el feneri ışığında sürükleyerek, yola doğru götürdüler. Battaniye yırtıldı. At bulup Durdu’yu bindiler. Yola çıkınca araca bindirdiler. Fakat çabaları, genç adamı yaşatmaya yetmedi. İki askerin ifadeleri çelişiyor Askerler teslim olmadı. İlkin Durdu’nun yeğenleri sorumlu tutuldu. Dördüncü gün, 1 Ocak 2025’te üç asker gözaltına alındı. Ateş eden, ekibin komutanı Y.A. idi. Üsteğmen Y.A., ifadesinde, Durdu’ya ateş ettiği iddiasını kabul etmedi. Devriyeye çıktıklarını, Aşağı Tulgalı Mahallesi’nde kaçaklara ait ayak izlerini görüp takip ettiklerini ve kalabalık bir göçmen grubu gördüklerini anlatan Y.A., şöyle dedi: “100 metre kadar önümüzdeydiler. Durmaları için iki el havaya atıp yaptım. M.Ç. üsteğmenle göçmenlerin yanına gittik. 14 göçmeni karakola gönderdik. Yanlarında atlı görmedim.” Üsteğmen M.Ç. ise üç atlıyı takip ettiklerini ve Y.A.’nın onlara ateş ettiğini belirterek, şunları söyledi: “Sağ arkada oturan Y.A., camı indirdi, ‘Durun, kaçmayın’ diye bağırdı. Atlılar durmayınca beş-altı el havaya ateş etti. Bu esnada araç peşlerinden gidiyordu. Dere yatağı gibi bir yerde ön teker battı. Araç gidemeyince Y.A. ve ben indik. Şöför manevra yaparak, aracı çıkardı. Sisli olduğu için atlı görmedik. Ses de duymadık. Hava şartlarından dolayı sorumluluk sahamızın dışına çıkıp çıkmadığımızı tespit edemedik.” M.Ç.’nin olay sabahı Y.A.’ya “Sakin” diye mesaj attığı, konum bilgilerini sildiği ortaya çıktı. M.Ç., panik yaptığı için bildiklerini anlatmadığını ileri sürdü. Y.A., tutuklanırken, iki asker serbest bırakıldı. Cinayetin tanığı olan Ş.D. ve Zübeyt D. ise göçmen kaçakçılığı suçundan cezaevine gönderildi. Halbuki onlar da vurulabilirlerdi. Avukat Özal Bedir, “Geçmişte kaldığı düşünülen, başına buyruk ve kanun tanımaz uygulamaları hatırlatan bu vahim olayda, sorumluların hak ettikleri cezayı alması için gereğinin yapılmasını istiyoruz” diyor. Foto: Asker kurşunuyla ölen Seyithan Durdu Enginyurt ve Uzun, CHP yolunda Bağımsız İstanbul Milletvekili Cemal Enginyurt, geçen gün bir TV programında, CHP’ye katılabileceğinin işareti vererek, şunları söyledi: “Eğer siyaset yapacaksam, CHP seçmeni bizi seçmiş, değer ve onur vermiş. Bir gün siyaset yapmayı düşünürsem CHP’de yaparım.” Öğrendiğim kadarıyla Enginyurt ile CHP yönetimi arasında bir görüşme trafiği yaşanıyor. Bu trafikte Enginyurt, tek başına hareket etmiyor. Kendisiyle birlikte Demokrat Parti’den istifa eden İzmir Milletvekili Salih Uzun da CHP’ye geçmeyi düşünüyor. CHP’den milletvekili seçilen ve CHP’liler tarafından kendilerinden görülen Enginyurt ile Uzun, bir sonraki hafta grup toplantısında CHP’ye katılabilir. Bir belediye başkanı da Enginyurt ve Uzun’la birlikte davranıyor. DEM’lileri Özgür Özel karşılamayabilir Geçen hafta TBMM Başkanı Numan Kurtulmuş ve MHP lideri Devlet Bahçeli ile görüşen DEM Partili Pervin Buldan, Sırrı Süreyya Önder ve Ahmet Türk, ziyaretlerini sürdürecek. DEM heyeti bugün Gelecek Partisi, AK Parti ve Saadet Partisi ile görüşecek. AK Parti’de Grup Başkanvekili Abdullah Güler, DEM’lileri karşılayacak. Yarın DEVA Partisi ile görüşme olacak. CHP ise henüz randevu vermedi. CHP Merkez Yönetim Kurulu bugün toplanıp randevu tarihini ve DEM’lilerin kim tarafından karşılanacağını karara bağlayacak. CHP’de DEM’lileri Özgür Özel’in değil, bir grup başkanvekilinin karşılaması eğilimi daha baskın… Çünkü CHP’liler Erdoğan’ın henüz görüşünü açıklamadığını ve elini açık etmediğini ifade ediyor. CHP’liler önünü-arkasını bilmedikleri, Bahçeli’nin özel arzusu ve isteği üzerine gerçekleştirilen İmralı - TBMM trafiğine şüpheyle yaklaşmakta haklılar. Özel, bu kez “El yükseltiyorum” hatasına düşmeyerek, doğrusunu yapıyor. Ancak bu tutum 2019-2023 ve 2024’teki seçimlerde CHP’yi destekleyen DEM Parti’nin tepkisini çekebilir. Bu ‘süreç’ DEM ile CHP ve muhalefetin arasını bozma riski taşıyor. Zühre Ermiş neden öldü? Vildan Tok adlı bir okurum mektup gönderdi. Mektubunda, 75 yaşındaki annesi Zühre Ermiş’i Balıkesir Devlet Hastanesi’nin ihmali sonucu kaybettiğini ileri sürüyor.“Balıkesir Devlet Hastanesi’nin yoğun bakım ünitesindeki 10 günü anlatmak istiyorum. Adalet olmadığı için onu aramıyorum. Kendi vicdanım için bunu istiyorum” diyor. Tok’un yazdığına göre Zühre Ermiş’i 5 Ağustos 2024’te Edremit Devlet Hastahanesi Enfeksiyon Servisi'ne yatırmışlar. Ermiş’in bilinci açıkmış. Hatta hastaneye yürüyerek gitmiş. Yataklar dolu olduğu için aynı gün Balıkesir Devlet Hastanesi’ne sevk edilmiş. İdrar yolu enfeksiyonu tanısı konmuş. Ermiş’i yatırıp ayrılmışlar. İlk ziyaret, 7 Ağustos Çarşamba günüymüş. Tok, gördüklerini şöyle anlatıyor: “Annemin ellerini ayaklarını bağlamışlar. Serum yok, sondayı göremiyorum. Doktorlar ‘Anneniz tedaviyi kabul etmiyor, bağlayarak ilaçlarını ve serumu verebiliyoruz. Tedaviye cevap verdi. Makinadan ayırdık. Böbrek değerlerinin de düzeleceğini ümit ediyoruz’ dedi. Annem ‘Beni buradan çıkarın, insanlara neler yapıyorlar, siz bilmiyorsunuz’ diye feryat ediyordu.” Sonraki ziyaret, 9 Ağustos Cuma günü. Tok: “Annemin elleri kolları bağlı. Seruma ve makineye bağlı değil. Oksijen takviyesi yapılıyor. Annem ‘Beni çıkarın’ diyor. Doktorlar şöyle söylüyor: ‘Anneniz çıkmak istiyor, yemek yemiyor. Beslenmesinin yapılabilmesi için bize kateter (sıvıların verilip çıkarıldığı tüp) takmak için izin belgesi lazım. Durumu iyi. PH (hidrojen) değeri yüksek. Cerrahideki doktorla görüşün.’ Belgeyi imzaladık, cerrahla görüştük. Cerrah, ‘Annenizin kan değerlerini düzeltsinler. Ameliyat için acil durumu yok. Tetkiklere baktım, ilerleme yok’ dedi.” Üçüncü ziyaret, 12 Ağustos Pazartesi günü. Tok: “Annem gene bağlı, oksijen veriyorlar. Sesimizi duyunca gözünü açıp cevap veriyor. Diğer hastaların üstünde beyaz örtü var. Sadece annemde kalın bir battaniye. Baş ucunda yarılanan mama paketi ve üstünde yeni takılı serum şişesi. Çok genç bayan doktor sakinleştirici verdiklerini söyledi. PH değeriyle ilgili sorumuza şaşırdı. ‘Problem yok, çok yakında eve çıkabilir’ dedi.” Dördüncü ziyaret, 14 Ağustos Çarşamba günü. Doktor “Annenizin durumu hiç iyi değil. Kabızlık var, enfeksiyonu indiremiyoruz. Ya ameliyat ettirin ya da ameliyatı kabul etmediğimizi beyan edin. Annenizi bu akşam entübe edeceğiz” dedi. Tok, şöyle devam ediyor: “Cerrah ile görüştük. Annemi o gece ameliyata alabileceklerini söyledi. Ama biz ‘Bilinci açık, o yüzden hastaneden çıkarabileceğimizi söylemiştiniz’ deyip annemi çıkışını istedik. Üç saat sonra hemşire ‘Annenizin sadece kabızlık problemi var, diğer değerler gayet iyi, iki defa lavman (anüsten sıvı yoluyla kalın bağırsağı yıkama) yaptık, ilaç ve önerimiz yok’ dedi. Annem yataktan iskemleye geçti. Karnının ve bacaklarının iki katı şiştiğini farkettim. Annemi eve getirdik, dört saat sonra kaybettik.” Ermiş, 14 Ağustos’ta saat 22’de evinde öldü. Eğer yaşasaydı, 19 Ağustos’da idrar kesesi sarkması ameliyatı olacaktı. Tok, çalmadık kapı bırakmadı. Sağlık Bakanlığı’na ve CİMER’e yazdı. Balıkesir Devlet Hastanesi’nden “Başhekim yardımcısı baktı, her şey normal” diye bilgi verdiler. Tok, “Tatmin olmadım” diyor. Ve soruyor: “Dokuz gün her şey yolundayken onuncu gün ne oldu entübe etmek istediler? Hastayı teslim ederken tek problem kabızlıkken, nasıl oldu da beş saat sonra annemi kaybettik?” Sağlık Bakanlığı’ndan yanıt bekliyorum.",https://halktv.com.tr/makale/kacakci-koyluye-yargisiz-infaz-903221
İsmail Saymaz,"Diploma gerçek, demokrasi sahte",27 Şubat 2025 Perşembe 09:34,"İstanbul Cumhuriyet Başsavcılığı, Ekrem İmamoğlu’nun diplomasının iptalini istedi mi, istemedi mi? Dünkü tartışma buydu. İktidar yanlısı gazeteciler büyük bir mutlulukla “İptali istendi!” diye yazarken… İmamoğlu cephesi ve muhalefet aksini iddia etti. Bu kafa karışıklığı savcılığın 24 Şubat’ta İstanbul Üniversitesi Rektörlüğü’ne gönderdiği tek sayfalık yazıdaki ifadelerden kaynaklanıyor. Savcılık yazıda şöyle diyor: “Yükseköğretim Kurulu Başkanlığı’nın… raporu kapsamında İstanbul Üniversitesi İşletme Fakültesi Dekanlığı tarafından tanınırlık, yatay geçiş kontenjanları, ilan süreleri ve yatay geçiş kabulüne dair idari işlemlerin Yükseköğretim Kurulu kararlarına aykırı olarak yapıldığı tespit edilmiş olup bahse konu diplomanın kullanılmaya (Yüksek Seçim Kurulu gibi vb) devam edildiği, bu kapsamda diplomanın dayanak gösterilerek, kurulacak iş ve işlemlerin hukuka aykırı olmaması adına gerekli işlemlerin bir an önce yapılması…” İstanbul Üniversitesi Rektörlüğü’nden “diplomanın kullanılması sonucunda doğacak, hukuken telafisi mümkün olmayacak sonuçlar göz önüne alındığında” bir idari soruşturma yürütülmesi isteniyor. Savcılık “Diplomayı iptal edin” demiyor. Ancak diplomanın “Yüksek Seçim Kurulu gibi vb” işlemlerde kullanılmaya devam edildiğini belirterek, gerekenin yapılmasını emrediyor. Belediye başkanlığı için üniversite mezunu olmak gerekmediğine, yalnızca cumhurbaşkanlığı için şart olduğuna göre söylenmek istenen şudur: “İmamoğlu, cumhurbaşkanı adayı olacak, elinizi çabuk tutun!” Savcılık rektöre talimat veremez Bir kere YÖK raporunda “İmamoğlu’nun diploması geçersiz” tespiti yapılmıyor. Gerçek dışı beyandan ve sahtecilikten söz edilmiyor. İmamoğlu’nun Girne Amerikan Üniversitesi’nden İstanbul Üniversitesi İşletme Fakültesi’ne yatay geçişinde yönetmeliğe aykırılık iddiası yöneltilmiyor. Yalnızca YÖK kurallarına ve usule uygun olmadığı ileri sürülüyor. Ne İmamoğlu ne de diplomayı verenler suçlanıyor. Buna rağmen savcılık, İstanbul Üniversitesi Rektörlüğü’nden diplomanın kullanılmasının engellenmesini istiyor. Savcılığın böyle bir yetkisi var mı? Asla yok. Savcılık ancak kolluk hizmeti gören polis, jandarma ve MİT’e talimat verebilir. YÖK ve üniversiteler savcılık yazısıyla ne diploma iptal edebilir ne de geri alabilir. Fakültenin beş yıl önceki yazısı Kaldı ki İstanbul Üniversitesi İşletme Fakültesi, İmamoğlu’nun diplomasına ilişkin CİMER’e yapılan bir ihbar üzerine bu dosyadaki hükmünü beş yıl önce vermişti. Dekan Kamil Ahmet Köse’nin verdiği yanıt şöyleydi: “İmamoğlu, 1990 yılında ilan edilmiş olan yurt dışı yatay geçiş kontenjanına başvurmuştur. Başvurusu değerlendirilmiş ve (İmamoğlu) kabul koşullarını yerine getirerek, kayıt olmuştur.” Halen görevine devam eden Prof. Köse’ye göre İmamoğlu’nun yatay geçişi yönetmeliklere uygun ve usule aykırılık bulunmuyor. İstanbul Üniversitesi Rektörlüğü’nün bu görüşe göre savcılığın talebini reddetmesi gerekir. Reddedebilir mi? O kadar emin değilim. Erdoğan’ın İBB’den beri yol arkadaşı Çünkü İstanbul Üniversitesi rektörü olan Prof. Dr. Osman Bülent Zülfikar, 1994-1997 arasında Cumhurbaşkanı Erdoğan’ın döneminde İstanbul Büyükşehir Belediyesi Sağlık Dairesi başkanıydı. Erdoğan, 2004’te Zülfikar’ı YÖK üyesi yaptı. 2012’de Türkiye Bilimler Akademisi’ne, 2023’te İstanbul Üniversitesi Rektörlüğü’ne atadı. Zülfikar, özgeçmişini Erdoğan’a borçlu. Bu borcunu İmamoğlu vesilesiyle ödemek isteyebilir. Ayrıca nahoş bir hatırayı unutturmasına da vesile olacaktır. Hatırlayacaksınız. Zülfikar, rektör olduktan sonra eşiyle Şeb-İ Arus törenine katılmak üzere gittikleri Konya’daki Dedeman Otel’de oda bulamayınca İstanbul Üniversitesi’nin internet sayfasından şu açıklama yaptırmıştı: “Rektörümüz ve ailesi 17’ye kadar bekletilerek mağdur edilmiştir. Bu hatayı rektörümüz nezdinde telafi edecek bir tutum sergilemelerini beklediğimizi duyururuz.” İktidar da Zülfikar’dan “bu hatayı telafi edecek bir tutum sergilemesini” bekliyor olabilir. Sopalı seçim Erdoğan, dün partisinin Genişletilmiş İl Başkanları Toplantısı’nda CHP’yi eleştirirken, “Kurultaylarından tahsillerine, konserlerinden ihalelere kadar elinizi attığınız her yerden ya usulsüzlük ya yolsuzluk ya da yamyamlık fışkırıyor” diyerek, diploma soruşturmasının arkasında olduğunu göstermiş oldu. Manzara o kadar açık seçik ki… Erdoğan, aday olmak için Türk siyasi tarihinin en şaibeli siyasi rüşvet operasyonuna imza atarak, transfer ettiği milletvekillerine makam mevki dağıtıyor. Yetmiyor. Seçimi kazanmayı garantilemek için, karşısında yenileceğinden korktuğu İmamoğlu’nu, başta yargı olmak üzere devletin bütün güç ve imkanlarını kullanarak, minderden atmak istiyor. Türkiye, otoriter yönetimlerin iktidarı devretmemek için muhalif liderleri tutuklattığı, cezalandırdığı ve sürgüne mecbur ettiği Asya, Afrika ve Latin Amerika’nın despotik rejimlerine eviriliyor. İmamoğlu’nun cumhurbaşkanı adaylığı, Türkiye’de demokrasinin var olup olmadığının, özgür seçimlerin yapılıp yapılmayacağının sınavıdır. İmamoğlu’nun yarıştırılmadığı ve engellendiği yarışın, Osmanlı’da 1912’de yapılan, seçmenlerin İttihat ve Terakki’ye oy vermeleri yönünde baskı ve şiddet gördüğü sopalı seçimlerden farkı yoktur. Kazananın baştan belli olduğu ve seçimlerin göstermelik yapıldığı sahte bir demokrasidir.",https://halktv.com.tr/makale/diploma-gercek-demokrasi-sahte-917543
İsmail Saymaz,İnsan hasatı,10 Şubat 2025 Pazartesi 09:01,"Geçen yıl haziran ayının ilk günü. Saat 17 suları. Patoz makinası Şanlıurfa’nın Hilvan ilçesine bağlı Oymaağaç mezrasındaki tarlada mercimek hasatı yapıyor. Tarlayı kiralayan Sefer Baytuk, patozun başında… Tarlada Bergüzar, Ayşe, Ali, Abdülcelil, Ozan ve Fatih Baytuk ile Şehriban Şipak var. Patoz, 2.9 metre yüksekten geçen elektrik teline takıldı. Makinenin üzerinde oturan 16 yaşındaki Bergüzar, elektrik akımına kapılarak yere düştü. Çevredekiler ne olduğunu anlayamadı. Sefer’e “Çabuk patozu durdur” diye bağırdılar. Sefer, Bergüzar’a müdahale etmek isteyince akıma kapıldı. Sefer’i kurtarmak için yeltenen Fatih ve Ozan da çarpıldı. Fatih ve Ozan kardeşler can verdi. Bergüzar ayak parmaklarını, Sefer sol kolunu kaybetti. Vücutlarında yanıklar meydana geldi. Uzun ve zorlu bir tedavi gördüler. Sefer’in kafatasından kemik alındı. Üç kez dilekçe verilmiş Recep Baytuk tarafından savcılığa verilen dilekçede hattın yere mesafesinin yakın olduğunu bildikleri için köylülerin tarlayı ekmedikleri vurguladı. Dicle Elektrik Dağıtım Anonim Şirketi’nin (DEDAŞ) yakınlığı bildiği halde denetim yapmadığı ve direkleri arazi şartlarına göre dikmediği ileri sürüldü. Dilekçede şöyle devam ediliyor: “DEDAŞ tepelik alanın iki ucuna direk diktiğinden ortadaki yükselti sebebiyle tellerin zemine yakın olduğu, olay gerçekleştikten sonra telleri yasal yüksekliğe getirmek için çalıştıkları…” Kardeşlerini toprağa veren Mehmet Şirin Baytuk da ifadesinde tarlada daha önce bir biçerdöver ve kamyonun tellere takıldığını kaydediyor. Tarla sahibi Aziz Gerger’e “Onları uyarmadın mı?” diye sorduğunu, Gerger’in “Üç dilekçe verdim, DEDAŞ işlem yapmadı” dediğini savunuyor.; Gerger ise “DEDAŞ’ı defalarca arayarak, tellerin çok alçak olduğunu, yükseltilmesi gerektiğini söylememe rağmen çalışma yapılmamıştır” diyor. 6 metre olması gerekirken 2.9 metre Bilirkişi raporu iddiaları ve ifadeleri doğruluyor. Raporda, DEDAŞ’ın kusurlu olduğu belirtiliyor. Elektrik Kuvvetli Akım Yönetmeliği’ne göre hattın 6 metre yüksekten geçmesi gerekirken, bu tarlada 2.9 metre olduğu ifade ediliyor. İki direk arasındaki mesafenin de 100 yerine 175 olduğu vurgulanarak, şöyle deniliyor: “Hattın imalatında, tesisinde, direk ara mesafelerinde ve yerden yüksekliği hususunda yönetmeliklere uyulmamış. Böyle bir tesisin işletmeye açılmasına onay verilmesi ve enerjilendirilmesi dağıtım firmasının sorumluluğundadır ve kusurludur.” DEDAŞ korunuyor mu? Hilvan Cumhuriyet Başsavcılığı, DEDAŞ’a gönderdiği yazıda, projeye onay ve enerji veren yetkililerin kimliklerini istedi. DEDAŞ, arızalara müdahale ekip sorumlusu İlyas Akaydın’ın adını verdi. Taşeron işçi Akaydın, “Sarkan tellerin özel şahsa ait olmasından ötürü bakım yapılmadığını biliyorum” dedi. Savcılık yetkililerin bildirilmesi için ikinci bir yazı daha yazdı. Ayrıca tellerin alçak olmasından dolayı köylüler tarafından dilekçe verilip verilmediğini, verildiyse nasıl bir işlem yapıldığını sordu. Yazıya 23 Aralık 2024’ten beri karşılık verilmedi. Avukat Elif Alpar, DEDAŞ’ın hiçbir sorumluluk almadığını ve iktidar tarafından korunduğunu ileri sürüyor. DEDAŞ’ın ihmallerinden kaynaklı her yıl facialar yaşandığını kaydeden Alpar, Temmuz 2024’te Batman - Diyarbakır arasındaki yangınları hatırlatıyor. Alpar, şöyle diyor: “DEDAŞ'ın ihmali yüzünden insanlar canından ya da malından oluyor. DEDAŞ, düşük tazminat ödeyip sıyrılıyor. Suçlular cezalandırılmıyor, yandaşlar korunuyor.” Hilvan’daki facia için hala bir dava açılmadı. Sinan Ateş’in azmettiricisi itirafta mı bulunacak? Eski Ülkü Ocakları Genel Başkanı Sinan Ateş’in öldürülmesine ilişkin ana davadan ayrılan ve Ankara 32. Ağır Ceza Mahkemesi’nde devam eden yargılamanın son duruşması 6 Şubat’ta görüldü. Tutuklu Komiser Mustafa Ensar Aykal tahliye edildi. Bir karar daha var ki, tahliyenin gölgesinde kaldı ve fark edilmedi. Halbuki suikastin aydınlanması bakımından hayati önemdeydi. Duruşma tutanağındaki üç numaralı karar şu şekilde: “Doğukan Çep’in Sincan 2 No’lu Yüksek Güvenlikli Kapalı Ceza İnfaz Kurumu aracılığıyla ifade vermek istediğine dair dilekçe sunduğu anlaşılmakla Çep’in gelecek celse tanık olarak SEGBİS’ten beyanının alınması için bulunduğu ceza infaz kurumuna yazı yazılmasına…” Tutanakta belirtilmiyor ancak Çep’in yapacağı tanıklık cinayet davasının seyrini değiştirebilir. Nereden mi biliyorum? Anlatacağım. Önce yargılamaya dair birkaç hatırlatmada bulunayım. Sinan Ateş Davası, Ankara 32. Ağır Ceza Mahkemesi’nde 2 Ekim 2024’te karara bağlandı. Doğukan Çep ve Ülkü Ocakları Genel Merkez yöneticisi Tolgahan Demirbaş, cinayeti azmettirdikleri; tetikçi Eray Özyağci, gözcü Suat Kurt ve motosiklet sürücüsü Vedat Balkaya ise Ateş’i öldürdükleri için ceza aldı. Telefon şifrelerini vermeyen MHP’li avukat Serdar Öktem ve Komiser Mustafa Ensar Aykal’ın dosyaları ayrıldı. Öktem, tahliye edilirken, Aykal tutuklu kaldı. Öktem’in geçmişte avukatlığını yaptığı Doğukan Çep ve Eray Özyağci’yi suikast için temin ettiği ileri sürülüyor. Aykal’ın ise Ateş’in adresini ve avukatının bilgilerini Tolgahan Demirbaş’a verdiği iddia ediliyor. Yargılama Ankara 32. Ağır Ceza Mahkemesi’ndeki 2024/207 esas numaralı dosyada devam ediyor. İki kez başvurdu, ifadesi alınmadı Azmettirici Doğukan Çep, bu dosyaya iki kritik yazı gönderdi. İlki 28 Kasım 2024 tarihli. Çep, şöyle yazıyor: “Sayın başkanım, saygılarımı sunar, kolaylıklar dilerim. Efendim, 2024/207 E (Esas) dosyası ayrılan dava hakkında ifade vermek istiyorum efendim. Saygılarımla.” Gariptir, Çep’in ifadesi alınmadı. “Ne söyleyeceksin?” diye soran olmadı. Ses çıkmayınca Çep, ikinci bir yazı daha yazdı. Bu kez tarih, 3 Ocak 2025. Çep, nasıl bir ifade vereceğini somut olarak belirterek, şunları söylüyor: Sayın saygıdeğer başkanım, kolaylıklar dilerim. Efendim, Sinan Ateş Davası’nın ayrılan dosyasına 20 gün önce dilekçe gönderdim. Bu ayrılan dosya ile alakalı 2’nci dilekçem. Sayın başkanım Serdar Öktem hakkında ifade vermek istiyorum. Elimde deliller ve de şahitler bulunup mahkemenize sunmak istiyorum. Efendim, gereğinin yapılmasını arz ve talep ederim.” Şu tuhaflığa bakın; Çep, isim verdiği, elinde kanıtlar, göstereceği tanıklar olduğunu söylediği halde mahkeme, azmettiriciyi 6 Şubat’taki duruşmaya kadar ve duruşma günü dinlemedi. Bunun yerine Çep’in 26 Haziran 2025’teki duruşmada dinlenmesine hükmedildi. Tuğlayı çekerse… Anlamakta zorlanıyorum. Mahkeme neden üç aydır Çep’in ifadesini almadı? Ve neden dört ay sonrasına öteledi? Hiç mi merak etmiyorlar? Çep, ne söyleyecek? Bildiklerini ve bugüne kadar sustuklarını mı anlatacak? Serdar Öktem hakkında itirafta mı bulunacak? Çep, kendisine talimatın kimden geldiğini itiraf eder ve tuğlayı çekerse Sinan Ateş suikasti bütünüyle aydınlanır.",https://halktv.com.tr/makale/insan-hasati-912887
İsmail Saymaz,Bakan’ın acentesi o gece Grand Kartal’da oda sattı mı?,23 Ocak 2025 Perşembe 09:55,"Dün gece Halk TV’de tarihi bir yayın yaptık. Bolu Belediye Başkanı Tanju Özcan’ı ‘Rota’ programında konuk ettik. Milyonlar ekran başındaydı. YouTube’da 30 bin kişi canlı yayını izledi. Bizimle aynı saatte yayında olan iktidar yanlısı CNN Türk ve A Haber’de Özcan’ın açıklamaları anlık olarak tartışıldı. Sosyal medyada TT’den hiç düşmedik. Özcan’a her soruyu yönelttik. O anların tanığıyım. Haksızlığa uğradığını gözleri dolarak anlattı. Kültür ve Turizm Bakanı Bakan Ersoy’u tartışmaya davet etti. Kanaatimi baştan ifade edeyim. Tartışmada Özcan’ı haklı buluyorum. Özcan, dünya görüşü bana yakın olduğu için değil, asla! Böyle olmadığını yayını izleyenler gördü ve biliyor. Asıl sorumlunun Kültür ve Turizm Bakanlığı olduğunu düşünüyorum. Neden mi? Anlatayım. Kartalkaya, bakanlığın yetkisinde Seben ilçesi sınırlarındaki Kartalkaya bölgesi belediyenin değil bakanlığın yetki ve sorumluluk alanında; bu net. 2021’de Binaların Yangından Korunması Hakkında Yönetmelik değiştiriliyor. Bu çerçevede konaklama tesislerinin binalarını 2023’e kadar yeni şartlara uygun hale getirmesi isteniyor. Bu süre 2024 sonunda dolduğu için Grand Kartal, 12 Aralık 2024’te belediyeye başvurarak, yangın güvenliği uygunluk raporu talep ediyor. Neden bu raporu belediyeden istiyor? Çünkü Bolu’da bu tertibat ve ekibe sahip tek itfaiye, merkezde var. Seben Belediyesi’nde bu yetkinlikte bir itfaiye olsaydı muhtemelen oraya başvuracaklardı. Sekiz eksiklik giderilse facia yaşanmazdı Yine dün Halk TV’de belgelerini açıkladım. Belediye ekipleri 16 Aralık’ta 3224 metrekarelik oteli denetliyor. Sekiz eksiklik tespit ediyor. Tahliye çıkışlarının, ışık yönlendirme levhalarının, acil aydınlatmanın, elektrik tesisatının, ısı kaynaklarının, söndürme gereçlerinin, algılama sistemleri ve yangın alarmının, paratonerin ve duman kontrolünün yetersiz olduğu belirleniyor. Tahliye çıkışları yönünden şöyle yazılıyor: “2. acil çıkış ve mesafeler yetersiz.” Algılama sistemleri ve yangın alarmı için şu tespit yapılıyor: “Algılama sistemi mevcut fakat faal değil.” Rapordaki kanaat: “Havuz ve spa bölgesine ve restoran odasına 2. acil çıkış kapısı, yangın kapılarının uygun olmadığı.” Belediye yangın güvenliği uygunluk raporu vermiyor. Eksikliklerin giderilmesi için 15 gün süre tanıyor. Bir odaya gecelik 40 bin TL fiyat biçen Grand Kartal, koşulları giderseydi 79 insanın ölümüyle sonuçlanan yangın çıkmayacaktı. Fakat Grand Kartal, masraf etmemek için 24 Aralık’ta belediyeye bir dilekçe vererek, rapor talep ettiği dilekçesini çekiyor. Çekip ne yapıyorlar? Burası pek net değil ancak… Bakanlığın yetkilendirdiği kuruluştan rapor almış olabilirler. Yangın mutfakta çıktı Grand Kartal, dilekçesini çektikten bir gün sonra kayak pistine bakan, 70 metrekarelik kafeterya için uygunluk raporu istiyor. Belediye 2 Ocak’ta raporu veriyor. Bakanlık ve iktidar yanlısı basın ikinci evrakı göstererek, belediyenin otele olumlu raporu verdiğini ileri sürüyor. Halbuki yangın zemindeki kafeteryada değil, dördüncü kattaki mutfak ve restoranda çıktı. İddia o ki… Personeller gece mutfakta mangal yakmış ve tam söndürmeden yatmış. Gece yangın çığlıklarına uyanıp kaçmışlar. Bakanlık kafeteryaya verilen onayı bütün otele verilmiş gibi gösterip sorumluluğunu belediyeye yıkmak istiyor. Belediyenin iki kusuru Belediyenin kusuru yok mu? Bana sorarsanız var. 16 Aralık’ta uygunluk raporu vermeyen itfaiye Grand Kartal’ın dilekçesini çekmesinden kuşkulanarak, durumu bakanlık ve savcılığa bildirebilirdi. Ancak bu yasal zorunluluk değil, vicdani bir tutum olurdu. Nitekim Özcan, “Haberim olsaydı bildirirdim” diyor. Ayrıca otelin bütünü için “Olmaz” diyen itfaiye kafeteryaya da rapor vermeyebilirdi. Ancak bu kusurlar sorumlunun bakanlık olduğunu değiştirmez. Prof. Ersan Şen de denetim yetkisi ve sorumluluğunun bakanlıkta olduğunu kaydediyor. Yangının restoranda çıktığını belirten Şen, kafeterya için uygunluk belgesi verilmesinin belediyeye sorumluluk yüklemeyeceğini ifade ediyor. Bakana çağrı: Çık, konuş Özcan, Bakan Mehmet Nuri Ersoy’a meydan okudu. “İstediği kanalda, yandaş bir televizyonda canlı yayına katılalım. Sorumlu kimse istifa etsin. O masadan sayın bakan istifa ederek kalkacak” dedi. Ben de defalarca Ersoy’a çağrıda bulunarak, yayına katılmasını, Özcan’la yüzleşmesini, soru ve iddialara yanıt vermesini istedim. Çıt çıkmadı. Yandaş gazeteciler üzerinden cevap yetiştirdiler. Bu bile suçlu olduklarının kanıtıdır. Özcan’ın cüretinin milyonda birini Ersoy’da göremedik. İstifa etmez, affını bekler Ersoy’un bir dakika beklemeden istifa etmesi gerekiyor. Ancak biliyoruz ki, demokratik ülkelerde var olan ve erdemli bir davranış sayılan istifa müessesi, Cumhurbaşkanlığı Hükümet Sistemi’nde Anayasa ile birlikte fiilen askıya alındı. İstifa, Cumhurbaşkanı’nın otoritesine başkaldırı kabul ediliyor. İstifa edildiği takdirde Cumhurbaşkanı’nın (haşa!) hatalı bir işlem yaptığı düşünüleceğinden hiç kimse görevinden ayrılmıyor. Herkes afını istiyor. Ersoy da istifa etmeyecektir. Pandemide bakanlığına dezenfektan satarken yakalanan Ticaret Bakanı Ruhsat Pekcan gibi, Erdoğan’nın, affını münasip gördüğü tarihte teşekkür edilerek uğurlanacaktır. “Devleti şirket gibi yöneteceğiz” diyerek, özel hastane sahibini Sağlık, ABD’li bir patates şirketinin danışmanını Tarım ve Orman, dezenfektan üreticisini Ticaret, otel ve acente sahibini Kültür ve Turizm Bakanı yapan, bizzat Erdoğan’dı. Erdoğan’ın kurduğu bu ‘şirket’ batıyor şimdi… Yargılanması gerekir Eğer hukuk devletinde yaşıyor olsaydık, Ersoy’un istifa etmesi yetmez, yargılanması gerekirdi. Çünkü hem bakan hem de işadamı olarak sorumluluğu var. Ersoy’un sahibi olduğu ETS Tur, Grand Kartal’ın en önemli müşterisi… Elimde 18-21 Ocak’ta ETS Tur üzerinden Grand Kartal’da üç kişilik oda rezervasyonu yaptırıp sonradan iptal eden bir yurttaşın belgeleri bulunuyor. ETS, üç gece için 126.569 TL fiyat çekmiş. Allah aşkına, paraya bakar mısınız! Üç gecelik oda parasıyla sekiz eksiklik giderilebilir, 79 canı kaybetmezdik. Merak ediyorum. O gece Grand Otel’de ETS Tur üzerinden rezervasyon yaptırıp konaklayan, ölen ya da yaralanan var mı? Eğer Bakan’ın seyahat acentesi ile otel arasında böyle ticari bir ilişki çıkarsa, ki büyük ihtimalle öyledir, Ersoy felaketin altından kalkamaz. Ersoy’la ilgili bir diğer iddia ise şöyle: Acentesinde yöneticilik yapan Neşe Çıldık’ı Kültür ve Turizm Bakanlığı’nda Yatırım ve İşletmeler Genel Müdürlüğü’ne atamış. Doğru mu, açıklayın, sayın Bakan. Bolu’daki ölü sayısının 66 olduğu saatler öncesinden bilindiği halde açıklamak için AK Parti Ankara İl Kongresi’nin bitmesini bekleyen bu iktidar faturayı CHP’li Özcan’a keserek, günahından kaçamaz. Erdoğan da Ersoy’u kurtaramaz.",https://halktv.com.tr/makale/bakanin-acentesi-o-gece-grand-kartalda-oda-satti-mi-907836
İsmail Saymaz,Bu kadarı ancak Kolombiya’da olur,11 Mart 2025 Salı 05:00,"Bir emniyet müdürü, aranan suç örgütü üyesini makam aracına alıp İstanbul’dan Edirne İpsala Sınır Kapısı’na götürüyor. İpsala’daki amir, pasaporta özel işlem yapıyor. Karşılığında iki ‘baklava kutusu’ alıyor. Kutunun içinde gerçekten baklava mı var, yoksa para mı, bilinmez. Gişedeki polis, firarinin oturduğu aracın camını bile açtırmayıp geçmesine göz yumuyor. Gümrük muhafaza memuru da VIP muamele çekip yol veriyor. ‘Sarallar’ın liderlerinden Turan Yıldırım, böyle bir organizasyonla Yunanistan’a kaçmayı başardı. Ve şimdi kırmızı bültenle aranıyor. Yalova’da bir hafta Sarallar örgütü iddianamesinde 16 eylem sıralanıyor. 15’i yağmalama, biri de Turan Yıldırım’ın firarını içeriyor. İddianameye göre geçen yıl 28 Aralık’ta Sarallar operasyonunda yakalanamayan Yıldırım, firari gezmeye başladı. 7 Ocak’ta Okan Özmen’i aradı. “Evimi polis bastı, beni Yalova’ya bırakır mısın?” dedi. Özmen, Yıldırım’ı bir arkadaşının aracına bindirdi; kendisi de önden gitti. İki araç Altınova Devlet Hastanesi’nin önünde durdu. Yıldırım, bir kamyonete binip ayrıldı. 14 Ocak’ta Yıldırım arayıp “Beni aldırır mısın” dedi. Özmen, araç göndererek, Yıldırım’ı İstanbul Ataşehir’deki evine getirtti ve bir taksi durağına bıraktı. Firardaki ilk perde böyleydi. Emniyet müdürü makam aracıyla taşıdı İkincisi ise şöyle: Yıldırım, o gün Ener Aktaş’ın Ataşehir’deki evine gitti. Aktaş ile şarkıcı Merve Özbey’in eşi Kenan Koçak, firari Yıldırım’ı bir sonraki gün yurt dışına kaçması için İpsala Sınır Kapısı’na götürme planı yaptılar. 15 Ocak’ta Koçak ile Edirne Emniyet Müdürlüğü Kaçakçılık ve Organize Suçlarla Mücadele Şubesi Müdürü Mehmet Deniz Karakurt, eve geldi. Önde Karakurt’un kullandığı Emniyet’e ait araçta Yıldırım ve Koçak, arkada Aktaş’ın olmak üzere yola çıktılar. Malkara’da benzin istasyonunda durdular. Onlara İshak Aydınoğlu katıldı; üç araç oldular. Yıldırım ve Koçak, emniyet müdürünün aracından inip Aktaş’ın aracına bindi. İpsala’ya kadar devam ettiler. Karakurt, ayrılıp Edirne’de göreve döndü. Kutuda ne vardı? Aydınoğlu ve Aktaş, rutin araç çıkış gişelerinin olduğu bölüm yerine araç cep bölümüne park etti. Yıldırım içeride kalırken; Aydınoğlu, Aktaş ve Koçak, binaya girip Komiser Vedat Genççağı’nın yanına gitti. Gençağı, dakikalardır onları bekliyordu. Aydınoğlu, elindeki kutuyu Genççağı’ya verdi. O da polis Orhan Bay’a uzattı. Bay, anlatıyor: “Vedat komiser ‘Al bunları, ekip aracıma koy’ dedi. İki poşetin içinde baklava olacağını tahmin ediyorum. İçini açıp bakmadım, ne var bilmiyorum.” Bu arada Aktaş, komisere Karakurt’un yakın akrabası olduğunu söyledi. Cep telefonuyla Karakurt’u görüntülü arayıp sohbet ettiler. Genççağı, şunları söylüyor: “Gümrük araç çıkış kısmında sıra-kuyruk olmamasına rağmen işlemlerini hızlıca yapması için pasaportlarını bulunduğum sıralı peronda pasaport polisi Aykut Yeşilyurt’a yönlendirdim. Çünkü Ener, Karakurt’la görüntülü konuşuyordu. Müdüre mahcup olmamak adına işlemlerin hızlandırılması için yönlendirme yaptım. Deniz müdür, gülerek ‘Vedat gönderme onları’ şeklinde espiri yaptı.” Aracın camını açtırıp bakmadı Üç adam işlemleri bitince başka araçların geçmediği, normalde kapalı olan gişeye yönlendirildi. Polis Aykut Yeşilyurt, aracın arkasında oturan Yıldırım’ı kontrol etmedi, aracın arka camını dahi açtırmadı. Yeşilyurt: “Pasaportun sahteliğini kontrol ettim, araçları kontrol etmedim. Gelen kişi müdür vekilimizin tanıdığıysa farklı perondan geçirilebilir, bu onların inisiyatifindedir. Ben içerdeyken Vedat komiser Ener ve Kenan ile konuşarak geldi. ‘Araçta kaç kişisiniz?’ diye sordum, ‘İki kişiyiz’ dediler. Pasaport işlemlerini yaptım. Gümrük muhafaza memuru aracın tescil işlemini yaptı. Araç önümden geçmesi gerekirken, 4 peron ilerdeki boş yerden geçirildi. Gümrük muhafaza memuru Bahattin Altıntop ile Vedat Genççağı geçirmiş olmalı, başka kimsenin geçirmiş olması mümkün değil.” ‘Emniyetteniz’ demişler Polis Yeşilyurt’un anlattığı üzere araç, gümrük memuru Altıntop’un bulunduğu, araç girişlerine açık olmayan gişeden geçirildi. Araç arama-tarama işlemi yapılmadı. Altıntop, araç içerisini kontrol etmeden hızlıca geçiş izni verdi. Altıntop, şunları söylüyor: “İki şahıs Vedat komiserin yanına gelerek bir şeyler konuştular. Bu şahıslar araçları ile sıradan gelerek pasaport işlemlerini yapmak yerine peronlara gelerek pasaportlarını Vedat komiserin yönlendirmesiyle polislere verdiler. Bu işlem rutinin dışında olduğu için komiserin tanıdığı şahıslar olduğunu düşündüm. ‘Ne iş yapıyorsunuz’ diye sordum. Sadece ‘Emniyet’ dedi. Emniyet personeli olduklarını ve polislerle tanıştıklarını düşündüğüm için sıra beklememeleri adına normal gişeden değil, boş olan gişeden geçmelerini söyledim. Bu şahıslar da boş gişeden geçtiler. Biz hakim, savcı, kaymakam, emniyet veya gümrük personelleri geldiği zaman bu tarz kolaylıklar sağlıyoruz.” İki kişi kaçtı Aktaş, Koçak ve arka koltuktaki Yıldırım, Yunanistan’ın sınır kapısına doğru devam etti. Yıldırım, yasadışı bir şekilde bu kapıyı geçmeyi başararak, yurt dışına kaçtı. Yıldırım’ın Yunan görevliler nasıl atlattığı ise bilinmiyor. Hakkında yakalama kararı bulunan Aydınoğlu da Yunanistan'a gitti ve aranıyor.",https://halktv.com.tr/makale/bu-kadari-ancak-kolombiyada-olur-920628
İsmail Saymaz,Gülpınar: AK Parti’ye geçmem,09 Ocak 2025 Perşembe 05:00,"Siyaset ‘piyasası’ çok hareketlendi. Gelecek’ten istifa eden Ankara Milletvekili Nedim Yamalı, AK Parti’ye katıldı. İyi Parti’den ayrılan Ankara Milletvekili Kürşat Zorlu’nun da o yolda olduğu tahmin ediliyor. DEVA’da 10 günde üç istifa yaşandı. İstanbul, Balıkesir ve Manisa milletvekilleri Mustafa Yeneroğlu, Burak Dalgın ve Selma Aliye Kavaf, partiden ayrıldı. Henüz istikametleri belli değil. AK Parti, ihtimaller arasında… Şu günlerde iki belediye başkanının AK Parti’ye katılabileceği ileri sürülüyor. İki isim de geçmişte AK Parti’te siyaset yaptı. Biri, İyi Partili Nevşehir Belediye Başkanı Rasim Arı… Diğeri Yeniden Refah Partisi’nden istifa eden Mehmet Kasım Gülpınar. Cumhurbaşkanı Erdoğan’ın 11 Ocak’ta partisinin kongresi için Şanlıurfa’ya yapacağı ziyaret öncesi bilboardlara “Sayın Cumhurbaşkanım, peygamberler şehri Şanlıurfa’ya hoşgeldiniz” şeklinde afişler asan Gülpınar’ın bu tavrı, AK Parti’ye katılma sinyali diye yorumlandı. Dün bu iddiayı sormak üzere Gülpınar’ı aradım. Gülpınar, “Ben de sizin aramanızı bekliyordum” dedi. Herkesin merak ettiği soruları yönettim. AK Partililere “Kasım Bey geliyor mu?” diye sordum. Bu yönde bir beklentileri var. Ne dersiniz? Onların böyle bir beklentileri var, inkar etmiyorum. Siz de kapalı değilsiniz sanki. Hayır hayır, kapalıyım. Siyasette ilke çok önemli. TV’de bana sormuşlardı. Ben de “Babam öbür partiden tabela inmeyene kadar gitmedi, ben de gitmem” demiştim. Fakat şu nüansı kaçırıyorlar. Ben (AK Parti’den) gitmedim zaten, bunlar beni kapının dışına koydu. “Seni vekiller istemiyor, şu istemiyor, bu istemiyor” diyerek, bütün anketleri gözardı ederek, beni kapının önüne koydular. Bana yapacak bir şey bırakmadılar. Zorla seni kapının dışına çıkarıyorsa ne yapacaksın? “Hayır, illa duracağım” mı diyeceksin? Aradaki fark bu. Toplumda söz verdim; çalışma ortamlarında, seçimde, TV’de… “Geçer misin?” Hayır, geçmem. Bitti. Bizi buraya halk getirdi, AK Parti değil. AK Parti’ye kalsa hiçbir şekilde bu koltuğa oturmamız mümkün değil. Halkın sesini dinlemem lazım. Her kesimden insan oy verdi bize. 350 bin oy… Bunlar AK Partili mi? AK Parti’nin toplam oyu o kadar. Bunlara rağmen tutup da… Halk burada oturmamı istiyor. Bağımsız olmamdan memnun. Siyasette ilke çok önemli. İnsanların kaybettiği veya siyasetçide arayıp bulamadığı vasıflardan biri oldu ilkesellik. “Öyle siyasetçiler de var” desinler. Her şey makam mevki demek değil ya! Ben bunun gayreti içindeyim. Şu ara transfer piyasası hareketlendi. Özellikle belediyecilikte daha kolay oluyor. “İktidara geçersem daha çok fırsatım olur, daha çok yatırım gelir” gibi düşünceler olabilir. Ama benim derdim başka. Bir söz verdim. Yarın çoluğumun çocuğumun karşısında “Babanız da şöyleydi” gibi bir şeyin çıkmasını istemiyorum. Aile şerefimiz ve haysiyetimiz var, yıllarca koruduğumuz; onun muhafaza edilmesini istiyorum. Ne belediye başkanlığının korunması benim için önemli, ne makam koltuğu. Dolayısıyla AK Parti’ye katılmanız söz konusu değil. Hayır hayır, çok net. “Sayın Cumhurbaşkanım hoşgeldiniz” şeklinde afişler astınız. Neden böyle bir karşılama düşündünüz? Siyasetçide kaybolan, insanların hasretle aradığı şeylerden biri de bu; devlet adamlığı vasfı. Ben buranın şehrüleminiyim ve vali beyden sonra en yetkili adamıyım. Cumhurbaşkanı, devletin başı, geliyor. Tabi ki karşılama yapacağım. Bunda abes bir durum yok. Kaldı ki ben cumhurbaşkanına olan sempatimi her zaman dile getirdim. Hiçbir zaman inkar etmedim. AK Parti Genel Başkanı olarak “Hoş geldiniz” demiyorum. Cumhurbaşkanı memleketime geliyor. Tabi ki şehrül emin olarak “Hoş geldin” demek zorundayım. AK Parti’de bir beklenti var, biliyorsunuz. Samimi AK Partililer, Cumhurbaşkanını sevenler benim gelmemi istiyor. Ama bir taraftan gelirsem eyvah diyecekler de var. O cendereye girmek istemiyorum. Artık onlardan sıyrıldık. O mücadeleleri yaptık. Muvaffak olamadık bazı şeylerde. Gerek yok, başa dönüp aynı şeyi yapmak… Bana bir getirisi yok. AK Parti’ye de getirisi yok aslında. Gittiği yere kadar gitsin. Arı da ‘Hayır’ dedi Önceki gün İyi Partili Nevşehir Belediye Başkanı Rasim Arı’yı arayarak, AK Parti’ye katılacağı iddialarını yönelttim. Arı, “Benim de haberim olsaydı keşke” diye yanıt verdi. AK Parti’ye asla geçmeyeceğini söyledi. Hoş, geçen 22 Aralık’ta İyi Parti’den ayrılacağı ve AK Parti’ye katılacağı iddiasını sorduğum Kürşat Zorlu da “Kesinlikle doğru değil” demişti. Zorlu, bu yanıttan 10 gün sonra istifa etti. Gelecek hafta AK Parti’ye katılması bekleniyor. Gülpınar ve Arı’ya inanıyorum. Ancak Zorlu örneği bana gösterdi ki, ihtiyatlı olmak lazımmış. Çorum’da memur olarak görev yapan Hüseyin G. adlı okurum, dün Samsun Medikal Park Hastanesi’nde başından geçen skandalı bana yazdı. Hüseyin G., bu hastanenin ufacık bir operasyon için 15.000 TL istediğini, ancak elden nakit ödeme karşılığında indirim yapmayı teklif ettiklerini ileri sürüyor. Hüseyin G., memur olduğu için faturasız ödeme yapmayı kabul etmediğini anlatıyor. Hüseyin G., şunları yazıyor: “Samsun Medical Park Hastanesi'nde 40 günlük bebeğimin dil altı bağını kestirmek istedik. Geçen yıl 10.000 TL olan işlemin yeni yılda 15.000 TL olduğunu, bu hastanede doğum yaptığımız için 10.000 TL'den yardımcı olacaklarını, sendika indirimi uygulanınca 8.000 TL ödeyeceğimi söylediler. Skandala bakın ki kredi kartı ile ödeme almadılar. ‘Para transferi yapayım’ dedim, ‘Yok’ dediler. Elden nakit istediler. Faturasını sordum, yokmuş! Devletin bir memuru olarak kabul etmedim. ‘Yok indirim yapamayız, yok KDV var’ dediler. Tartıştık. ‘Doktor mu böyle istiyor?’ diye sordum. ‘Hastane yönetiminin kararı’ dediler. ‘Koskoca Medical Park devletten vergi mi kaçırıyor?’ diye sordum, sustular! Çorum’dan geldiğim ve bebeğim için önemli olduğu için mecburen bu operasyonu yaptırdım. Ancak ‘Ben 5.000 TL fazla öderim, size vergi kaçırtmam’ diyip 15.000 TL'den işlem yapıp sendika indirimiyle 12.000 TL ödedim. Bu operasyon 1 dk sürdü ve sargı bezi dışında hiçbir tıbbi malzeme kullanılmadı. Eşim 40 gün önce bu hastanede doğum yaptığında taburcu işlemleri sırasında başka bir hastanın böyle bir diyaloğuna şahit olmuştum. SGK ile maliyeye şikayetimi yaptım. Hastanenin gücü dolayısıyla ve yaşadığım olaya dair elimde kanıt olmadığı için sonuç çıkacağını sanmıyorum. Evet, inanılmaz ama koskoca Medical Park Hastanesi kayıt dışı tahsilat yapıyor. Bu nerden baksanız rezalet, nerden baksanız skandalın daniskası!”",https://halktv.com.tr/makale/gulpinar-ak-partiye-gecmem-904044
İsmail Saymaz,"Bize ‘Ölümlerden ölüm beğen’ dediler; uçarak mı, yanarak mı, boğularak mı…",03 Şubat 2025 Pazartesi 09:00,"Bolu’daki Grand Kartal Otel’de yakınlarını kaybeden ve yaralı kurtulan aileler adalet arayışı için bir araya geliyor. Birbiriyle temas kuran aileler İstanbul, Ankara ve Bolu’da toplanıyor. Sosyal medyada açtıkları ‘Başka Canımız Yok’ adlı hesapta çığlıklarını duyuruyorlar. Onlardan biri de işadamı Hilmi Altın… Altın, Grand Kartal’da eşi Kübra ve 11 yaşındaki kızı Alya’yı kaybetti. Kübra Tonguç Altın, 43 yaşında bir diş hekimiydi. Kızları Alya ise ilkokul dördüncü sınıftaydı. Anne ve kızı dumanda kaybolurken, Altın sekizinci kattaki bir odadan sarkıtılan çarşafla inerken metrelerce yükseklikten düştü. Bugün mucize eseri yaşıyor. Tabi, buna yaşamak denirse… Altın, o gece yaşadıklarını şöyle anlatıyor: “Bu bir katliam. Bize ‘Ölümlerden ölüm beğen’ dediler. Çoktan seçmeli gibi. Uçarak mı ölmek istiyorsun, yanarak mı ölmek istiyorsun, boğularak mı ölmek istiyorsun? Şans eseri kurtulacak mısın? Buydu bize yaşattıkları.” Bolu’ya tatile gitme fikri nasıl gelişti? Üç-dört senedir gidiyoruz Bolu’ya ama o otele hiç gitmemiştik. Kızım Alya ile yakın arkadaşı Derin beraber gidelim istediler. Son dakika yaptığımız bir plan bu. Bizimle beraber Derin’in kız kardeşi Defne, annesi Yaprak ve babası Özyeğin Üniversitesi İşletme Fakültesi Dekanı Prof. Dr. Atakan Yalçın da vardı. Kaç gündür oradaydınız? İlk gecemizdi. Çocukları kayağa indirdik, biz oturduk. Çocuklar döndü, yemeğe oturduk. Onlar anneleriyle yukarıya çıktı. Biz muhabbet ettik arkadaşlarla. Saat 24 gibi odaya gittim. Kaçıncı kattaydınız? Sekiz. Nasıl uyandınız? Eşim çığlıklarla beni uyandırdı. Karşımda eşimi ve çocuğumu gördüm el ele. “Hilmi” dedi, “Yangın var. Alya’yı götürüyorum. Peşimizden gel.” Fırladı gitti merdivene doğru. Hemen üstümü giyindim. Tereddütteydim. “Ne yangını? Bu kadar büyük yangın olur mu?” diye şüphedeyim. Eşim kapıyı açık bırakmıştı. Koridorda bağırış çığırış; insanlar koşuşturuyor. Dumanı gördüm. Ne taraftan geliyordu? Merdiven tarafından. Saat kaçtı? Hiç bilmiyorum, saate bakmadım. Ne telefon aldım yanıma, ne saat. Üstüme bir şey giydim. Çorap bile giymemişim. Ayakkabıyı giyip çıktım. Dumandan merdivenleri bulamadım. Alarm duydunuz mu? Hiçbir şey yoktu. Kapıya vurma? Benim duyduğum, bizleri kapıya vurarak uyandırmışlar. Hatta “İnsanlar kavga ediyor zannettik, tekrar uyumaya döndük” diyenler var. Koridora çıktınız, eşiniz merdivene doğru gitti, değil mi? Evet, aramızda 50-60 saniye fark var maksimum. Peşlerine düşmeye çalıştım ama duman çarptı. Zorlandım. Başım döndü. Geri çıktım. Dedim, “Hilmi sana geçmiş olsun.” Nereye döndünüz? Kapının önünde kaldım. Yan odadaki arkadaşlarım çarptı bana koridorda. “Hilmi” dediler, “Kapılara vuralım, bir odaya girelim.” Kapılara vurduk. Tesadüfen Atakan Yalçın ve ailesinin kapısına gelmişiz. Onlar açtı. İçeriye girdik. “Çarşafları birleştirelim” dedi, Atakan. Havluyu gördüm yerde. Onu ıslatıp eşimle kızımın arkasından koşmak aklıma geldi. İzin istedim. Dediler “Gitme, çok duman var.” Dedim “Onlardan ayrı kalmak istemiyorum.” Açtık kapıyı. Artık zifiri zindan olmuş. Duman o kadar hızlı yayıldı ki… İnsanlar camları kırmaya başladığı için baca etkisi yaptı. 10-15 saniyeler çok kritik değişikliklere yol açtı. Körleştik. Dumana çıktım, rastgele yürüdüm. Merdiveni bulamadım. Boğulmaya yaklaşmıştım. Bir anda açıldı duman. Kalabalık bir grup gördüm, camı kırmaya çalışan. Nefes aldım. Döndüm arkadaşlarımın odasına. “Gelin, burada oksijen var” diye bağırdım. Cevap alamadım. Çünkü çok bağırış ve koşturmaca vardı. Kimse birbirini görmeden koridorda koşuşuyordu. Duman sesi bloke etmeye başlamıştı. İnsanların cam kırdığını görünce elime ıslak havlu sarıp camı yumrukladım. Duman hızlı şekilde bize geldi. Her açılan pencere dumanı çekiyordu. Kalabalık bir ekip bir odaya sığındık. O insanların oraya düşmesi tesadüf olamaz. Çok soğukkanlıydılar. Bir ekip hızlıca çarşaf bağlamaya başladı. Dedim ki, “Yatakları aşağı atabilir miyiz?” Çünkü çocukları sıraya koyuyorduk. Biri dedi ki, “Atarız.” Biz erkekler yatakları sıkıştırıp attık ufacık pencereden, duble yatakları. Önce çocukları indirdik, sonra kadınları. Kaç metreden? Sekizinci kattan beşinci kata, sundurmaya. Bir sürü insanın çocukları indi. İlk inen çocuk biraz komando gibi indi. Babası dedi ki, “Bu iş böyle olmayacak, sarkıtalım.” Sarkıtarak indirdik. Düşenler oldu. Ölen olmadı ama. Ölen yok. Kaç kişiydiniz? 13 diye hatırlıyordum, meğer daha fazlaymışız. Altı çocuk, üç dört kadın. Benden önceki arkadaşta koptu çarşaf. Baktım, azıcık çarşaf kalmış. Sallanarak attım kendimi. Sırt üstü aşağı indim. Birinin üstüne düştüm. Muhtemelen bize yardım etmeye çalışan birinin. Dedim “İyi misin?” “Abi esas sen iyi misin” dedi çocuk. Kaç metreden düştünüz? Sekiz metre vardır. Benden sonra merdiven gelmiş. Son iki kişi merdivenle inmiş. Sonra? İndim; eşimin, kızının peşine koştum. Dedim, “Lobide bekliyorlardır.” Yok, hiç ses yok. “Kartal Oteli'ne götürdük” dediler. Bağırdım, çağırdım. Ses yok. Döndüm. Lobide dumanı gördüm. Dedim “Bunlar herhalde çıkamadı, ben gireyim içeri.” Biri “Abi giremezsin, girenler çıkmıyor” dedi. Sokmadı içeri. Başkalarına nasıl yardım edebilirim diye düşündüm. Kartal Otel'e koştum. Lobide bağırdım, “Yatak getirin, insanlar atlayacak” diye. Personel yatak getirdi. Onları sundurmaların üstüne attık. Üstümde mont yok, ayaklarım çorapsız, titremeye, donmaya başladım. Otele girdim. Yaralı arkadaşlarımla ilgilendim. Eşinizi ve Alya'yı nerede bulmuşlar? Hiç bilmiyorum. Başka odaya girebildiler mi, yere mi düştüler, bilmiyorum. Yalçın Ailesi’nden kimler hayatını kaybetti? Atakan ve kızı Derin. Eşi ve diğer kızı ise kurtuldu. Ne düşünüyorsunuz o geceyle ilgili? Bu bir katliam. Bize “Ölümlerden ölüm beğen” dediler. Çoktan seçmeli gibi. Uçarak mı ölmek istiyorsun, yanarak mı ölmek istiyorsun, boğularak mı ölmek istiyorsun? Şans eseri kurtulacak mısın? Buydu bize yaşattıkları. Söylentiler doğruysa bu vicdansızlık. Söylentilerden kastınız ne? Otelin sahiplerinin ve ailelerinin erkenden çıkarılıyor oluşu. “Yangını kendimiz söndürürüz, haber vermeyin”ler. Sigaradan etkilenmesin diye alarm sisteminin söndürülüyor oluşu. Masraf olur diye önlemlerin alınmadığı bilgisi de var. Bu otel için para olmamalı. Bir gecelik hasılatının yarısı bile değil, yapılacak masraf. Bilirkişi raporu bahsediliyor. Var mı yok mu, muamma. Merak ediyorum, kim yazdı? Davanın gidişatına etkisi olacak mı? Dosyaya erişimimiz olmadığı için için ne olduğunu bilmiyorum. Eğer gerçekten bir bilirkişi tarafından yazıldıysa, onu okuyan birisi bu otelin çalışmaması gerektiğini söyler. Patron tutuklandı ama otelin hissedarları dışarıda. Burası bir suç alanı. 78 kişi ölmüş. Bu doğal afet değil, yangın. Bu insanların ifadelerinin alınıp en azından adli kontrolde olmaları gerekir. Adli kontrole dahil olmadıkları, şirketlerle ilgili işlem yaptıklarıyla ilgili söylentiler geliyor. Önüne geçilmesi lazım söylentiler doğruysa. Kimseyi itham edemem ama söylentiler canımı yakıyor. Suç duyusunda bulundunuz mu? Tabii. Olası kasttan bulunduk. Üst katlardan daha erken saatte kurtulanlar varsa, biz saat 03.30 ve sonrasına kadar hiç uyarılmadıysak, bunun bir açıklaması olmalı. Aileler bir araya geliyor. Siz de dahilsiniz değil mi? Dahilim. Hepimiz saf ve temiz bir adalet arayışı için çabalıyoruz. Zaten kaybedecek bir şeyim kalmamış. Ailemi yitirmişim. Bu saatten sonra derdim şu: Benim canım yandı. Kimsenin ailesi bu tip sebeplerden yanmasın. Çocuklar ölmesin. Ülkenin geleceği olacak çocuklardı. Neden pisi pisine bu hayatları yitiriyoruz? Niye bu acıları çekiyoruz? Daha acıların büyükleri başlamadı. Şu an herkes etrafımızda. Yalnız kaldığımızda kendimize düşeceğiz. Tutunacağımız bir dal var, o da bu davamız. Başka güç alacağım bir şey yok şu hayatta. Davaya odaklıyım. Hangi aile neredeyse orada toplantı yapıp kimin elinde ne tip bilgiler var, onları birleştirmeye çalışıyoruz. Bir daha gittiniz mi otele faciadan sonra? Eşimin aracını almaya gittik. Araca bakamadım. Bir arkadaşımız aracı alıp uzaklaştı. Oteli görünce ne hissettiniz? Gerçekten inanamıyorum. Hala gerçekliğini kabullenmiş değilim. Canım yanıyor. “Olamaz” diyorum. Bu kabus olmalı. Kabullenmeyi sonuçlandıramadım hala içimde.",https://halktv.com.tr/makale/bize-olumlerden-olum-begen-dediler-ucarak-mi-yanarak-mi-bogularak-mi-910874
İsmail Saymaz,"Ali Kemal Özcan: Öcalan, silah bırakma çağrısı yapmaz",13 Ocak 2025 Pazartesi 05:14,"Türkiye, Ali Kemal Özcan’ı 2019 yılında tekrar edilen İstanbul seçiminden iki gün önce İmralı dönüşü yaptığı açıklama ve beraberinde getirdiği mektupla tanıdı. Öcalan, mektupta HDP seçmenlerine özetle “CHP’ye oy vermeyin, tarafsız kalın” diyordu. Cumhur İttifakı’nın İstanbul’u kaybetmemek için bel bağladığı mektup ters tepti. Oy farkı 13 binden 800 bine çıktı. Beş yıl sonra şimdi, MHP lideri Devlet Bahçeli’nin 1 Ekim’de meclisin açıldığı gün DEM Parti sıralarına giderek, Tuncer Bakırhan’la tokalaşmasıyla başlayan DEM Parti-İmralı trafiğinde, adı konmamış bir müzakere süreci yürütülüyor. Munzur Üniversitesi Sosyoloji Bölümü’nden Prof. Ali Kemal Özcan’a şu soruyu sordum: “Bugün İmralı’ya gidip Öcalan’dan mektup getirmenizi isteseler yapar mısınız?” Kısa ve net bir yanıt verdi: “Hayır!” Özcan, süreçten kaygılı olduğunu söylüyor. Çünkü 10 yıl önce her iki tarafta süreci bozan isimlerin yine iş başında olduğunu savunarak, “Aynı tuğlalarla yeni bina yapılmaya çalışılıyor” diyor. Özcan, çözümden bahsedilebilmesi için sorunun tanımlanması gerektiğini belirterek, “Tanımlanması olmayan sorunun çözümü nasıl olur? Mümkün değil.” diye konuşuyor. Özcan: “Bize umut veren bir uzlaşma olsa, en azından taraflar sürecin adıyla ilgili uzlaşmaya gelirler. O da yok. Bir binayı temel olmadan yapamazsınız. Temel, uzlaşmayla olur.” Özcan, “Bizim PKK diye bildiğimiz şu an fiilen PYD” derken, Öcalan’ın silah bırakma çağrısı yapmayacağını savunuyor. Sürecin ölü doğma riskiyle karşı karşıya olduğunu kaydediyor. Bugün İmralı'ya gidip Öcalan'dan mektup getirmenizi isteseler yapar mısınız? Hayır, ben o zaman da mektup getirmeyi istememiştim. O zaman istemeyen niye şimdi istesin? Ayrıca mektup değildi bu. İmralı’dan ayrılmadan önce iki kez sordum Öcalan’a, vedalaşırken. Dedi ki “Avukatsız okuma, okursan ters teper.” İki saat direndim okumamak için. Münakaşa ettik. Kiminle? Benimle birlikte olan yetkililer. Kamu görevlileri. Tabi. Onlar okumanızı istediler. İstediler. Bu yetkililer siyasi mi, kamu görevlisi mi? Devlet görevlileri. Görevliler neden seçimle ilgili mesajı okumanızı istiyor? Bilemem, onlara sormak lazım. İki saat onlarla müzakere mi ettiniz. Değerlendirdik. Ters tepeceğini söyledim. İmralı yolum kapanmasın diye okumayı kabul ettim. O görüşmeden sonra bir daha Öcalan'a gittiniz mi? Yok, görüşseydim bugünkü gelişmeler olmazdı. Bugünkü süreci nasıl görüyorsunuz? Benim kaygım, aynı şeyleri yapıp farklı sonuçlar beklemek. 10 yıllık geçmişimizi sorgulamadan yeni bir işe giriştik. 2015'te bir süreç vardı ve bitti. Kamuoyu sürecin kim tarafından nasıl bitirildiğiyle ilgili net düşüncelere sahip mi? Yok. Sanki dedikodu verisi. O diyor sen yaptın, o diyor sen. Bu süreci bozanlar şimdi işin başında. Hükümet tarafında MİT, bu tarafta da Sırrı Süreyya Önder işin başındaydı. “Seni başkan yaptırmayacağız” noktasına gelen yerde de aynı kişinin ismi geçti. Ben bunu Öcalan’la konuştum, teyit etti. “(Osman) Kavala, Sırrı Süreyya’nın kulağına, Sırrı Süreyya da Selahattin'in (Demirtaş) kulağına” dedi. Süreç bununla bozulmadı mı? Bu söz Öcalan'a mı ait? Tabii ki, bana söyledi. Bu cümlenin hesabını kimse vermiş mi? Maliyet ne? 10 yıl değil mi? Aynı tuğlalarla yeni bina yapılmaya çalışılıyor. Bundan derin kaygılıyım. İkinci kaygım da şu: Çözümden bahsediliyor değil mi? Sorunun tanımlanması yok. Tanımlanması olmayan sorunun çözümü nasıl olur? Mümkün değil. Erdoğan, “Ya silahı gömecekler ya da silahlarla birlikte gömeceğiz” diyor. Böyle bir retorik içerisinde nasıl bir çözüm peşinde olur? Bu meseleyi 30 yıldır çalışan biri olarak nasıl umutlanabilirim? Olmayacak duaya amin demek konumunda kendimi hissediyorum. “Buradan bir şey çıkmaz” kanaatindesiniz. Ölü doğma gibi bir büyük riskle karşı karşıya. Çünkü sorunun ne olduğunu tanımlamamışsınız. Bahçeli ve Erdoğan, “Kürt sorunu” demiyor. Hatta “Terör sorunu var” diyorlar. “Adı çözüm süreci, yapılan da müzakere değil” diye konuşuyorlar. DEM Parti, müzakere olduğunu varsayıyor. Hangisi doğru? Bize umut veren bir uzlaşma olsa, en azından taraflar sürecin adıyla ilgili uzlaşmaya gelirler. O da yok. Şu an olan ne? Öcalan, ipuçlarını yedi maddede verdi. “Koşullar olursa” dedi. Koşullar dediği ne? “Erdoğan ve Bahçeli'nin paradigması” dedi, değil mi? Öyle bir şey de bilmiyoruz. Elimizde bir şey yok. Bir binayı temel olmadan yapamazsınız. Temel, uzlaşmayla olur. Bahçeli, Öcalan'ı meclise çağırınca dedim ki, “Bu sembolik bir şeydir.” Öcalan, meseleyi çözmeden ne meclise gelir ne kamunun önünün ne çıkar. Bana öyle söyledi. ""Buradan çıkmak istemiyorum. Şu an dünyada en güvenli yer benim için burasıdır. Ben fiziken ayakta değildim burada olmasaydım” dedi. “Bir haftada çözerim” dedi. Bir haftada çözülecek olan, şiddet ve terör meselesidir. Öcalan'ın silah bırakma çağrısı yapsa karşılığı var mı? Yok işte, silah bırakma çağrısı yapmaz. Örgüt büyük oranda şu anda PYD. Bizim PKK diye bildiğimiz, şu an fiilen PYD. Silah bırak çağrısını yapacaksa kime yapacak? Silah bırakma çağrısı yapmayacak ki. Niye? Silahı kime bırakacak? İşin içinde Amerika’nın olduğu silahları nereye götüreceksiniz? Mealen söylüyorum; Türkiye’yle birlikte namluları aynı yöne doğrultma çağrısı yapar. Kendi liderliğini bitirecek iş yapmaz. Hangi şartlar sağlanırsa bu açıklamayı yapar? Türkiye'nin PYD ile uzlaşma yolunu sonuna dek açmasıyla… Sorun PKK sorunu değil, PYD sorunudur. Devlet PYD'nin silahını bırakmasını istiyor. Olmayacak duaya amin meselesi budur işte. Bu olmaz. Şöyle varsayıyorlar: Öcalan ev hapsine alınma kaydıyla bu çağrıyı yapar. Ölümle tehdit etseniz de yapmaz. Silahların Türkiye ile aynı yöne çevrilmesi düşüncesine sahiptir, Öcalan. Ortadoğu'da Türk-Kürt ittifakını tehlikeye düşürecek odaklara karşı namluların paralelliğinin çağrısını yapar. Bahçeli’nin anladığı bu değil ki. Bilmiyorum. Bilmiyorsa Bahçeli de boşa düşer. Bahçeli ve Erdoğan'ın anladığı bu mu sizce? Ben de sizin gibi bilmediğim için kaygılıyım. Açıklamaları okuyunca… Açıklamalardan bu anlaşılmıyor, evet. ‘Terörsüz Türkiye’ evet. Doğru da sen Kürtler hakkında ne düşünüyorsun? Dünya “Kürtler” diyor PYD’ye. PKK’da bilmem kaç bin kalaşnikof var. Kalaşnikofla Türkiye’ye karşı mücadele mi verilir? Silah PYD’de. PKK, dönüşüm geçirdi. Devletin ciddiye alması gereken nokta bu. Kürtler 40 milyonsa 35 milyonunun kalbi ve nabzı Rojava denen Kürt bölgesinde atıyor. Bu sosyolojik bilgiye sahip olmayan devlet aklı varsa çok korkarım. CHP’nin bu konuda söylediği bir cümle var mı? “Bunlar çözüm önermiyor, bizim çözüm önerimiz budur” (diyorlar mı?) Geleceğimiz, kaderimiz ve bekamız açısından en vahimi de budur.",https://halktv.com.tr/makale/ali-kemal-ozcan-ocalan-silah-birakma-cagrisi-yapmaz-905142
İsmail Saymaz,"Mesele sadece rüşvet değil, sen hala anlamadın mı?",17 Ocak 2025 Cuma 05:00,"Ergenekon’da da böyleydi. Her pazartesi sabahı bir ‘dalga’ oluyor… Onlarca asker, polis, gazeteci ve hukukçu gözaltına alınıyordu. Bir sonraki operasyonda kimlerin kapısına dayanılacağı üzerine lades oynanıyordu adeta. Bugünlerde ise İstanbul Cumhuriyet Başsavcısı Akın Gürlek’in hangi CHP’li belediye başkanını gözaltına alarak, haftaya başlayacağını merak ediyoruz. Esenyurt Belediye Başkanı Ahmet Özer ile ilk hamlesini yaptı. Beşiktaş Belediye Başkanı Rıza Akpolat ile devam ediyor. Gürlek’in adaleti, İstanbul Büyükşehir Belediye (İBB) Başkanı Ekrem İmamoğlu’na uzanmak istediği pazartesi sabahına kadar ilçe ilçe dolaşacak belli ki. Gürlek, züccaciye dükkanına dalan fil misali hareket ediyor. Soruşturma dosyaları oldukça yetersiz… Maksat Erdoğan’ı memnun etmek olduğu için kanıt manıt hak getire! Özer, tutuklanalı 80 günü geçti. PKK üyeliğine dair hala somut bir kanıt yok. Özer, ne kadar PKK’lı ise Akpolat da o kadar rüşvetçi! Sanki Kenya’dan Apo’yı getirdiler Geçen pazartesi sabahı ülkenin en büyük rüşvet soruşturmasına imza atılmışcasına Akpolat'ın Balıkesir’deki evi basıldı. Akpolat, hasta babasının evinden alındı. Sanırsınız, Kenya’dan Apo’yu getiyorlar! İki polis, kollarına girdikleri Akpolat’ı, eli kanlı bir katili halka teşhir eder gibi, hastane koridorlarında gezdirdiler. Akpolat dört gün gözaltında tutuldu. Dördüncü günün sonunda “İfadeniz adliyede alınacak” denilerek, savcılığa götürüldü. Eğer polisler ifade almayacaktı ise ne diye günlerce nezarethanede bekletildi? Muhalif bir belediye başkanını savcının elinde oyuncak etmek için mi? Beşiktaş’ta 18 ihale Akpolat, dün gece ifade verdi. Nihayet ‘büyük rüşvet operasyonundaki’ iddiaları öğrenebilmiş olduk. Soruşturma 24 Ekim 2024’te gelen ihbara dayanıyor. Göbeğinde iş adamı Aziz İhsan Aktaş var. Aktaş’a ait şirketler TBMM’den THY ve Yargıtay’a, AK Partili Trabzon Büyükşehir, MHP’li Isparta, CHP’li Esenyurt ve Beşiktaş’a kadar onlarca kurumdan ihale almış. Aktaş'ın Beşiktaş ile ilişkisi 2020'ye dayanıyor. Bugüne dek 18 ihale kazanmış. Akpolat’a üç suçlama Akpolat’a üç suçlama yöneltiliyor. Birinci suçlama: Aktaş’ın iki adamını işe aldı. İki kişiden biri, Ferhat Tutşi. Tutşi, önceden Diyarbakır Bağlar Belediyesi’nde çalışıyormuş. Belediye Başkanı Hüseyin Beyoğlu, Aktaş’ın aldığı ihaleler nedeniyle rüşvetten tutuklanmış. Tutşi de Beşiktaş’a Fen İşleri Müdürü olmuş. Akpolat, “Alınma sürecinde Aktaş’ın isteği olmamıştır” diyor. Diğeri ise Leyla Türkyaşar. Türkyaşar, 2023’ten önce Adana’da çalışıyormuş. Eşi Mustafa ise Aktaş’a ait bir şirketteymiş. Leyla Türkyaşar, Aktaş’ın Beşiktaş’tan aldığı bir ihalenin komisyonundaymış. Akpolat, “Belediyemizde çalışıp çalışmadığını, belediyeye işe alınma sürecini bilmem” diyor. Çarpıcı olan şu: Ne Tutşi ne de Türkyaşar gözaltına alındı. O insanları işe almak suçsa neden haklarında işlem yapılmadı? İkinci suçlama: İki bina bedelinin altında satıldı. Beşiktaş Belediyesi’ne bağlı BELTAŞ’a ait Ortaköy ve Rumeli Feneri’ndeki iki bina 26 Temmuz 2024’te Aktaş’ın sahibi olduğu Elif LPG’ye 470.760.000 TL’ye satıldı. Savcılık binaların 580.825.932 TL ettiğini ve belediyenin zarara uğratıldığını iddia ediyor. Oysa ki satıştan beş ay önceki değerleme raporunda bu iki bina için 269.620.000 TL fiyat biçilmiş. Akpolat “Satıldıktan sonra bilgi sahibi oldum. Değerinin yüzde 60’ın üzerinde satıldığını öğrenince memnun oldum” diyor. Yani, bir kamu zararından söz etmek mümkün değil. Kaldı ki Akpolat’ın ihalede imzası bulunmuyor. Dolayısıyla sorumlu tutulamaz. BELTAŞ Yönetim Kurulu üyesi olan, İçişleri Bakan Yardımcısı Mehmet Aktaş’ın kardeşi Ahmet Aktaş serbest bırakılırken; Akpolat, yasal bir sorumluluk taşımadığı ihaleden ötürü rüşvet almakla suçlanıyor. “Rüşvet işin neresinde?” diyeceksiniz. O da işte, üçüncü iddia. Üçüncü suçlama: Arabaları satıp rüşvet aldı. Akpolat’ın sahibi olduğu Emza Akaryakıt 10 Haziran 2024’te iki aracını Aktaş’a ait Babil Oto’ya satıyor. Kasko değeri 6.871.229 TL olan bir araç 9.500.000 TL’ye veriliyor. Babil Oto, aracı 19 Ağustos 2024’te kendi şirketi Elif LPG’ye 7.000.000 TL’ye devrediyor. Araç internette 7.300.000 bedelle satışa çıkarılıyor. Kasko değeri 2.259.698 olan diğer araç 5.500.000 TL’ye Babil Oto’ya satılıyor. Babil Oto, aracı 1.735.000 TL’ye satıyor. Savcılık, şu mantığı yürütüyor: Akpolat’ın iki binayı 110.000.000 TL ucuza verme karşılığında Aktaş’ın şirketine araç satmış gibi göstererek, yaklaşık 5.869.073 TL rüşvet aldığı öne sürülüyor. Hatta rüşveti önceden ve peşin alıp binaları bir ay sonra sattığı iddia ediliyor. Akpolat, ifadede, şirket yetkilisi T.Ç.’ye “Araçları sat” dediğini kaydederek, “Sonraki süreci takip etmedim. Aracı kime sattığını bilmiyorum” diye konuşuyor. Bu arada, T.Ç. de şüpheliler içinde değil. Etik değil ancak… İşte bu ‘dev’ soruşturmada Akpolat’ın aldığı iddia edilen rüşvet miktarının 5.869.073 TL olduğunu anlıyoruz. Akpolat’ın iki aracını belediyeden ihale alan Aktaş’ın şirketine satması siyasi etik bakımından kabul edilemez. Akpolat ile Aktaş arasındaki bu alışveriş rahatsız edici… Ancak bu bir rüşvet ilişkisi mi? Bu kanıtlarla rüşvet suçlaması asla yöneltilemez. Beşiktaş’ı altı yıldır yöneten, milyonlarca dolarlık ihalelere ve satış işlemlerine imza atan Akpolat’ın araç satışı adı altında 5.869.073 TL rüşvet aldığını iddia etmek, suç ile ahlak dışılığı karıştırmak ve aklımızla alay etmektir. Reza Zarrab’ın dönemin Halk Bankası Genel Müdürü Süleyman Aslan’a ayakkabı kutusu içinde verdiği 4.500.000 dolar, eski Ekonomi Bakanı Zafer Çağlayan’ın kolundaki 463.000 Avroluk saat, eski İçişleri Bakanı Muammer Güler’in oğlunun evinde para sayma makinesiyle birlikte bulunan deste deste paralar rüşvet değil, hediye… Eski AK Parti Erzurum Milletvekili Zehra Taşkesenlioğlu’nun eski eşine verdiği 2.500.000 dolar, helal kazanç… Eski Ticaret Bakanı Ruhsat Pekcan’ın salgında kendi bakanlığına milyonlarca TL’lik dezenfektan satması ise hür teşebbüs… Akpolat’ın iki aracını satması rüşvet, öyle mi! Bari MASAK raporu beklenseydi. Banka hesaplarında, rüşvetten kaynaklı bir para akışının olup olmadığı, varsa nereye aktarıldığı görülebilirdi. Şimdi MASAK raporu olmadan rüşvet soruşturuluyor. Aktaş: Tanışmıyoruz Akpolat, gecenin sonunda tutuklandı. Rüşvet iddiasının yanı sıra Aktaş’ın lideri olduğu suç örgütüne üye olmakla itham ediliyor. Bir belediye başkanı, hiç görmediği, yalnızca ihale verdiği bir işadamının örgütüne neden ve nasıl üye olsun? Savcılık şu gerekçeyi gösteriyor: “Aktaş suç örgütünün en yoğun faaliyette bulunduğu belediyenin Beşiktaş olduğu, Aktaş’ın Akpolat ile birbirlerini tanıma(ma) ihtimallerinin olmadığı, aralarında ticaretin yapıldığı tespit edilmiş olup araç için ödenen paranın rüşvet olduğu…” Savcılık, Akpolat ile Aktaş’ın birbirlerini tanıdığını savunuyor. Aktaş ise “Yüz yüze görüşmemiz yoktur” diyor. Tespiti mümkün ve kolaydı. Telefon arama kayıtlarına bakılabilirdi. Muhtemelen bakılmış ve kayıt bulunamamıştır. Savcılık, Aktaş’ın en yoğun faaliyet gösterdiği belediyenin Beşiktaş olduğunu neye göre söylüyor? Tutanaklarda Aktaş’ın 8 Ağustos 2024’te Bahçelievler Belediyesi ile sözleşme imzaladığı kaydediliyor. Bu ilişki üzerinde neden durulmuyor? AK Partili olduğu için mi? Aynı Aktaş’ın 2019’da aldığı ihale karşılığında MHP’li Isparta Belediyesi’ne 11 araç armağan etmesi nedir? İyilik mi? Hayır-hasenat mı? Sıradaki İBB mi? Sırada kim mi var? İpuçlarını Aktaş’ın ifadesinde bulabiliriz. Şöyle diyor: “İsfalt, İETT, İGDAŞ gibi kurumlardan kardeşlerimin firmaları ihale almış olabilir ama ben süreçlerini bilmem.” Bu ifadeden, Aktaş’ın Esenyurt ve Beşiktaş ihaleleri soruşturma konusu edilirken, İBB’nin ilerleyen pazartesilerden birine bırakıldığını anlıyoruz. Hedefte Ekrem İmamoğlu var. Esenyurt’tan Saraçhane’ye tünel kazanlar, şimdi de Beşiktaş’tan aynı hedefe denizaltı yüzdürüyor. Esenyurt ve Beşiktaş; İmamoğlu’na uzanıp dokunmak için bir basamak ve bahaneden ibaret. Suçlu olduklarından değil, çemberdeki en zayıf halka görüldükleri için bugün cezaevindeler. İmamoğlu’nu PKK ile ilişkili gösterecek, rüşvet ve yolsuzlukla suçlayacak yargısal bir darbe süreci uygulanıyor. İBB’ye kayyum atamak, CHP’nin müstakbel cumhurbaşkanı adayını düşürmek ve muhalefeti bir iktidar seçeneği olmaktan çıkarmak istiyorlar.",https://halktv.com.tr/makale/mesele-sadece-rusvet-degil-sen-hala-anlamadin-mi-906222
İsmail Saymaz,Depremde yıkılacak hastaneyi siyasi baskıdan ötürü tekrar açmışlar,14 Şubat 2025 Cuma 10:15,"Ege, haftalardır beşik gibi sallanıyor. Yunanistan’da panik var. Deprem fırtınasından, hatta yanardağ patlamasından korkulduğu için adalar boşaltılıyor. AFAD, alarmda… Deprem ve Risk Azaltma Genel Müdürü Prof. Dr. Orhan Tatar, dün Muğla’da yaptığı açıklamada, bölgede 2 bine yakın sarsıntının meydana geldiğini söyledi. Beşi beş büyüklüğünde. Beş yıl önceki İzmir depreminde 117 yurttaşın can verdiği hesaba katılırsa vaziyet, Türkiye için de endişe verici. Tatar’ın bu açıklamaları yaptığı Muğla, birinci derece deprem bölgesi… Deprem Muğla’yı vurduğu takdirde yıkılması kesin olan binalardan ilki, Menteşe Devlet Hastanesi olacak. Kehanette bulunmuyorum. Devletin resmi raporlardan aktarıyorum. Sağlık Bakanlığı Teftiş Kurulu’nun ön inceleme raporuna göre 2018’de kapatılan Menteşe Devlet Hastanesi, siyasi baskı yüzünden bir yıl sonra açıldı. Üç binasından ikisinin acilen yıkılması, birinin güçlendirilmesi gerektiği yönündeki tahkik raporu sümenaltı edilerek, seçim için faaliyete sokuldu. Bu gerçek bilinmesine rağmen Menteşe Devlet Hastanesi, halen faal… Hemşire Gül sayesinde Adından defalarca söz ettiğim Hemşire Abdullah Gül olmasaydı Menteşe Devlet Hastanesi’ndeki skandalı belki de hiç öğrenemeyecektik. Gül, 6 Şubat’tan önce Hatay Eğitim ve Araştırma Hastanesi’nde hemşireydi. Eşi Asiye, şehir merkezindeki ek binada görevliydi. 6 Şubat’ta ek bina yıkıldı ve Asiye Gül dahil sekizi hemşire 72 can gitti. Eşini kaybeden ve çalıştığı hastanenin yoğun bakım servisinde 80 hastanın ölümüne şahit olan Abdullah Gül, 6 Şubat’tan sonra Muğla’ya yerleşti. Birlik-Sağlık-Sen temsilcisi olan Gül, Muğla Halk Sağlığı Laboratuarı’na tayin oldu. Aynı bahçeyi paylaştıkları Menteşe Devlet Hastanesi için 2018 yılında “Depreme dayanıksız” raporu verildiğini ve yıkım kararı alındığını öğrendi. Hastane bir süre kapatılmış ve tekrar açılmıştı. Günlendirme için ayrılan 800 bin TL ödenek de boya badanada kullanılmıştı. Hemen dilekçe verdi. Sonuç alamayınca suç duyurusunda bulundu. Dönemin Muğla İl Sağlık Müdürü İskender Gencer, eski Destek Hizmetleri Başkanı Özden İşler ve Başkan Yardımcısı İsmail Rüştü Baş hakkında soruşturma açıldı. Savcılık izni için valiliğe başvurdu. Seçim vaadi Valiliğin yaptığı ön incelemeye göre Sıtkı Koçman Üniversitesi Eğitim ve Araştırma Hastanesi, yeni binasına taşınınca eski hastane atıl hale geldi. Sağlık Müdürlüğü, “Eski yerleşke Muğla merkezde bulunduğu, ilçeler ve köylerden ulaşımın kolay sağlandığı, il merkezinde hastane ihtiyacı olduğu” için atıl binada hastane yapılmasına karar verdi. Halbuki asıl gerçek bu değildi. 2018’de cumhurbaşkanlığı seçimi vardı. AK Parti, Menteşe Devlet Hastanesi’ni seçimlerde vaat olarak masaya sürmüştü. Dönemin AK Parti Muğla Milletvekili Yelda Erol Gökcan, “Esnaflarımız, eczacılarımız ve vatandaşlarımızın beklediği bir talep” diyordu. Atıl binaların depreme dayanıklı olup olmadığı yönünde rapor alınması kararlaştırıldı. Sıtkı Koçman Üniversitesi’nden 2 Şubat 2018’de rapor istendi. Ancak bu rapor beklenmeden, atıl binalarda 125 yataklı hastane açılması için 12 Şubat 2018’de Sağlık Bakanlığı’ndan talepte bulunuldu. Bakanlık 10 Mayıs 2018’de geçici ruhsat verdi. Üniversitenin deprem tahkik raporu 13 Eylül 2018’de müdürlüğe sunuldu. Raporda, iki binanın depreme dayanıksız olduğu ve acilen yıkılması, üçüncüsünün güçlendirilmesi gerektiği belirtiliyordu. Ancak “rapora istinadan herhangi bir işlem yapılmadı.” Menteşe Devlet Hastanesi, 15 Mayıs 2020’de hizmete başladı. Bir yıl sonra, 28 Temmuz 2021’de, çağın gerekliliklerine uygun ve ihtiyacı karşılayacak şekilde 200 yataklı yeni hastane binası için talepte bulundu. Beş yıldır sümenaltı edilen rapordan ilk kez 14 Temmuz 2023’te Sağlık Bakanlığı Sağlık Yatırımları Genel Müdürlüğü’ne söz edildi. Gencer, İşler ve Baş, ifadelerinde “Tahkik raporunun içeriğinden haberimiz yok” dedi. Ancak geçmişte katıldıkları bir toplantıda raporu hazırlayan üniversite hocaları ile bulgular üzerine konuştukları tespit edildi. Şu an emekli olan Gencer ile İşler ve Baş hakkında soruşturma izni verildi. Bakanlıktan ‘Açın’ talimatı Gencer, bakanlık yetkililerini işaret ettiği için Sağlık Bakanlığı Teftiş Kurulu da ön inceleme yaptı. Bu kapsamda ifadeler alındı. Gencer, ifadesinde, skandalı ifşa etti. Hastanenin yıkılma riski rağmen siyasi baskıdan ötürü açıldığını itiraf ederek, şöyle dedi: “O dönem siyasi ve sosyal baskılar hastanenin açılması nedeniyle fazlasıyla bulunmaktaydı. Hatta Cumhurbaşkanımızın mitingde Menteşe Devlet Hastanesi’nin açılacağı yönüde beyanları bulunmaktadır. Bakanlığın hastaneye herhangi bir inceleme ya da müdürlüğümüze işlemlerle ilgili yazı göndermemesine rağmen açılış ruhsatı göndermiş olması, bakanlıktaki yetkililer tarafından hastanenin faaliyete geçirilip geçirilmediğinin sürekli sorgulanması ve faaliyete geçirilmesi noktasında talimatlarının bulunması, başta eski AK Parti Milletvekili Seyfi Terzibaşı olmak üzere durumu iyi vatandaşların maddi ve manevi desteği ile birçok tadilata katkıda bulunarak… hastane faaliyete geçmesi için üzerimizde baskı unsuru oluşturmuştur. Üzerimizde hastanenin açılması için siyasi, sosyal ve bakanlığın yoğun baskısı vardı.” ‘Uzun süre hizmet veremezdi’ Eski Destek Hizmetleri Başkanı Özden İşler, Gencer’i suçladı. Gencer’e “Tahkik raporu beklenip de ruhsal talebinde bulunulsaydı” dediğini belirterek, şöyle konuştu: “Ancak kendisi hastanenin açılmasını engelleyeceğimi düşünerek, ‘Seni basına veririm, halkı ayaklandırırım’ dedi. Yerel basın ve halk büyük beklenti içerisindeydi. Üzerimizde hastanenin hemen faaliyete geçmesi yönünde baskılar vardı.” Kamu Hastaneleri Hizmetleri Başkanı Dr. Esin Balaban da “Hastanenin mevcut durumu ile uzun süre hizmet vermesinin mümkün olmadığı belliydi. Birçok sıkıntı, açıldıktan sonra meydana geldi. Bir yılı geçmeden ihtiyacı karşılamadığı gerekçesiyle yeni hastane yapılması talebi bakanlığa iletildi” dedi. Hem çalışan hem de hasta için riskli Sağlık Bakanlığı raporunda, Sıtkı Koçman Üniversitesi tarafından 13 Eylül 2018’de sunulan deprem tahkik raporunun 14 Temmuz 2023’e kadar bakanlığa sunulmadığı ifade edildi. Gençer, İşler ve Baş’ın da bulunduğu toplantıda raporun üniversite hocalarıyla konuşulduğu, içeriğinden haberdar olmadıkları yönündeki savunmanın gerçeği yansıtmadığı ifade edildi. Deprem tahkik raporu için hizmet alıp ödeme yapıldığı halde içeriğinin ne olduğunun bilinmemesinin veya sorgulanmamasının hayatın olağan akışına aykırı olduğu vurgulandı. Hastane açılması talebinin İl Sağlık Müdürlüğü’nden geldiği, talebe istinaden geçici ruhsat verildiği ifade edildi. Rapordan: “Muğla’nın birinci dereceden deprem bölgesinde olması nedeniyle Menteşe Devlet Hastanesi’nin mevcut durumu ile hizmete devam etmesinin hem çalışan hem de hasta sağlığı açısından risk teşkil ettiği deprem tahkik raporları ve Bakanlık Sağlık Yatırımları Genel Müdürlüğü görevlilerince düzenlenen raporlardan anlaşılmaktadır.” Hastane halen açık Bu arada, mevcut Menteşe Devlet Hastanesi’nin arazisi içerisinde 200 yataklı hastane yapılması 2023 yılında yatırım planına alındı. Eski hastane ise faaliyetine devam ediyor. Cezaevindeki astrolog: Öngörümü paylaştım Galiba Türkiye’de ilk kez bir astrolog siyasi tahmininden ötürü tutuklandı. Astrolog Hilal Saraç, geçen hafta Erdoğan ve Bahçeli’nin sağlık durumu hakkında tahminde bulunduğu için cumhurbaşkanına hakaretten bir haftadır tutuklandı. Saraç, 8 Şubat’ta İstanbul Cumhuriyet Başsavcılığı’nda alınan ifadesinde, astroloji ve fal üzerine çalıştığını, geçimini bu şekilde sağladığını kaydederek, şunları söylüyor: “Astroloji ile uğraştığım için zaman zaman sosyal medya hesabımda siyasiler hakkında da öngörülerde bulunmaktayım. Bahçeli hakkında daha önceden yapmış olduğum paylaşımlarda sağlık sorunu yaşayacağı öngörüsünde bulunmuştum. Olay tarihinde yapmış olduğum paylaşım aynı şekilde sağlık durumuna ilişkindir. Suç içeren herhangi bir unsur olduğunu düşünmüyorum. Sadece sağlık durumu ile alakalı kişisel fikrimi ve astrolojik değerlendirmemi yapmıştım.” Cumhurbaşkanına hakaretten tutuklanan Zuhal Masat’ın paylaşımını retweet yaptığını kabul eden Saraç, “Daha sonra yanlış anlaşılabilir diyerek sildim. Bu retweetimle aslında cumhurbaşkanına hakaret edilemeyeceğini ifade etmeye çalıştım. Masat’ın tutuklanmasının doğru olduğu şeklinde yaptığım özet bir değerlendirmeden cumhurbaşkanına hakaret suçu işlemedim.” Saraç, öngörü veya tahmin adı altında siyasi öfkesini yansıtmış olabilir. Bu ayıplanabilir, kınanabilir. Ancak suç olarak değerlendirilemez. Özgür Özel’in ayağının kırılmasına ilişkin utanç verici iftiralara kayıtsız kalan yargının, bir astrologu Bahçeli’nin sağlık durumu ilgili kaba saba yorumundan ötürü tutuklaması, lidere göre, partiye göre hukuk uygulamaktır.",https://halktv.com.tr/makale/depremde-yikilacak-hastaneyi-siyasi-baskidan-oturu-tekrar-acmislar-914032
İsmail Saymaz,"HTŞ’den 509 kişi gözaltına alındı, 162’si tutuklandı",17 Aralık 2024 Salı 05:14,"Dün Adalet Bakanlığı’na şu soruları yönelttim: -Türkiye’de HTŞ yöneticiliği ve üyeliği iddiasıyla açılan kaç dava var? -Kaç kişi yargılandı ve ceza aldı? -Cezaevlerinde kaç HTŞ’li tutuklu bulunuyor? Tahmin edeceğiniz üzere bakanlıktan yanıt gelmedi. Aradığım yanıtı, terör suçlarında temyiz makamı olan Yargıtay 3. Ceza Dairesi’nin HTŞ’ye ilişkin içtihat kararında buldum. Karara göre: -2015-2023 yılları arasında HTŞ’ye 235 operasyon düzenlendi. -96’sı yabancı, 509’u Türk, 605 kişi gözaltına alındı. -Bu kişilerden 37’si yabancı, 125’i Türk, 162’si tutuklandı. Birçok kişi HTŞ üyeliği iddiasıyla yargılanıp 6 yıl 3 ay ya da 7 yıl 6 ay gibi hapis cezalarına çarptırıldı. Onlarca HTŞ’li, cezaevlerinde tutuklu bulunuyor. Elimizde 2024’e ait veriler yok. Ancak Türkiye’nin HTŞ’ye dair kurumsal bakışı, MİT Başkanı İbrahim Kalın’ın örgüt lideri Colani ile Şam’da araba gezintisine çıktığı güne kadar değişmiş değildi. Savaşçı topluyor ve çocuk kaçırıyor Yargıtay 3. Ceza Dairesi, HTŞ hakkındaki son sözünü 2 Mayıs 2023’te söyledi. Şöyle ki: İskenderun polisi 28 Haziran 2019 günü Suriyeli Ahmed Elvan ve Muhanned Elvan’ı gözaltına aldı. Üzerlerinde askeri telsiz çıktı. HTŞ’de askeri ve dini eğitim aldıkları belirlendi. Hatay 3. Ağır Ceza Mahkemesi, altışar yıl üçer ay ceza verdi. Gerekçeli kararda, HTŞ’nin Türkiye’de eylemine rastlanılmadığı vurgulandı. Ancak örgütün, “Ülkemizde birçok vatandaşımızın ölmesine sebep olan” El Kaide’ye biat ettiği, Colani’nin de El Kaide’nin Suriye temsilcisi olduğu kaydedildi. HTŞ’nin Suriye’de savaşmak amacıyla Türkiye’den eleman ve maddi yardım topladığı, küçük çocukları ikna ederek, Suriye’ye götürdüğü tespit edildi. Türkiye’den Suriye’deki çatışma bölgelerine yasadışı şekilde geçmek isteyenlere aracılık ettiği vurgulandı. Ülke dışına fidye için insan kaçırdığı ve tarihi eser kaçakçılığı yaptığı anlatıldı. Felsefesi El Kaide’ye dayanıyor O tarihte terör suçlarının temyiz mercisi olan 16. Ceza Dairesi, HTŞ’nin terör örgütü olup olmadığı belirlendikten sonra ceza verilmesi gerektiğini tespit ederek, kararı bozdu. Hatay 3. Ağır Ceza Mahkemesi direndi. Dosya Yargıtay 3. Ağır Ceza Dairesi’ne geldi. Terör suçlarındaki temyiz görevi bu daireye verilmişti. Daire kararında ilk olarak HTŞ hakkında devlet kayıtlarındaki arşiv bilgilerini aktarıyor. Bilgiler devletin kurumsal bakışını yansıtıyor. Karardan: - “IŞİD, Suriyeli teröristleri Ebu Muhamed El Cevlani (Jolani/Culani) liderliğinde Suriye’ye göndermiş ve bu şahıs tarafından 22 Ocak 2012’de yayınlanan ses kaydı ile El Nusra Cephesi’nin (Dairemizce de terör örgütü kabul edilen) kuruluşunu ilan etmiştir.” - “Esed rejimine karşı bir dizi saldırıyı üstlenen örgütün ‘Suriye rejiminin katlettiği sivil halkı korumak’ olarak belirlediği amacına uygun bir isim seçerek ‘Cebhetu’l-Nusra li ehli’ş-Şam min Mücahidi’ş-Şam fi Saha’til-Cihad’ (Şam Halkını Korumak için Nusret [Yardım] Cephesi) adını aldığı duyurulmuş ve Cevlani’nin Suriyeli olması ön plana çıkartılmıştır.” - “Cevlani, Suriye'ye Bağdadi tarafından El Nusra'nın kurulması için para ve silah yardımıyla birlikte gönderildiğini kabul etmekle birlikte Irak İslam Devleti’ne bağlılığının El Kaide’ye biatının göstergesi olduğunu beyan etmiş ve (IŞİD’le) birleşmeyi reddetmiştir.” - “El Kaide, resmi temsilcisinin Suriye’de El Nusra olduğunu ilan etmiştir.” - “El Nusra, bünyesindeki savaşçıları birarada tutabilmek ve finans kaynaklarını korumak amacıyla El Kaide’ye bağlı faaliyet göstermiştir.” - “Rusya tarafından, El Nusra’nın varlığı gerekçe gösterilerek, 2016'da İdlib’e hava saldırıları gerçekleştirilmesi, halk ve muhalifler arasındaki gerginliği had safhaya ulaştırmış, El Nusra’nın El Kaide’den ayrılmasını gündeme getirmiştir.” - “2016’da Cevlani, El Nusra’yı feshettiklerini belirtmiş, El Kaide’den ayrılarak ‘Jabhat Fateh Al Sham / Fetih El-Şam Cephesi (FEC)’ adlı yeni yapı kurduklarını beyan etmiştir.” - “2017’de Heyet-ul Tahriru’ş Şam’ı (Şam’ı Özgürleştirme Heyeti) kurduklarını açıklamıştır.” -“Örgütün liderliğini Cevlani yapmaktadır. Üst düzey kadrosu Iraklı ve Suriyelilerden oluşmaktadır.” -“Liderin isim olarak belli olduğu ancak gizli/karmaşık biat kültürünün hakim olduğu bir teşkilat yapısı vardır.“Terör örgütü El-Kaide’ye biat etmediklerini açıklasa da ideolojik alt yapısı, temel felsefesi ve harekât tarzı El-Kaide ideolojisine dayanmaktadır.” ‘Çatışmayı körüklüyor’ Birleşmiş Milletler’in HTŞ’yi El Kaide’nin devamı kabul ettiği 5 Haziran 2018 tarihli karar hatırlatılıyor. Türkiye’nin BM’ye paralel şekilde HTŞ’yi 29 Ağustos 2018 tarihli Cumhurbaşkanlığı Kararı ile terörist kabul ettiği anlatılıyor. HTŞ’nin Suriye’deki varlığının Türkiye için tehdit oluşturduğu ve çatışma ortamını körüklediği vurgulanıyor. Şu tespitler yapılıyor: “HTŞ’nin ülkemize yönelik silahlı faaliyetine rastlanılmamasına rağmen ülkemizin dış politikada izlediği siyasetin örgüt tarafından uygun görülmediği ve İdlib'e yönelik politik uygulamalarımız konusunda ülkemizi tehdit unsuru olarak değerlendirdikleri bilinmektedir. Örgüt Suriye’de devam eden iç savaşın sürmesinde önemli bir faktör olmakla birlikte, kendisine bölgesel politik bir boşluk sağlama avantajını yaratmak için çatışma ortamını körüklemektedir.” HTŞ’nin Türkiye’de silahlı eylem yapmasa da taban ve eleman kazanma faaliyetini sürdürdüğü anlatılııyor. Bu örgütün “Ülkemizde birçok vatandaşımızın ölmesine sebep olan saldırılar gerçekleştirmiş El Kaide ve IŞİD gibi terör örgütleriyle geçmiş dönemde yakın ilişkilerde bulunduğu, aynı ideolojik kaynaklardan beslendiği” belirtiliyor. “Güç sahibi olduğu bölgelerde gerçekleştirdikleri silahlı eylemler” ile ulusal mahkemeler ve uluslararası kuruluşların kararları göz önünde bulundurulduğunda” anayasal düzene karşı faaliyet gösteren silahlı terör örgütü olduğu ifade ediliyor. Bu içtihat değişmiş değil. Fakat iktidar, Yargıtay’ın kapı gibi içtihadını çiğneyerek, terör örgütü HTŞ ve onun liderine “Bizim çocuklar” muamelesi yapıyor. Şoför mahallindeki terörist Belen’den Antakya’ya seyreden bir otobüste yakalanan Ahmed ve Muhanned Elvan, Türkiye’den kaçmadılarsa şu an cezaevinde olmalılar. Bu iki Suriyeli, koğuştaki televizyonda, Kalın’ın örgüt liderleri Colani’nin kullandığı araçla Şam’da gezintiye çıktığını izleyince ne düşünmüştür acaba? Şoför mahallindeki terörist değilse içeridekiler neden yatıyor? İçeridekiler terörist ise Kalın, Colani’nin arabasında ne geziyor?",https://halktv.com.tr/makale/htsden-509-kisi-gozaltina-alindi-162si-tutuklandi-897619
İsmail Saymaz,HTŞ’nin İHA uzmanı Türkiye’ye giremiyor,26 Aralık 2024 Perşembe 10:41,"Dünkü yazımda şu uyarıda bulundum: Türkiye’yi yönetenler Suriye’de aktör olmak için devletin HTŞ arşivini ve hafızasını yok sayıyor. Arşiv ve hafıza derken MİT, Emniyet ve Jandarma’nın istihbarat raporlarını, yargının onlarca kararını kastediyorum. Resmi kayıtlarda HTŞ’nin bir terör örgütü olduğu ve Suriye’de El Kaide ideolojisinde bir devlet kurmak istediği belirtilerek, “HTŞ, bugün için ülkemiz açısından önemli ve ciddi bir tehdit olarak belirmektedir” diye yazıyor. Esad’ın devrilmesini kendi zaferi olarak gören Erdoğan iktidarı ise HTŞ hakkındaki rapor ve kararları değersizleştiriyor, hükümsüz bırakıyor. Hatırlarsınız. 2004 yılında Milli Güvenlik Kurulu’nda önlerine konan FETÖ raporunu da aynı kof kabadayılıkla rafa kaldırmışlardı. Ne Necip Hablemitoğlu’nu dinlediler. Ne Başsavcı İlhan Cihaner’e dikkat kesildiler. Ne de Emniyet Müdürü Hanefi Avcı’yı umursadılar. “Cemaat devlete sızmış, buna kargalar bile güler” dediler. İlk önce Emniyet ve yargıyı FETÖ’ye teslim ettiler. Ardından TSK’yı… Oysa devletin FETÖ arşivine ve hafızasına itibar etseydiler 15 Temmuz yaşanmayacaktı. Şimdi de HTŞ’ye kredi açıp referans oluyorlar. Erdoğan, 29 Ağustos 2019’da kendi imzasıyla HTŞ’nin Türkiye’de terör örgütü kabul edildiğini hatırlamak istemiyor. Üstelik bu karar şu an yürürlükte. Türk yasaları, bu örgüte üye olmayı, yardım etmeyi ve övgüler düzmeyi cezalandırıyor. HTŞ üyesi olma şüphesi taşıyan yüzlerce yabancı Türkiye’ye giremiyor. İdlib’de dört yıl kalıp savaşmış Alın, bir örnek: N.O.Ü. 2003 doğumlu bu kişi Türk asıllı ABD vatandaşı. 2011’de Türk vatandaşlığından çıkmış. Türkiye tarafından kendisine ‘mavi kart’ vermiş. Bu kart Türkiye’de doğup vatandaşlıktan çıkanlara sunuluyor. Emniyet Terörle Mücadele Daire Başkanlığı (TEM), 2021 yılında ‘illegal yollarla çatışma bölgelerine geçerek, dini terör örgütleri içerisinde cihat amacıyla faaliyet gösteren’ N.O.Ü.’nün Antalya’da olduğunu bildiriyor. TEM’in istihbarat raporuna göre N.O.Ü., bilgisayar mühendisliği eğitimi almış. 2013’te Türkiye’ye gelip Suriye’ye geçerek, El Kaide saflarında savaşmış ve yaralanmış. İHA ve elektronik araştırma tasarım hususlarında yardımcı olması için ayrı gruba alınmış. 2015’te üç İHA ile satın almış. 2016’da Çin’den İHA sipariş etmiş. Teslimat adresi olarak Hong Kong’u göstermiş. Hong Kong-İstanbul arası gidiş dönüş bilet bilgileri var. Raporda “El Kaide’ye maddi destek temin ettiğinden, gelişmiş İHA teknolojisi tasarımına devam ettiğinden, örgüte teknik yardımda bulunduğundan şüphelenildiği” belirtiliyor. Antalya Emniyet Müdürlüğü’nün yaptığı çalışmada ise şehirde hücre yapılanması oluşturarak, bombalı ve silahlı eylem yapabileceği ya bir bir saldırı için Suriye’den gönderilecek örgüt mensuplarına yardım edebileceği değerlendiriliyor. N.O.Ü., 8 Mart 2021’de gözaltına alındı. İfadesi alınıp bırakıldı. Dijitalleri arasından patlayıcı yapımının anlatıldığı çok sayıda evrak ve cihat içerikli dört kitap çıktı. Tekrar gözaltına alındı. HTŞ’nin kadısının medresesi İfadesine göre… N.O.Ü., 2013’te ABD’den Türkiye’ye dönmüş. Arapça öğrenmek için Mısır’a gitmiş. Dört-beş ay kalıp darbe olunca geri gelmiş. Bu sırada Suriye’de iç savaş patlak veriyor. N.O.Ü., kaçak yollarla İdlib’e gidiyor. HTŞ’nin kadılığını üstlenen Suudi Arabistan vs Birleşik Arap Emirlikleri’nin terör listesindeki Şeyh Abdullah Muheysini’nin medresesinde dört yıl kalmış. Muheysini’yi geçen Şam’daki Emeci Camisi’nde eski AK Parti Siirt Milletvekili ve Yenişafak yazarı Yasin Aktay’la sarmaş dolaş çektirdiği fotoğraftan hatırlarsınız. N.O.Ü., Muheysini’nin derslerini kaydetmek drone satın almak istediklerini iddia ederek, şöyle diyor: “Muheysini, akide ve İslami hukuku konusunda ders veriyordu. Dersleri çekmek için drone arayışına girdik. Bizim elde etmek istediğimiz, büyük bir İHA olmayıp pek çok oyuncakçıda satılan ve görüntü çekmek için kullanılan küçük dronelardır. Parçalarını getirtip yapmayı düşündük.” N.O.Ü., 12 Temmuz 2021’de tutuklandı. Dört ay cezaevinde kaldı. Yalnız kurt Antalya 9. Ağır Ceza Mahkemesi’nde El Kaide ve HTŞ üyeliği iddiasıyla dava açıldı. İddianamede, N.O.Ü.’nün telefonunda drone ve hava araçlarını incelediği, Suriye’de İHA alanında faaliyet yürüttüğü kaydediliyor” ifade ediliyor. Patlayıcı madde hazırlama ve patlatmada uzmanlaştığı, çatışma bölgelerinde eğitim aldığı ya da eğitimi verdiği iddia ediliyor. ‘Yalnız Kurt’ tarzı sansasyonel nitelikteki bombalı ve silahlı saldırılar için talimat bekleyen bir hücrede yer aldığı öne sürüldü. Dava 12 Aralık 2021’de bitti. Beraate hükmedildi. Gerekçeli kararda, N.O.Ü.’nün medresesinde kaldığı Abdullah Muheysini’nin HTŞ ile irtibatının doğrulanamadığı ifade edildi. Bu nedenle N.O.Ü.’nün Suriye'deki faaliyetlerinin HTŞ kapsamında olup olmadığının anlaşılamadığı belirtildi. Türkiye’ye giremiyor Halbuki mahkeme heyeti Google’a baksa, Muheysini’nin 2017 yılına kadar HTŞ’nin kadısı olduğunu görebilecekti. N.O.Ü., gerçeklere aykırı bir değerlendirmeyle beraat etti. Tahliye edildi. Ve Dubai’ye yerleşti. Türkiye’ye gelmek istedi. Fakat sınırda hakkında G-87 tahdit kodu konduğunu ve ülkeye girişinin yasaklandığını öğrendi. Bu kod ‘genel güvenlik açısından tehlike arz eden yabancı terörist savaşçılara’ uygulanıyor. Bugün itibariyle N.O.Ü. gibi binlerce yabancı HTŞ ile bağlantı içinde oldukları için ya sınırdaşı edildiler ya da Türkiye’ye giremiyorlar. “Giremiyorlardı” mı demeliyim, bilemedim doğrusu. Çünkü HTŞ’nin terör örgütü olduğu yönündeki istihbarat raporlarını ve yargı kararlarını takmayan iktidar, Türkiye’ye girişi yasaklananlarla ilgili tahditleri kaldırabilir. Binlerce yabancı terörist savaşçı Türkiye’ye girebilir. Yasin Aktay, HTŞ kadısı Muheysini ile el ele kol kola fotoğraf çektirdikten sonra şeyhin medresesinde dört yıl kalan İHA uzmanı N.O.Ü.’yü nasıl terörle suçlayabilirsiniz? Devletin FETÖ raporlarını umursamayıp rafa kaldıran iktidar, Türkiye’yi 15 Temmuz’da kanlı bir darbe girişimiyle karşı karşıya bırakmıştı. HTŞ arşivini yok saymanın sonu ülkemizi bir başka güvenlik tehdidine açık hale getiriyor.",https://halktv.com.tr/makale/htsnin-iha-uzmani-turkiyeye-giremiyor-900234
İsmail Saymaz,"Ahmet Türk: Pazarlık yok, atılması gereken adımlar var",03 Mart 2025 Pazartesi 04:58,"‘Süreç’ tahmin edemeyeceğimiz kadar hızlı ve oldukça şaşırtıcı şekilde ilerliyor. Asla olmaz dediklerimiz oluyor. Bahçeli'nin geçen yıl 1 Ekim’de TBMM’nin açıldığı gün DEM Parti sıralarına gidip elini uzatmasından beş ay sonra Öcalan, PKK’ya silah bırakma ve kendisini feshetme çağrısı yaptı. PKK, şartlı da olsa “Evet” dedi. Selahattin Demirtaş ise Erdoğan, Bahçeli ve Öcalan’ı kastederek, “Üç liderin başarılı olabilmesi için elimden gelenin fazlasını yapacağım” dedi ve sürece destek verdi. Bahçeli, Öcalan’ın açıklamasını “baştan sona önemli ve değerli”, Kandil’in karşılığını “memnuniyet verici” bulduğunu söyledi. MHP lideri ülkenin en kritik meselesine hasta yatağından telefon diplomasisiyle müdahale ediyor. Hem İmralı açıklamasının yapıldığı gün DEM Parti Eşbaşkanı Tuncer Bakırhan’ı hem de cezaevindeki Demirtaş’ı arayıp kutladı. Dün öğrendim ki Bahçeli, Bakırhan’la birlikte salonda bulunan eski Mardin Büyükşehir Belediye Başkanı Ahmet Türk’ü de aramış ve “Umarım her şey güzel geçecek” demiş. Şu günlerde tedavi gören Türk, doktorların “Gitme” şeklindeki uyarılarına rağmen İmralı’ya gitti. Süreçte rol alarak, açıklamanın Kürtçesini okumayı kabul etti. Türk, Kürt sorununda çözüm için Türkiye’nin PYD ile Suriye arasında arabuluculuk yapması, siyasi tutukluların serbest bırakılması ve Kürtçe’nin kendini özgürce geliştirmesi gerektiğini savunuyor. Pazarlık iddiasını reddederek, “Bunlar pazarlık konusu yapılacak şeyler değil, atılması gereken adımlardır” diyor. Bundan sonra ne olacak Ahmet Bey? Kongrenin (PKK kongresi) toplanması ve kararın alınması önemli. Kongrenin toplanması hukuki olarak bir zemin yaratılması anlamına gelir. Kongre toplanmadan “Efendim uyuyoruz” demek yetmiyor. Kongrenin kendisini feshetmesi lazım. Bundan sonra tarihi Türk ve Kürt kardeşliği ve dostluğunu pekiştirmeye yönelik adımların atılması gerekiyor. Ben olsam Suriye’de Kürtlerle yönetim ortasında arabuluculuk yaparım. Orada demokratik bir sistemin oluşmasına katkı sunarım. Çünkü orada problem ortaya çıktığı zaman yine sıkıntılı durumlar yaşanabilir. Türkiye’nin gerçekten kucaklayıcı bir siyaset izleyip izlemeyeceği konusunda beklentiler var. Türkiye kucaklayıcı bir siyaset izlerse bin yıllık Türk-Kürt kardeşliğini pekiştirmiş olur ve Ortadoğu’nun en güçlü devleti olur. Ortadoğu’ya demokrasi ihraç eder. Suriye’de demokratik değerler etrafında herkesin buluşacağı bir yönetim anlayışını gerçekleştirmek lazım. Kürdün seçimlere girdiği demokratik bir anayasa… Bu konularda Türkiye sürece katkı sunabilir. Sırrı Süreyya Önder, açıklamadan sonra Öcalan’a atfen “Silahların bırakılması ve PKK’nın kendini feshi demokratik siyaset ve hukuki boyutun tanınmasını gerektirir” notunu aktardı. Bu cümleden ne anlamalıyız? Burada demokrasi adına bazı adımların atılması, bazı düzenlemelerin yapılması gerekiyor. Nedir bunlar? Toplumu rahatlatacak şeyler. Bugün binlerce insan haksız ve hukuksuz yere cezaevinde yatıyor. Kürt dilinin özgürce kendisini geliştirebileceği bir ortamın hazırlanması gerekiyor. Çok kültürlü bir Türkiye’nin oluşması konusunda… Bazıları pazarlık diyor. Bunlar pazarlık konusu yapılacak şeyler değil, olması gerekendir, atılması gereken adımlardır. O not neden metinde değildi de ayrıca ifade edildi? Herhalde “Biz metni hazırlamışız, bunu ilave edemeyiz” deyince Öcalan da dedi ki “Bu önemlidir, mutlaka bilinmesi gereklidir.” “Edemeyiz” diyen devlet görevlileri mi? Başka kim olacak? Bir de görüntü çekilmiş. Evet ama biz 50 tane resim çektik; tek tek, ikili. Video sizinle paylaşılmadı değil mi? Yok, paylaşılmadı. Bir daha İmralı’ya gidecek misiniz? İmkan olursa elbette giderim. Öcalan’la kaç yıl aradan sonra görüştünüz? 1992-93’te görüşmüştük. İzleniminiz nedir? Biz altı ay hücrelerde kaldık; isimleri unutuyorduk. Öcalan, 50 yıl önceki isimleri, arkadaşları, yaşananları, hepsini tek tek hatırlıyor; bu kadar bir zeka. Hani kim var kim yok, falan köy, falan aile, bunları bile sordu bana. O kadar ki, isimleri unutmuyor. Hafızası çok güçlü. Bahçe ile görüştünüz mü? Bahçeli açıklamadan sonra Tuncer Bakırhan ve beni aradı. Çok güzel olduğunu, teşekkür ettiğini söyledi. “Umuyoruz her şey güzel geçecek, bu konuda çok mutlu oldum” dedi. Ne hissediyordunuz? Ne hissettiğimiz önemli değil. Sürecin doğru gittiği konusunda çabalarımızın gösterilmesi gerekiyor. Siyasi partileriyle, sivil toplum örgütleriyle, demokrasi güçleriyle toplumu hazırlamak lazım. Türkün Kürde, Kürdün Türke ihtiyacı var. Böyle bir mantıkla herkesin hareket etmesi gerekir. Kent Uzlaşısı suç, Apo ile uzlaşı değil… Esenyurt Belediye Başkanı Ahmet Özer hakkındaki iddianame kabul edildi. Özer’in emniyet, savcılık ve hakimlik sorgularında yöneltilmeyen bir suçlama iddianameye girdi: kent uzlaşısı. 31 Mart seçimlerinde CHP’nin başta İstanbul olmak üzere bazı il ve ilçelerde DEM Parti ile yaptığı işbirliği iddianamede PKK/KCK terör örgütünün faaliyeti görülüyor. Dayanak olarak PKK’lı Hülya Oran, Cemil Bayık ve Mustafa Karasu’nun yorumları gösteriliyor. Kent uzlaşısı formülünün PKK yönetimi tarafından yapıldığı iddia edilerek, batı illerinde Kürtlerin yerel yönetimlere katılması terör suçu gibi değerlendiriliyor. İddianamede şöyle deniyor: “Kent uzlaşısı teorisinin terör örgütü yönetimince yapıldığı, doğu illerinde yerel yönetimlerin kazanılarak özerklik sisteminin kurulması, batı illerinde Kürt nüfusunu özerkliğe benzer bir sistemle yerel yönetimlere dahil edilmesi çerçevesinde oluşturulduğu ve adına kent uzlaşısı denildiği; batı il ve ilçelerindeki Kürtlerin belediyeleri kazanamasalar da uzlaşılacak aday karşılığında meclislerde kota elde edilmesi sonucu kararlarda söz sahibi, yerel yönetimlerde yer almalarının ve denge olmalarının amaçlandığı…” Kent uzlaşısının ‘DEM Parti üstü bir örgütlenme sistemi’ olduğu, doğuda Demokratik Bölgeler Partisi ve batıda HDK tarafından yönetildiği iddia ediliyor. Ahmet Özer gibi İstanbul’da bir kısım belediye başkanı, iki başkan yardımcısı ve yedi belediye meclis üyesinin PKK tarafından verilen talimatla kent uzlaşısı kapsamında seçilerek, göreve başladıkları iddia ediliyor. İddianamede şu not düşülüyor: “Terör örgütünün metropol illerde etkinliğini arttırma amacını haiz kent uzlaşısı faaliyetinin tüm unsur ve mensuplarıyla deşifre edilmesi için soruşturmalarımız derinleştirilerek devam etmektedir.” Açıkça yazmasa da soruşturmanın İmamoğlu’na genişletildiği anlaşılıyor. Kent uzlaşısı terör faaliyeti olarak görülüp soruşturulurken, aynı anda iktidar İmralı’da Apo ile uzlaşıyor. DEM Partili CHP ile uzlaşınca örgütlü suç… AK Parti ile uzlaşınca ‘barış’ oluyor. 4753 HDK’lı tutuklanacak mı? Bir davranış iktidar yanlıları için temel hak, muhalifler için suç olabiliyor. Örnek mi istiyorsunuz? 27 Şubat Perşembe günü iki gelişme birden oldu. Sabah gazeteci Nevin Mengü, PYD’li Salih Müslüm ile yaptığı söyleşiden ötürü örgüt propagandasından 15 ay hapse çarptırıldı. Aynı gün saat 17’de Öcalan’ın mesajı tüm televizyonlarda, Van ve Diyarbakır meydanlarında canlı yayınlandı. Öcalan’ın İmralı fotoğrafı paylaşıldı. Mengü’yü evinden gözaltına aldıran savcılık, Öcalan’ın mesajı için kılını kıpırdatmadı. Mengü’nün günahı neydi kardeşim? PKK’nın lideriyle değil, üyesiyle görüşmek mi? Esenyurt Belediye Başkanı Ahmet Özer, dört aydır cezaevinde. PKK üyeliğinden yargılanıyor. Kongra-Gel Eşbaşkanı Remzi Kartal ile 2015 yılında 14 kez görüşmekle suçlanıyor. Görüşmenin içeriği belirsiz. Diğer taraftan, Öcalan’ın mektupları Kandil’e ve Avrupa’daki PKK’lılara gönderilmiş. İmralı’dan başka yolla çıkması mümkün olmadığına göre devlet ‘yardımcı’ olmuş. Özer’in suçu Kartal’la sohbet etmek mi? Öcalan’ın Umut Hakkı ya da afla serbest bırakılması tartışılırken, geçen ay PKK ile hiçbir ilişkisi olmayan 30 gazeteci, aktivist ve siyasetçi Halkların Demokratik Kongresi (HDK) soruşturmasında tutuklandı. Görünen o ki, daha binlercesi bu sürece bağlı olarak cezaevine girebilir. Soruşturma evrakına göre: 2022 yılında HDK’nın İstanbul’daki merkez binasında yapılan aramada bir liste bulanıyor. Listede 1640’ı İstanbul’dan, toplam 4753 kişinin adı geçiyor. Dosya Ankara’ya gönderiliyor. Ankara Cumhuriyet Başsavcılığı, 2023’te soruşturma başlatıyor. HDK’nın Öcalan’ın talimatıyla 2011’de kurulduğu, Yargıtay’ın 2019 yılındaki bir kararıyla terör örgütü sayılan Demokratik Toplum Kongresi’nin devamı olduğu savunuluyor. Yani, aslında HDK’nın terör örgütü olduğuna dair bir mahkeme kararı bulunmuyor. TBMM’ye alternatif bir meclis olarak yapılandığı, meclislerinin KCK sözleşmesiyle benzerlik gösterdiği öne sürülüyor. Bileşenlerinin Halkların Birleşik Devrim Hareketi adlı yasadışı örgütün legal yapılanmaları olduğu, HDK’nın “legal görünümlü eylemlerle yasadışı örgütlerin faaliyetlerini meşru gösterdiği” savunuluyor. Ankara Cumhuriyet Başsavcılığı, adresi İstanbul’da olan 1640 şüphelinin dosyasını yetkisizlik kararıyla 1 Nisan 2024’te İstanbul’a gönderdi. Ancak bu dosya Akın Gürlek başsavcılığa atandıktan sonra açıldı. Geçen 18 Şubat’ta 10 ilde operasyon yapıldı. Yaklaşık 60 kişi gözaltına alındı. 30’u tutuklandı. İçlerinde eski Emek Partisi lideri Ercüment Akdeniz, müzisyen Pınar Aydınlar, gazeteciler Elif Akgül ve Yıldız Tar ile siyasetçi Ahmet Saymadi de yer alıyor. Tutuklananların hiçbiri şiddete bulaşmış ve terör propagandası yapmış değil. Saymadi, HDK’den gözaltına alınıp Gezi Parkı’ndan sorgulandı. Türkiye çapında 4753 şüpheliden söz ediliyor. Öcalan, serbest bırakılırken 4753 HDK’liye mahsus cezaevi mi kurulacak?",https://halktv.com.tr/makale/ahmet-turk-pazarlik-yok-atilmasi-gereken-adimlar-var-918544
İsmail Saymaz,Devletin HTŞ tespiti: Türkiye için ciddi bir tehdit,25 Aralık 2024 Çarşamba 05:18,"Türkiye’den Suriye’ye akın var. Yanlış anlaşılmasın. Suriyelilerin vuslatı değil bu. Sığınmacılar başlarına ne geleceğini kestiremedikleri için temkinli davranıyorlar. Esad’tan sonra yalnızca 25 bin Suriyeli geri dönmüş. Sınırdaki izdiham, Suriye’de şeriatçı bir iktidar kurulacağından heyecan duyan İslamcılardan kaynaklanıyor. Herhalde hiçbir Suriyeli, onlar kadar sevinmemiştir. Sanırsın… Emevi Camisi’inde namaz kılarken ve Kasiyun Tepesi’nde çay içerken fotoğraf çektirmeyen İslamcı’yı Türkiye’ye sokmuyorlar. AK Partililer de geri kalmıyor. En son Dışişleri Bakanı Hakan Fidan, Şam’a gitti. ‘Kravatlı mücahit’ Colani ile ortak basın toplantısı yaptı. “Reis” diye hitap ettiği Colani ile Kasiyun’a çıkıp çay içtiler. Leblebicinin günahı neydi? “O zaman leblebici M.’nin günahı neydi kardeşim?” demekten kendimi alamıyorum. M., Çorum Sungurlu’da leblebi dükkanı işleten bir İslamcı. Suriye’ye bir kez yasadışı yollardan gitti. Bugün adı HTŞ olan El Nusra’nın sempatizanıydı. “Zulme karşı oldukları ve Suriye halkına yardım ettikleri için El Nusra’ya sempati duyuyorum” demişti. “El Nusra, Amerika'ya göre terörist, bana göre değil” diye eklemişti. Leblebici M., Çorum 2. Ağır Ceza Mahkemesi’nde yargılandı. Dava 29 Eylül 2022’de bitti ve M., silahlı örgüt üyeliğinden altı yıl üç ay hapis cezasına çarptırıldı. İki yıl geçti. Şimdi HTŞ’ye sempati duymayanı ayıplıyorlar. Geçtim, örgüt üyelerine yardımı… Colani çay içmek diplomatik zafer sayılıyor. Yasalara göre HTŞ’nin terör örgütü kabul edildiğini hatırlatanlar Esadçı ilan ediliyor. 8-10 bin savaşçısı var Türkiye’yi yönetenler Suriye’de aktör olmak için devletin HTŞ arşivini ve hafızasını yok sayıyor. En kapsamlı bilgiler leblebici M.’nin ceza aldığı Çorum 2. Ağır Ceza Mahkemesi’nin gerekçeli kararında… Devletin HTŞ hakkındaki istihbarat arşivi şöyle: -HTŞ’nin amacı Esad’ı devirip El Kaide ideolojisine dayalı bir devlet kurmak. -Üst düzey yönetici kadrosu Iraklı ve Suriyeli. -Biatın hâkim olduğu gizli ve karmaşık bir teşkilatı var. -El-Kaide’ye biat etmediğini açıklasa da felsefesi ve harekât tarzı El-Kaide ideolojisine dayanıyor. -Suriye’de düşük yoğunluklu çatışmalar icra eden küçük hücre yapılanmalarına, hâkim oldukları alanlarda askeri birliklere sahip. -İnsan gücünü üç kaynaktan alıyor. Bir: Suriyeli Sünni Araplar ile Libya, Tunus ve Suudi Arabistanlılar. İki: Devlet otoritesinin zayıf olduğu Afganistan, Kafkasya ve diğer Arap ülkelerinden gelenler. Üç: Avrupa’daki göçmen Müslümanlar. -Silah ve mühimmat kaynağı; Irak silahlı kuvvetleri ve Suriye’de ganimet adı altında ele geçirilenlerden oluşuyor. -Küresel ağdan faydalanarak elde ettiği paralar ile silah tedarik ediyor. Batılı devletlerin muhalifleri desteklemek için gönderdikleri silahları ele geçiriyorlar. -8-10 bin arasında savaşçısı var. -Askeri yapılanmasında 10 tugay, keşif ekibi ve keskin nişancı alayları yer alıyor. -Saldırı kararları ‘Fethul Mubin Operasyon Odası’nda alınıyor. Bu merkezin amacı, silahlı gruplar arasında koordinasyon kurmak. -İdlip’te askerlik şubeleri var. Türkiye’de savaş için para topluyorlar -Türkiye’de silah temini amacıyla para topluyorlar. Afganistan, Pakistan ve Suriye’de ölenlerin ailelerine maddi yardım sağlıyorlar. Dernek adıyla mescit oluşturuyorlar. Suriye’ye yasadışı yoldan geçmek isteyenlere aracılık ediyorlar. İntihar eylemleri yaptılar -HTŞ ılımlı muhalif görüntüsü vererek, kabul görülme arayışı içerisinde. -Gelir kaynakları şeffaf değil. Fidye için insan kaçırmaktan ve tarihi eser kaçakçılığından gelir sağlandığı biliniyor. -Din dışı gördüğü Hristiyanlar, Nusayriler ve diğer azınlıklara karşı da eylemlerde bulundu. -Şehirlerde bombalı intihar saldırıları düzenlerken, kırsalda ise koordineli saldırılarla yerleşim yerlerine hâkim olmaya çalışıyor. Genellikle bomba yüklü araç patlatma, motosikletli canlı bomba ve el yapımı patlayıcı kullanıyor. Bizi tehdit görüyor -Ülkemizin dış politikada izlediği siyasetin uygun görülmediği ve İdlib’e yönelik politikamız konusunda bizi tehdit olarak değerlendirdikleri biliniyor. -Suriye’de iç savaşın sürmesinde önemli bir faktör olmakla birlikte, kendisine bölgesel ve politik boşluk sağlama avantajını yaratmak için çatışmayı körüklüyor. -El-Kaide ideolojisi benzeri istihbarat çalışmaları yürüttüğü, hücre tipi yapılanmaları ile eylemselliğini sürdürdüğü göz önünde bulundurulduğunda, bu durumun ülkemiz ve bölge ülkeleri açısından risk oluşturduğu değerlendiriliyor. -HTŞ, bugün için ülkemiz açısından önemli ve ciddi bir tehdit olarak belirmektedir. DEAŞ eski gücünü kaybetmiştir. Böyle bir ortamda, sahip olduğu ekonomik imkânlar, insan ve silah kaynağı, ideolojisi ve bu ideolojiyi yaymak adına yaptığı propaganda faaliyetleri dikkate alındığında HTŞ’nin daha güçlü şekilde ortaya çıkabileceği öngörülüyor. -Ülkemizde silahlı eylemi bulunmasa da taban kazanma ve eleman temini faaliyetlerini sosyal medyada ve internet aracılığı ile devam ettirmeleri, ülkemizde birçok vatandaşımızın ölmesine sebep terör saldırıları gerçekleştiren El Kaide ve DEAŞ gibi terör örgütleriyle geçmişte yakın ilişkilerde bulunması, mensuplarının örgütler arasında geçiş sağlayabilmesi, aynı ideolojik kaynaklardan beslenmeleri, güç sahibi oldukları bölgelerde gerçekleştirmiş oldukları silahlı eylemler ile mahkeme kararları ve uluslararası kuruluşların ülkemizce de onaylanan kararları göz önünde bulundurulduğunda terör örgütü olduğu değerlendirilmektedir. TikTok cincisi çarpıyor! Son yıllarda bütün merdivenaltı tarikatlar tekke ve dergahlarını sosyal medyada açıyor. Ortalık TikTok şeyhlerinden, Facebook mehdilerinden ve Instagram vaizlerinden geçilmiyor. Muskacısı da burada, cincisi de üfürükçüsü de. Çarpan çarpana! TikTok’ta kendisini Menzil Kadir Hoca diye tanıtan şarlatan da bu dolandırıcılaran biri. Kaşık büyüsü diye para istedi Özel sektörde yönetici olan üç çocuk annesi H.G., 23 Aralık’ta Tiktok’ta ‘Menzil Kadir Hoca’ adlı dolandırıcının hesabına giriyor. Hesaba göz gezdirdiğinde, eşleri kendileriyle, çocuklarıyla ve evleriyle ilgilenmeye başladığı için teşekkür eden kadınların mesajlarını görüyor. Eşiyle arası bozuk olan H.G., mesajlardan etkilenerek, sayfada belirtilen numarayı arıyor. Ancak normal aramalara kapatıldığından ulaşamıyor. Daha sonra ‘Menzil Kadir Hoca’ adlı uyanık, WhatsApp üzerinden kadına dönüyor. H.G., bilgi istiyor. Sözde hoca, H.G.’ye eşi ve ailesiyle ilgili, hatta eşinin 1997’de trafik kazasında ölen ağabeyine kadar tüm bilgileri sayıp döküyor. “Sana ve eşine kaşık büyüsü yapılmış. Bu büyüyü bozmak için 2.000 TL göndermelisin” diyor. H.G., gönderiyor. Beş dakika sonra “Çok büyük bir sorun var. Kurban kesmemiz lazım. 12 bin TL yolla” diye ekliyor. H.G., ikiletmiyor. Paranın tadını alan şarlatan, “Bu parayla bozulmaz. 35.000 TL lazım” şeklinde konuşuyor. H.G., dolandırıldığını anlıyor. Telefonda “Sizi şikayet edeceğim” diyor. Sözde hoca “Eşini arar, söylerim. Sana cinleri musallat ederim” diye tehdit ediyor. H.G., başından geçenleri eşi T.G.’ye söylüyor. T.G., WhatsApp’tan “Parayı geri gönder” diye yazıyor. Adam küfredip engelliyor. T.G., yaptığı araştırmada, Tiktok’ta kullanılan profil fotoğrafının metafizikçi Mehmet Karakoç’a ait olduğunu öğreniyor. Karakoç’la iletişime geçiyor. Karakoç, bu kişiye dava açtığını kaydediyor. T.G., çok sayıda kadının da mağdur olduğunu öğreniyor. Karı- koca savcılığa giderek, şikayetçi oldu. Bana ulaşan T.G., “Bu şahıs benim, eşimin, sülalemizin kişisel verilerine nerden ve nasıl ulaştı. Bu bilgileri nerden temin etti?” diye haklı olarak soruyor. Dün ‘Menzil Kadr Hoca’ adlı hesabı incelediğimde, kadınların teşekkür mesajlarını ilahiler eşliğinde paylaştığını gördüm. Tezgah işliyor. Niçin bu dolandırıcıya kimse dokunmuyor? Yoksa ‘Cumhuriyet savcıları’ da mı cinleri üzerine salmasından korkuyor?",https://halktv.com.tr/makale/devletin-hts-tespiti-turkiye-icin-ciddi-bir-tehdit-899900
İsmail Saymaz,Hastanenin ‘depreme dayanıksız’ raporu sümen altı edilmiş,20 Aralık 2024 Cuma 09:17,"Menteşe Devlet Hastanesi depremde yıkılıp toplu bir mezarlığa dönseydi, Allahın takdiri veya fıtrat değil, sonuçları öngörülmüş bir kıyım olacaktı. Şimdi şu rezalete bakın: Daha önce kapatılan Menteşe Devlet Hastanesi’nin atıl haldeki binaları “Depreme dayanıksızdır” raporu Sağlık Bakanlığı’ndan gizlenerek, esnaf ve eczacılar öyle istiyor diye faaliyete geçirilmiş. 125 yataklı Menteşe Devlet Hastanesi hala açık… Ve eğer 6 Şubat’ta Hatay Eğitim ve Araştırma Hastanesi’nin ek binasında eşini kaybeden hemşire Abdullah Gül, Muğla’ya atanıp bu rezalete karşı mücadele etmeseydi, büyük bir ihtimalle depremde yıkılana kadar açık tutulacaktı. Gül’ün olağanüstü hikayesi Bu köşeyi takip edenler yakından biliyor. Bir milli kahraman olarak gördüğüm Hemşire Abdullah Gül’ün öyküsünü defalarca yazdım. Gül, 6 Şubat’tan önce Hatay Eğitim ve Araştırma Hastanesi’nde hemşireydi. Eşi Asiye, hastanenin şehir merkezindeki ek binasında görevliydi. 6 Şubat’ta ek bina yıkıldı ve Asiye Gül dahil sekizi hemşire 72 can gitti. Eşini kaybeden ve çalıştığı hastanenin yoğun bakım servisinde 80 hastanın ölümüne şahit olan Abdullah Gül, 6 Şubat’tan sonra Muğla’ya yerleşti. Birlik-Sağlık-Sen temsilcisi olan Gül, Muğla Halk Sağlığı Laboratuarı’na tayin oldu. Aynı bahçeyi paylaştıkları Menteşe Devlet Hastanesi için 2018 yılında “Depreme dayanıksız” raporu verildiğini ve yıkım kararı alındığını öğrendi. Hastane bir süre kapatılmış ve tekrar açılmıştı. Hemen dilekçe verdi. Sonuç alamayınca suç duyurusunda bulundu. Hatay-Muğla benzerliği Gül, Hatay’da neye şahit olduysa Muğla’da aynı tabloyla karşı karşıya kaldı. Dilekçesinden öğrendiğimize göre… Sıtkı Koçman Üniversitesi Hastanesi hizmete açılınca Menteşe Devlet Hastanesi kapatıldı. Ancak deprem tahkik raporu beklenmeden iki yıl sonra faaliyete başlatıldı. Eski AK Parti Muğla Milletvekili Yelda Erol Gökcan, hastanenin açılma gerekçesini “Esnaflarımız, eczacılarımız ve vatandaşlarımızın beklediği bir talepti” diye anlatıyor. Yani, hastane çevresindeki eczacıları memnun etmek için insan hayatını hiçe saymışlar. Hatay Eğitim ve Araştırma Hastanesindeki ek bina da depreme dayanıksız olduğu halde bu gerekçeyle kapatılmamıştı. İki hastane arasındaki ikinci benzerlik ise şöyle: Menteşe Devlet Hastanesi’nin güçlendirilmesi için bakanlıktan alınan 800 bin TL boya için kullanılmış. Hatay’da da böyle olmuştu. Gül, dilekçesinde, 6 Şubat’ı hatırlattı, hastanenin kapatılmasını istedi. Rapor sümenaltı Dönemin Muğla İl Sağlık Müdürü İskender Gencer, eski Destek Hizmetleri Başkanı Özden İşler ve Başkan Yardımcısı İsmail Rüştü Baş hakkında soruşturma açıldı. Savcılık izni için valiliğe başvurdu. Ön incelemeye göre… Sıtkı Koçman Üniversitesi Eğitim ve Araştırma Hastanesi yeni binasına taşınınca eski hastane atıl hale geldi. İl Sağlık Müdürlüğü, “Eski yerleşke Muğla merkezde bulunduğu, ilçeler ve köylerden ulaşımın kolay sağlandığı, il merkezinde hastane ihtiyacı olduğu” için atıl binalarda hastane yapılmasına karar verdi. Atıl binaların depreme dayanıklı olup olmadığı yönünde tahkik raporu alınması kararlaştırıldı. Ve Sıtkı Koçman Üniversitesi’nden 2 Şubat 2018’de rapor istendi. Ancak bu rapor beklenmeden, atıl binalarda 125 yataklı hastane açılması için 12 Şubat 2018’de Sağlık Bakanlığı’ndan talepte bulunuldu. Bakanlık 10 Mayıs 2018’de geçici ruhsat verdi. Üniversitenin deprem tahkik raporu 13 Eylül 2018’de müdürlüğe sunuldu. Raporda, iki binanın depreme dayanıksız olduğu ve acilen yıkılması, üçüncüsünün güçlendirilmesi gerektiği belirtiliyordu. Ancak “rapora istinadan herhangi bir işlem yapılmadı.” Menteşe Devlet Hastanesi, 15 Mayıs 2020’de hizmete başladı. Bir yıl sonra, 28 Temmuz 2021’de, çağın gerekliliklerine uygun ve ihtiyacı karşılayacak şekilde 200 yataklı yeni hastane binası için talepte bulundu. Beş yıldır sümenaltı edilen rapordan ilk kez 14 Temmuz 2023’te Sağlık Bakanlığı Sağlık Yatırımları Genel Müdürlüğü’ne söz edildi. Gencer, İşler ve Baş, ifadelerinde “Tahkik raporunun içeriğinden haberimiz yok” dedi. Ancak geçmişte katıldıkları bir toplantıda raporu hazırlayan üniversite hocaları ile bulgular üzerine konuştukları tespit edildi. Kararda şöyle deniliyor: “Tahkik raporu için hizmet satın alıp ödeme yapıp da raporun içeriğinin ne olduğunun bilinememesinin ya da bunun sorgulanmamasının hayatın olağan akışına aykırı olduğu…” Üç yetkili hastanenin bakanlık tarafından açıldığını, müdürlüğün buna istinaden işlem yaptığını savundu. Ancak kararda “Hastane açılması talebinin sağlık müdürlüğünce yapıldığı, talebe istinaden bakanlıkça geçici ruhsat verildiği, tahkik raporu sonucunun bakanlık birimleriyle paylaşılmadığı” ifade edildi. Muğla Valisi İsmail Akbıyık, şu an emekli olan Gencer, Muğla İl Sosyal Etüd ve Proje Müdürü Özden ve Marmaris İlçe Sağlık Müdürlüğü’nde çalışan Baş hakkında soruşturma izni verdi. Muğla, Hatay olmayacaksa… Bu da Hatay ile Muğla arasındaki üçüncü benzerlik. Neden derseniz… Hemşire Abdullah Gül’ün çabaları sonucu eski Hatay İl Sağlık Müdürü Mustafa Hambolat hakkında geçen ay soruşturma izni verilmişti. Bu ay da Gencer ve Muğlalı iki yönetici için soruşturma kapısı aralandı. Muğla, Hatay olmayacaksa Gül sayesinde olmayacak.",https://halktv.com.tr/makale/hastanenin-depreme-dayaniksiz-raporu-sumen-alti-edilmis-898552
İsmail Saymaz,"Kurultayda şaibe mi, CHP’ye kumpas mı?",18 Şubat 2025 Salı 05:57,"CHP, cumhurbaşkanı adaylığı için ön seçim kararını almasaydı uykuya yatırılmış ‘kurultayda şaibe’ soruşturması uyandırılmazdı. Ne zaman ki CHP, ön seçim kararı aldı… İmamoğlu’nun tek aday olacağı ihtimali belirdi… Kılıçdaroğlu, aynı hafta kendisine yakın KRT’ye çıkarak, CHP lideri Özel’i şaibe iddialarına sessiz kalmakla suçladı. Ankara Cumhuriyet Başsavcılığı, Kılıçdaroğlu’nun açıklamasını fırsat bilerek, 22 Aralık 2023’ten bu yana sessizce yürüttüğü soruşturmayı ilan etti. Birden bire davacılar ve tanıklar sökün etti, ediyor. CHP’den ihraç edilen eski Hatay Büyükşehir Belediye Başkanı Lütfü Savaş, kurultayın iptali için Asliye Hukuk Mahkemesi’nde dava açtı. Şu nankörlüğe bakın: Özel, kurultayda Kılıçdaroğlu’nu desteklediği bilinen Savaş’ı, parti kamuoyunu karşısına alma pahasına 31 Mart 2024’te Hatay’da aday göstermişti. Hatay’ın anahtarını AK Parti’ye teslim eden Savaş, yerel seçimde aday olurken aklına gelmeyen şaibe suçlamasını, ön seçim kararı ilan edilince dile getiriyor. Ne kadar manidar değil mi? Tesadüfün bu kadarı! Ne tanık var ne kanıt İlk tanıklardan biri İzmir’den çıktı. Adı, Hatip Karaaslan. O da kurultayın iptali için dava dilekçesi verdi. Ankara Cumhuriyet Başsavcılığı’nda 14 Şubat’ta ifadesi alınan Karaaslan, kurultayda Kılıçdaroğlu’nu desteklediğini, İstanbul’da İmamoğlu, İzmir’de Cemil Tugay’ın delegelere para dağıtarak, Özel’e oy vermelerini sağladığını iddia ediyor. Karaaslan, para alışverişine şahit olmuş mu? Hayır. “Duyduğuma göre” diyor. “Para ve bazı menfaatler karşılığında fikir değiştirerek, Özel’e destek olduklarını öğrendim” diyor. “Para dağıttığını söylediklerini duydum” diyor. “Bu bilgileri delegeler arasındaki konuşmalardan biliyorum” diyor. Ne tanık gösteriyor… Ne de somut kanıt sunuyor. Amaç, ön seçimi yaptırmamak Kurultayda Kılıçdaroğlu’nu desteklemiş başka delegelerin de önümüzdeki hafta dava açabileceği ya da tanık olarak dinlenebileceği ileri sürülüyor. İçlerinden “Para dağıtıldı” diyenler çıkabilir. Bu ifadeler kurultayın iptali yargılamasında kanıt olarak kullanılabilir. Amaç, İmamoğlu’na meşruiyet kazandıracak olan 23 Marttaki ön seçimi yaptırmamak. 23 Mart’tan önce CHP’nin 38. Kurultayını iptal ettirmek. İmamoğlu’nun adaylığının önüne geçmek. Eğer plan tutarsa asliye hukuk mahkemesi ihtiyati tedbir kararı verip CHP’yi kurultaya götürür. Bir sonraki adım Özel’i ve İmamoğlu’nu sahtecilikle suçlamak olabilir. Bu arada, kurultayda 70 milyon dolar dağıtıldığı iddiasının çok yönlü araştırıldığı ileri sürülüyor. MASAK ve Mali Şube’nin tanıklarla görüştüğü ve telefon sinyallerine bakıldığı iddia ediliyor. Ön seçim olmasaydı… CHP ön seçim kararı almasaydı, kurultayda şaibe soruşturması büyük ihtimalle cumhurbaşkanlığı seçiminden önce uyandırılacaktı. CHP’nin kararı ve İmamoğlu’nun adaylığı hesapları alt üst etmiş görünüyor. İmamoğlu’nu durdurmak için CHP içerisinden şaibeli tanıklar bulunuyor. Ayarlanmış delegelere davalar açtırılıyor. Kurultayda şaibe iddiası giderek CHP’ye kurulan bir kumpasa dönüşüyor. Sedat Peker’e sordum: MHP ile buzlar eridi mi? Sedat Peker ile MHP’nin ilişkileri, eski İçişleri Bakanı Süleyman Soylu ile kavga ettiği günlerde bozulmuştu. Erdoğan susarken, Bahçeli “Soylu yalnız değildir” demişti. Derenin altından çok sular aktı. Soylu, bakanlıktan alındı, aktif siyasetten uzak… Hatta MHP ile ilişkilerinin bozulduğu ileri sürülüyor. Peker ise şu günlerde X hesabında Bahçeli ve MHP’lilerle ilgili paylaşımları yapıyor. Örneğin, Bahçeli’nin sağlık durumuna ilişkin MHP’lilerin mesajlarını paylaşması ülkücü harekette olumlu karşılandı. Önceki gün MHP Genel Başkan Yardımcısı İzzet Ulvi Yönter, Peker’in bir özel harekat polisinin tedavisini karşılamasına ilişkin haberi alıntılayarak, “Allah razı olsun. Özel harekat polisimize şifalar diliyorum” diye yazdı. Yönter’in paylaşımı, Sedat Peker ile MHP arasındaki buzların eridiği şeklinde yorumlandı. Hatta Peker’in Türkiye’ye dönebileceği ifade edildi. Dün Peker’e ulaşarak, bu soruları kendisine yönelttim. MHP ile aranızda bir soğukluk vardı. Buzlar eridi diyebilir miyiz? Ben MHP’de sadece Şefkat Çetin ile sorun yaşadım. Bu da 25 yıl önce. Bugüne kadar sayın Bahçeli ile ilgili hiçbir saygısız kelime kullanmadım. Devlet abi, Başbuğ Türkeş’in makamında oturan, ülkücü hareketin lideridir. Bu vesileyle kendisine Allahtan şifa diliyorum. Yönter’in paylaşımını nasıl yorumluyorsunuz? Yönter, ülkücüler tarafından saygı duyulan biri. Siyaseten bir duruşu olduğunu bütün Türkiye biliyor. Yapmış olduğu paylaşımla bunu kanıtladı. Özel harekat polisimizin tedavisiyle ilgili yaptığım katkıyı değerli bulup kamuoyunda bilinmesini sağlayacak bir paylaşım yaptı. Vaktiyle “Ülkücü değil, Turancıyım” demiştiniz. Bu açıklamayı yaptığımda muhalif kesimde şu haberler yapılıyordu: “Ülkücü Sedat Peker!” Sanki ülkücülüğü kullanarak, bir şeyler yapıyormuşum gibi… MHP’ye haksızlık yapmamak ve eleştirilerde kendimi korumak için stratejik bir cevap verdim. “Turancıyım” dedim. Zaten Türk milliyetçisinin ülküsü de birleşik Türk devletleri, yani Turan’dur. Türkiye’ye dönüyor musunuz? Türkiye’ye dönmem için erken olduğunu düşünüyorum. Dönmemle ilgili ne zaman avukatlarım çalışma yapsa, dilekçe hazırlasa, enteresan bir şekilde Fetullahçı gazeteciler tarafından bu durum öğrenilip hayal ürünü olan şiddet olaylarıyla ismimi anıp süreci provoke ediyorlar. Üniversiteden mezun olmuşsunuz. Nasıl vakit buldunuz? Neden uluslararası ilişkileri tercih ettiniz? Bizim işimiz okumak. Hayatımda bir dakika yok ki, boş geçsin. Özel olarak bu bölümü seçtim. Uluslararası ilişkiler çocukluk yaşlarımdan bugüne kadar ilgimi çeken konudur. Şu sebeple: Rahmetli babam eve geldiği zaman, 7-8 yaşlarındaydım, bütün köşe yazarlarını işaretler, “Bunları oku” derdi. İlkin harçlığın teşviğiyle ilgi duymuştum. Abdi İpekçilerin yazıların okuyordum. Bu yüzden Fatih Altaylı bile kafamda genç gazeteci olarak kaldı. Bu konuyla ilgili yazılmış bir çok eseri daha önceden okudum. Master olarak da uluslararası ceza hukuku yapacağım. Son yıllarda yaşadığım süreçten dolayı bilgi sahibi olduğum ve araştırmalar yaptığım için bu alana başvuracağım.",https://halktv.com.tr/makale/kurultayda-saibe-mi-chpye-kumpas-mi-915040
İsmail Saymaz,TÜSİAD’ı haklı çıkaran gözaltı,21 Şubat 2025 Cuma 05:00,"TÜSİAD, 45 yıl önce askeri diktatörlüğün suç ortağıydı. Şimdi seçimli otoriter rejimin mağduru. İktidarı eleştirdiği için azılı bir suçlu gibi adliye koridorlarında dolaştırılan TÜSİAD Başkanı Orhan Turan, 12 Eylül’ü sosyalist bir genç olarak karşılamıştı. Turan, dün cuntanın sakıncalı listesindeydi. Bugün AK Parti’nin… Dün gözaltına alınmak için en azından solcu veya sağcı olmak gerekiyordu. Bugün iktidarı eleştirmek yetiyor. Hangisi yanıltıcı bilgi? Söyler misiniz, hangisi yanıltıcı bilgidir? Bolu faciasından sonra hiçbir yetkilinin istifa etmediği gerçeği mi? CHP’li ve DEM’li belediyelere kayyum atanmıyor mu? Ümit Özdağ, cumhurbaşkanına hakaretten gözaltına alınıp Kayseri Olayları’ndan tutuklanmadı mı? Bir astrolog Erdoğan ve Bahçeli’nin sağlığı hakkında kötümser tahminde bulunduğu için cezaevinde değil mi? Suat Toktaş’ın içeri atılması… Teğmenlerin kapı önüne konması mı, yanıltıcı bilgi? TÜSİAD Başkanı Orhan Turan ve Yüksek İstişare Kurulu Başkanı Ömer Aras’ın bütün suçu, 85 milyonun şehadet ettiği gerçekleri dile getirmek. Gözaltına alınmaları, eleştirilerinde ne kadar haklı olduklarını ispat ediyor. Ne istiyorsunuz? TÜSİAD sussun, sadece TÜRGEV ve TÜGVA mı konuşsun? Erdoğan, her muhalife ağzına geleni söylesin… Özel, kendisini savunmasın mı? Halil Konakçı camide, Melih Gökçek sosyal medyada hakaret etsin… Özdağ, yanıt vermesin mi? TRT, CNN Türk ve A Haber propaganda yapsın… Halk TV kararsın mı? Açıkça söyleyin. Türkiye’yi Türkmenistan’a mı çevirmek istiyorsunuz? Yargıya iki müdahale Yargıyı etkileme suçu nasıl işlenir? Yargının siyasal operasyonlar için kullanılmasına itiraz ederek mi? Yoksa muhalefeti bastırmak için siyasallaşmış yargıyı devreye sokarak mı? 13 Şubat’ta TÜSİAD Genel Kurulu’nda Turan ve Aras’ın yaptığı açıklamalar Erdoğan’ın sahte cennetine çizik attığı için, İstanbul Cumhuriyet Başsavcılığı, soruşturma başlattı. Operasyon için 19 Şubat günü beklendi. Erdoğan’ın “Haddinizi bileceksiniz” sözü talimat kabul edildi. Nasıl İmamoğlu’na konuşması biter bitmez soruşturma açıldıysa… Bu kez de Erdoğan kürsüden iner inmez Turan ve Aras’a polis gönderildi. Bu, yargıyı etkilemek değil de nedir? İkinci müdahale adliyede gerçekleşti. Turan’ın savcılığa bir eli cebinde girmesi Erdoğan’ı öfkelendirdiği için misilleme yapıldı. Turan ve Aras, savcılıktan hakimliğe polisler eşliğinde götürüldü. Gazeteciler davet edilerek, bu ‘geçiş törenini’ çekmeleri sağlandı. Sanırsınız… 15 Temmuz bombacıları teşhir ediliyor. Bakan Tunç, sıvıyor İki işadamı yurt dışına çıkış yasağı konularak, serbest bırakıldı. Yöneltilen suçlama, iktidarı eleştirmek dışında ‘suç’ işlemediklerinin itirafı aslında. O da suçsa tabi! Karardan: “Basın marifetiyle bilgi sahibi oldukları ve içeriği itibariyle bir bilgilerinin olmadığı olaylara ilişkin yargıyı telkin ve yönlendirme ile gerçeğe aykırı dezenformasyon…” “Erdoğan’dan başka kimse yargıya telkinde bulunamaz” deyin; siz de kurtulun, biz de! Dün Adalet Bakanı Yılmaz Tunç, çıktığı bir kanalda, Turan ve Aras’ın gözaltına alınmadığını iddia ederek, “Soruşturma Cumhurbaşkanımızın konuşmasından önce başlamıştı. İfade alma, düne denk geldi” dedi. Bakan bey, bu sözlere inanıyor mu? Tunç, İstanbul Cumhuriyet Başsavcılığı’nın basın sözcüsü gibi konuşuyor. Sıvadıkça sıvıyor. Dünyaya Mehmet Şimşek anlatsın… Artık bu saatten sonra Hazine ve Maliye Bakanı Mehmet Şimşek, Türkiye’ye yabancı sermaye çekmek için ne dese boş! Dün Türkiye-Katar Karma Ekonomik ve Mali Komite Toplantısı’nda, Şimşek’in önüne TÜSİAD Olayı getirilmiştir diye düşünüyorum. Katar sermayeli QNB Türkiye’nin Yönetim Kurulu Başkanı Aras’ın fotoğrafları Şimşek’e illa ki sorulmuştur. Şimşek, ne söyledi acaba? Yatırımcılarla buluşmalarında Türkiye’de mülkiyet hakkından, ifade hürriyetinden rahat rahat söz edebilecek mi? Turist bile çekinir Erdoğan’ın çevresindeki, kimilerine kamu kaynaklarını tahsis ettiği yandaş patronlar bütün sermaye ve yatırımlarını kaçırırken, Turan ve Aras’ın kabahati Türkiye’de kalmak mı? Artık hangi işverene “Durun, gitmeyin, mülkiyetinize ilişilmeyecek” diye teminat verebilirsiniz? Hangi yabancıyı “Türkiye’de hukuk var” diye ikna edebilirsiniz ki? Değil yatırımcı, turistin bile gelmeye çekinir. İmamoğlu korkusu TÜSİAD soruşturmasının arkasında AK Parti’yi seçeneksiz ve Erdoğan’ı rakipsiz bırakma maksadı yatıyor. Sanırım, TÜSİAD’ı motive eden kudretin İmamoğlu olduğunu düşünüyorlar. Çünkü Erdoğan, TÜSİAD’ı hedef alan konuşmasındaki şu cümlelerde İmamoğlu’nu ima ediyor: “Türkiye’nin terör örgütleriyle iltisaklı veya yolsuzluk batağına saplanmış, kendi ayıbını örtmek için sağa-sola taşan muhterislere teslim olmasını istiyorsanız bilin ki böyle bir şey asla gerçekleşmeyecek.” İstanbul Cumhuriyet Başsavcılığı’nın TÜSİAD dahil, yürüttüğü tüm soruşturmalarının ortak hedefi, bu paragrafta itiraf ediliyor. Erdoğan, “Böyle bir şey asla gerçekleşmeyecek” derken, iktidar değişikliğine izin vermeyeceklerini söylüyor. Sendikacı Türkmen’in tutuklanmasını patronlar mı istedi? İstanbul’da ‘Patronlar Klübü’ hedef olurken… Gaziantep’te sendikacı Mehmet Türkmen tutuklandı. Bağımsız Tekstil, Dokuma ve Deri İşçileri Sendikası (Birtek-Sen) Genel Başkanı Türkmen, düşük ücretlerle çalışan binlerce işçiyi harekete geçirmeyi başarmıştı. İşçiler art arda iş bırakıyor, fabrikalar kaynıyordu. En son Canan Tekstil’de işletme şefiyle kavgasından biliyoruz, Türkmen’i. İşletme şefi, “Sen bir yevmiyenin peşinde koşan adamsın” diye aklı sıra Türkmen’i aşağılıyordu. Sanki yevmiyeli çalışmak suçtu, ayıptı. Valilik, Türkmen’le başedemeyince 13 Şubat’ta 15 gün gösteri ve eylemleri yasakladı. Türkmen, yasağı dinlemeyince 16 Şubat’ta iş ve çalışma hürriyetinin ihlali iddiasıyla gözaltına alındı. Emniyet’te Türkmen’e “Hava buz gibi. Saat 00.40. Şireci ayakta! Direnenler de var bu havalarda. Şubat’ı ısıtanlar, geceyi aydınlatanlar. Şireci işçileri patrona ait Sırma Halı Fabrikası’nın işçilerine sesleniyor: Sırma dışarı! Başpınar uyuma, ekmeğine sahip çık” şeklindeki paylaşımı soruldu. Türkmen, şöyle dedi: “Düşük ücrete karşı başlayan iş bırakma eylemi işçilerin kendi iradesi ve kararıyladır. Biz desteğe gittik. Bu fabrikalarda sendikamız yetkili değildir. İş bırakmaya çağrıda bulunmamız teknik olarak mümkün değildir. İşçilerin zam için ve ağır çalışma koşullarına yönelik taleple greve çıkması haktır. Mala veya cana karşı zarar vermeye veya çalışmak isteyeni engellemeye yönelik tek bir eylem yaşanmamıştır. İşçilerin eylemini suç gibi değerlendirmek köle olduğunu kabullenmektir.” Valiliğin yasak kararından sonra Türkmen’in “13 Şubat Perşembe günü saat 12’de Çelikaslan Tekstil Fabrikası önünde buluşuyoruz. Madem onlar bizi her fabrikada bölmeye ve ezmeye çalışıyor, o zaman biz de bütün işçiler olarak birleşelim. Tek ses olacağız” paylaşımı soruldu. Türkmen, şöyle dedi: “Valiliğin kararı anayasaya ve hukuka aykırıdır. İşçilerin grevleri yasaklamayı gerektirecek hiçbir suç barındırmadığı gibi kamu düzeni ve güvenliğini tehdit edecek bir olay yaşanmamıştır. Barışçıl iş bırakma eylemleridir. Bu karar patronların isteği üzerine verilmiştir. 15 Temmuz’da demokratik rejimi ve anayasal hakları oradan kaldırmaya dönük girişime karşı sokağa çıkmak ne kadar meşru ise valiliğin hukuksuz kararına karşı sokağa çıkmak da o kadar meşrudur.” Türkmen, şuç işlemeye tahrik savıyla Gaziantep 1. Sulh Ceza Hakimliğince tutuklandı.",https://halktv.com.tr/makale/tusiadi-hakli-cikaran-gozalti-915891
İsmail Saymaz,CHP’nin sırtındaki hançer,11 Şubat 2025 Salı 12:31,"Hiçbir şey tesadüf değilmiş. Cumhurbaşkanı Erdoğan, bir buçuk yıl önceki CHP kurultayını diline dolarken bir bildiği varmış demek. Belki Erdoğan’ın heybesindeki turplardan biri de bu, kim bilir. Özel, İmamoğlu ve Yavaş’ın birlik fotoğrafını vermesinden bir gün sonra Kılıçdaroğlu’nun açıklamaları ve Akif Hamzaçebi’nin paylaşımı gerekçe gösterilerek, 'kurultayda şaibe' soruşturması başladı. İktidar derenin taşıyla derenin kuşunu vuruyor. CHP’ye CHP’liler eliyle operasyon gerçekleştiriyor. Kim bu Erkan Çakır? Kurultayda şaibe soruşturması, Erkan Çakır adlı düşkünün ipe sapa gelmez iddialarına dayanıyor. Geçmişte Muş Gençlik Kolları Başkanlığı yaptığını öğrendiğimiz Çakır, bir ara Erdoğan’ı desteklemiş, nasıl olmuşsa kurultayda ‘değişimci’ CHP’lilerle aynı fotoğraflara girmiş. İstekleri karşılanmamış olmalı ki kurultay sonrası Kılıçdaroğlu cephesinde pozisyon alıp saldırıya geçmiş. Aslında ilk şaibe iddiaları kurultay öncesi Kılıçdaroğlu yanlıları tarafından dile getirildi. İmamoğlu’nun belediye olanaklarını kullanıp delege satın aldığını ortaya attılar. Melih Gökçek’i davet ettikleri Twitter’daki sohbet odalarında Tevfik Göksu’nun trolleriyle el ele verip İmamoğlu’na akıl almaz suçlamalarda bulundular. Yolları Erkan Çakır ile kesişti. Çakır, Twitter’da “Bursa CHP İl Başkanı Nihat Yeşiltaş’ın kurultayda delege sattığını, elinde video olduğunu, inkar edilmesi halinde videoyu çekenin adını paylaşacağını” iddia etti. Çakır, 19 Kasım 2023’te Kılıçdaroğlucuların sohbet odasında aynı iddiaları dile getirdi. Yeşiltaş, dava açtı CHP Bursa İl Başkanı Nihat Yeşiltaş, kurultayda Kılıçdaroğlu’nu desteklemişti, değişimci değildi. Buna rağmen delege satmakla suçlandı. Bir gün sonra halkı yanıltıcı bilgiyi yayma, hakaret, şantaj ve siyasi hakların kullanılmasının engellenmesi iddiasıyla şikayetçi oldu. Bursa Cumhuriyet Başsavcılığı, Çakır’ın ifadesini almadan “Soruşturmaya konu sözlerin kurultayda gerçekleştiği, suç yerinin Ankara olduğu” gerekçesiyle dosyayı 22 Aralık 2023’te Ankara Cumhuriyet Başsavcılığı’na yolladı. İfadede kıvırdı Çakır, 5 Şubat 2024’teki ifadesinde kıvırdı. Yeşiltaş’la kurultaydan birkaç gün önce Ankara’da delegelerin kaldığı otelde karşılaştıklarını anlattı. Yeşiltaş’ın İstanbul İl Başkanı Özgür Çelik ile bir odadan çıkıp asansöre yürüdüklerini belirterek, şöyle dedi: “Olayı sosyal medya hesabımda anlatırken, Ferhat İşçimen adlı partili bana ulaştı. Bursa il başkanının para aldığı akşamın görüntülerinin kendisinde olduğunu söyledi. ‘Nasıl yapacağız’ diye sorduğumda ‘Sohbet odasında söyleyebilirsin, sorun yok’ dedi. Ben Yeşiltaş’ın kurultay günü delege sattığını söylemedim. Ben İşçimen’in cümlelerini tekrarladım. Videoyu bana göstermedi.” Ferhat İşçimen kim? Böyle bir CHP’li var mı? Ever, var. Mustafa Sarıgül’le birlikte CHP’ye geçmiş ve Kılıçdaroğlu ile hareket eden biri. Dün sosyal medyasına baktım; şöyle yazmış: “Bu ülkenin kurucu partisinin önceki genel başkanları ve mevcut genel başkanımız Özgür Özel’e leke çalmaya çalışmak Atatürk’e hakaret sayılacak olup…” Ya İşçimen, Çakır’a yalan söylemiş. Ya da Çakır, yalana İşçimen’i alet ediyor. Siyasi Partiler Kanunu’nun 112. maddesi Normalde, hakaret davası Bursa’da görülüp karara bağlanabilecekken, özel bir siyasi amaç güdülerek, Ankara’ya havale ediliyor. Bu, bir. İki… Çakır, iddiasını ispatlayamadığı için iftiradan cezalandırılmalıydı. Fakat savcılık, Çakır’ı dayanak alıp hakaret davasını CHP soruşturmasına dönüştürdü. Muhtemelen, Siyasi Partiler Kanunu’nun 112. maddesindeki, oylamaya hile karıştırılması suçundan bir yıldan üç yıla kadar hapis cezası istemiyle işlem yapılacak. Asıl şaibe referandumda Erdoğan’ın planı belli. Cumhurbaşkanlığı seçiminde aday olabilmek ve parmaklarının ucundan kayıp giden iktidarını koruyabilmek için CHP’yi iç kargaşaya sürüklemek istiyor. İmamoğlu-Yavaş gerilimini tetikleme, diğer yandan Kılıçdaroğlu’nu Özel’e karşı kışkırtma stratejisi izliyor. Kendince yerinde hamleler yapıyor. Burada şaşırtıcı olan, iktidarın yürüttüğü operasyona Kılıçdaroğlu cephesinden gönüllü tanıklar bulabilmesidir. 2017 yılındaki şaibeli referandum için ses çıkarmayan Kılıçdaroğlu, kendi liderliğinde yapılan kurultaya, koltuğunu kaybettiği için çekinmeden kara çalıyor. Önceki gün TV’de şaibe iddiası sorulduğunda “Bilmiyorum” dedikten ve Özel’i “Sükut ikrardan gelir” diye suçladıktan sonra hangi savcı makamında bir dakika bekler? CHP’ye kayyum atansın Kılıçdaroğlu, kurultayı, iradesi belediye parasıyla satın alınmış bazı delegelerden ötürü kaybettiğine inanıyor. Halbuki CHP’liler Kılıçdaroğlu bırakıp gitsin diye, değil İmamoğlu’ndan para almak, cebinden para verecek haldeydiler. Bu gerçeğe rağmen koltuğu geri almak için 31 Mart’ta CHP’nin mağlup olmasına bel bağladılar. İmamoğlu’nun İstanbul’u kaybetmesi ve CHP’nin başarısız olması halinde partiyi 1 Nisan’da olağanüstü kurultaya götürmek için hesap yaptılar. CHP, Kılıçdaroğlusuz girdiği ilk seçimde AK Parti’yi alt ederek, birinci oldu. Şimdi de Özel’in ‘Yumuşuma’ politikasını gerekçe göstererek, yalnızca ve yalnızca kurultay istiyorlar. Fakat kurultayı toplayabilecek delege sayısına ulaşamadıkları için ya kimi sanatçıları CHP içi kavgaya çekip bildiri imzalatarak ya da trol ağlarıyla sosyal medyada baskı yaparak ya da 40 kadar milletvekiline bildiri yayınlatarak, sonuca ulaşmak istiyorlar. CHP ve İmamoğlu, Esenyurt’a atanan kayyumla, Beşiktaş operasyonuyla, İBB’ye soruşturmalarla, Ahmak ve Beylikdüzü davalarıyla kuşatılırken, Kılıçdaroğlu ve taraftarlarının tek bir gündemi var: Kurultay, ille de kurultay! CHP tarihinde bir ilktir bu. Ne İsmet Paşa, kendisini deviren Ecevit’e… Ne de Baykal, koltuğu devrettiği Kılıçdaroğlu’na karşı, partisini yıpratacak bir muhalefet yürüttü. Herhalde, diyorum, kurultayda şaibe soruşturmasının sonunda Kılıçdaroğlu CHP’ye kayyum atansa yok demeyecektir. O ki delegelerin özgür iradesiyle gelemiyor. Bari kanun marifetiyle gelsin. O ki Kılıçdaroğlu, kurultayda şaibe olduğunu düşünüyor. Önümüzde cumhurbaşkanlığı ön seçimi var. Delege aynı delege, üye aynı üye. Aday olup İmamoğlu karşısında yarışsın. Herhalde İmamoğlu, 1.6 milyon üyeyi satın alacak değil. Kılıçdaroğlu, önseçimi kazandığı takdirde partisini olağanüstü kurultaya götürebilir. Bu, demokratik hakkıdır elbette. Fakat hatırlatmak isterim... Kurultayda şaibe soruşturmasına bağlanan parti içi mücadele, gitgide CHP’nin sırtındaki hançere dönüşüyor.",https://halktv.com.tr/makale/chpnin-sirtindaki-hancer-913236
İsmail Saymaz,"‘Şaibe’nin tanığı şantajdan sabıkalı, dolandırıcılıktan yargılanıyor",17 Şubat 2025 Pazartesi 05:24,"Bir Osman Yıldırım vardı. Ablasını öldürmekten ve yeğenini satmaktan sabıkalı. Cumhuriyet gazetesine el bombası atılmasından ve Danıştay’ın basılıp bir hakimin öldürülmesinden müebbet yemişti. Cezadan yırtmak için Ergenekon savcılarının ‘Osmanım’ı oldu. Hem sanık hem tanık hem gizli tanıktı. Gizli Tanık Efe’yi bilir misiniz? Asıl adı, Bayram Bozkurt. Erzincan’da savcıyken 11 yolsuzluğa karıştı. 86 TL çay ve tost parası taktığı çaycıyı Ergenekoncu, borcunu geciktirdiği kuyumcuyu JİTEM’ci ilan etti. Hakkında soruşturma açan Başsavcı İlhan Cihaner’i Ergenekonculukla suçladı. Askerlerin içki içip ağızlarından darbe planını kaçırdıklarını; Ergenekon’un, aracına kene koyarak, kendisine suikast gerçekleştirmek istediğini söyledi. Bu yalancı tanıklar kamusal alanda ve bürokraside AK Parti ve FETÖ için tehdit oluşturan milli unsurların tasfiyesinde kullanıldı. Tasfiyeyi sinsi bir kadrolaşma takip etti. Şimdilerde ‘Osmanım’ın ve ‘Efe’nin tahtında en az onlar kadar kriminal, karanlık ve düşkün bir tip oturuyor: Erkan Çakır. Çakır, CHP kurultayı için başlatılan ‘şaibe’ soruşturmasında bir numaralı tanık. Çakır’ın iftirası ile başladı Malum… CHP, 4-5 Kasım 2023’te kurultaya gitti. Kılıçdaroğlu devrildi. Yerine Ekrem İmamoğlu’nun destek verdiği Özgür Özel seçildi. Kurultayda değişimcilerle aynı fotoğraf karesine giren eski CHP Muş Gençlik Kolları Başkanı Erkan Çakır, istediğini elde edememiş olmalı ki, saf değiştirdi. 32 yaşındaki Çakır, kurultaydan birkaç gün sonra Kılıçdaroğlucuların safına geçti. Twitter’da CHP Bursa İl Başkanı Nihat Yeşiltaş’ın delege sattığını iddia etti. Yeşiltaş, 20 Kasım 2023’te Bursa Adliyesi’ne giderek şikayetçi oldu. Bu bir hakaret soruşturmasıydı. Fakat Bursa Cumhuriyet Başsavcılığı, Çakır’ın ifadesini almadan “Soruşturmaya konu sözlerin kurultayda gerçekleştiği, suç yerinin Ankara olduğu” gerekçesiyle dosyayı başkente gönderdi. Çakır, 5 Şubat 2024’te alınan ifadesinde kıvırıp şunları söyledi: “Ferhat İşçimen adlı partili bana il başkanının para aldığı akşamın görüntülerinin kendisinde olduğunu söyledi. ‘Söyleyebilirsin, sorun yok’ dedi. Ben Yeşiltaş’ın kurultayda delege sattığını söylemedim. İşçimen’in cümlelerini tekrarladım.” Çakır, iddiasını ispatlayamadığı için iftiradan cezalandırılmalıyken, sırtı sıvazlandı. Savcılık hakaret şikayetini CHP soruşturmasına çevirdi. Bir yıldır gizlice yürütülen soruşturma, eski CHP lideri Kemal Kılıçdaroğlu’nun açıklamaları fırsat görülerek, kamuoyuna duyuruldu. Bugünlerde kimi delegelerin ifadeleri alınıyor. Erkan Çakır da ikinci kez dinlenecekmiş. Ankara Cumhuriyet Başsavcılığı’nın Çakır’ı bir de benden dinlemesini isterim. İki mağdur kadın Çakır, bir şantaj davasında sabıkalı, bir dolandırıcılık ve şantaj davasında ise sanık. İki mağdur kadın İzmir’de yaşıyor. Korktuğu için ilk mağdurdan X diye söz edeceğim. X., CHP’li bir ilçe belediyesinde yönetici. Bir çocuk annesi X ile Çakır’ın tanışıklığı 2022’ye uzanıyor. İddianameye göre… Çakır, bir arkadaşı üzerinden ulaştığı X’e, belediyede birtakım yolsuzluklar hakkında bilgi belge topladıklarını söylüyor. “Elimizde özel hayatınla ilgili belge, yazışma ve fotoğraf var. 60 bin TL verirsen belgeleri sana teslim ederiz. Aşiret çocuğuyum, silahla geziyorum” diye tehdit ediyor. X, korkuyor. Çakır’a banka yoluyla 56 bin, elden 4 bin TL veriyor. Çakır, bu kez X’i “Elimdeki belgeleri ailenle ve yakın çevrenle paylaşırım, Twitter’da yazarım” diye tehdit ediyor. X, çekindiği için Çakır’a 2.565.000 TL gönderiyor. Çakır, şantaja devam ediyor. X, en son suç duyurusunda bulunuyor. 20 ay hapis, 25 bin TL para cezası Çakır’a İzmir 40. Asliye Ceza Mahkemesi’nde şantaj suçundan dava açıldı. Çakır, X’e borç verip parça parça geri aldığını ileri sürdü. Mahkeme, bu yalana inanmadı. Dava 22 Ekim 2024’te bitti. Çakır’a 20 ay hapis ve 25 bin TL para cezası kesildi. Gerekçeli karardan: “X’in özel hayatına ilişkin bilgileri kullanarak, belediyede yolsuzluk iddialarıyla kendisinin de soruşturulduğu yönünde algı oluşturup korkutarak, yüklü miktarda menfaat temin etmek suretiyle şantaj suçunu işlediği…” Bu ceza İzmir Bölge Adliye Mahkemesi 9. Ceza Dairesi’nce 6 Ocak 2025’te onandı. Aşık ederek dolandırdı İkinci mağdurun adı T. 41 yaşında. O da İzmir’de CHP’li belediyede çalışıyor. Çakır, kendisini “CHP’de üst düzey yetkililerle ilişkilerim var, yolsuzlukları araştırıyorum” diye tanıtıyor. T ise iş yerinde mobbinge uğradığını söylüyor. Çakır, “Ben yardımcı olurum” diyerek, CHP’li yetkilileri ararmış gibi rol yapıyor. T’yi duygusal olarak etkiliyor. Kanser tedavisi gören T., bu ilgiye karşılık veriyor. Çakır, ortak iş yapma vaadiyle T’ye aracını 320 bin TL’ye sattırıyor. T, parayı Çakır’a gönderiyor. Çakır, ilk başta 30-40 bin TL ödeme yapıyor. T, parayı geri istediğinde Çakır’ın tehditleri başlıyor. T, şunları anlatıyor: “İş yerini değiştiririm, ailene söylerim, benden kurtulamazsın. Bana daha çok para gönder ki, sana olan borcumu ödeyebileyim’ diye baskı yaptığı için 200.000 TL daha gönderdim.” T., para göndermek için kredi bile çekmişti. İddianameden: “Borçları ödemesini istediğinde, elinde çıplak resimlerinin ve videolarının olduğunu, şikayetçi olması halinde bunları internette yayıp belediye çalışanlarına göndereceğini, ailesine rezil edeceğini, işten attıracağını, derin devlet olduğunu söyleyerek, tehdit ve şantajda bulunduğunu…” İzmir 22. Ağır Ceza Mahkemesi’nde açılan davada dolandırıcılık ve şantaj suçlarından Çakır hakkında sekiz yıla kadar hapis cezası isteniyor. İlk duruşma 18 Temmuz 2025’te. Çakır, yalancı ve kullanışlı tanıklar listesinde ne ilk ne de son kişi. ‘Osmanım’ cezaevinde yatıyor. Gizli Tanık Efe, son anda yurt dışına kaçtı. Çakır’ın akıbetini ise hep birlikte yaşayıp göreceğiz. ‘Erkan Çakır, profesyonel bir dolandırıcı’ Erkan Çakır tarafından önce kandırılarak, sonra da şantajla 600 bin TL dolandırılan T, başından geçenleri şöyle anlatıyor: “Erkan Çakır, yıllarca unutamayacağım bir isim. Onun psikolojik manipülasyonları ve ustaca kurduğu tuzaklar beni hayatımın en zorlu dönemlerine sürükledi. Yalnızca maddi kayıplara yol açmakla kalmadı, ruhsal ve bedensel sağlığımı ciddi şekilde etkiledi. Çakır’ın dolandırıcılık yöntemleri o kadar profesyoneldi ki, her adımda beni güvenle tuzağa düşürdü. Kendimi kukla gibi hissettim; zihnim, duygularım ve kararlarım üzerinde tam bir kontrol sağladı. Bu süreçte arabamı ve önemli miktarda paramı kaybettim, bankalara yüklüce borçlara girdim ve hayatım hem maddi hem de manevi anlamda altüst oldu. Maddi sıkıntılar nedeniyle aylarca iş yerime kilometrelerce yürüyerek gidip gelmek zorunda kaldım. Ancak en kötüsü, bu sürecin bedensel sağlığım üzerindeki yıkıcı etkileri oldu. Stres, yalnızlık ve çaresizlik, ciddi sağlık sorunlarını beraberinde getirdi. Rahim ağzı kanseri ikinci evreye ilerledi, saçkıran rahatsızlığına yakalandım ve saçlarımın yarısını kaybettim. Zona ve ürtiker gibi cilt hastalıkları ortaya çıktı. Her gün intihar düşünceleriyle boğuşmak zorunda kaldım. Erkan Çakır gibi profesyonel dolandırıcılar insanların güvenini suistimal ederek hayatlarını karartmakta ve toplumsal güveni zedelemektedir. Şu anda Erkan Çakır adına ağır ceza mahkemesinde bir dava süreci bulunmaktadır. Umuyorum ki adalet yerini bulacaktır.”",https://halktv.com.tr/makale/saibenin-tanigi-santajdan-sabikali-dolandiriciliktan-yargilaniyor-914770
İsmail Saymaz,Tanju Özcan’ı sordular,27 Ocak 2025 Pazartesi 05:00,"Bolu Kartalkaya’daki Grand Kartal Otel’de çıkan yangında 79 yurttaşın hayatını kaybetmesine ilişkin soruşturma tutuklu sayısı 19’a çıktı. Dün Bolu Belediyesi Başkan Yardımcısı Sedat Gülener, İtfaiye Müdür Vekili Kenan Coşkun ve 16 Aralık tarihli raporda Grand Kartal’da sekiz eksiklik bulunduğunu tespit eden itfaiye amiri İrfan Acar da tutuklandı. Coşkun, “Başkan ve başkan yardımcısının Grand Kartal Otel’in yangın güvenliği yönünden denetim talebinin geri alınması hususunda talimatları olmadı. Onlarla bu konuda bir görüşmem yoktur” dedi. Belediyecilerin tutuklanma gerekçesi olarak ‘suçun toplumda yarattığı huzursuzluk’ gösteriliyor. Ancak Grand Kartal Oteli’ni 15 Aralık’ta denetledikleri ve yangına ilişkin hiçbir tespit yapmadıkları ortaya çıkan Kültür ve Turizm Bakanlığı yetkilileri için işlem yapılmıyor. Yeter ki Bakan Mehmet Nuri Ersoy’un huzuru bozulmasın… Gülener, dünkü ifadesinde, itfaiyenin kendisine bağlı olduğunu vurguladı. Yangın güvenliğine ilişkin bir dilekçe verildiğinde ilgili birime gönderildiğini anlatan Gülener, şöyle dedi: “Dilekçe geldiğinde haberim olmaz. Denetimden sonra da haberim yoktur. Ancak belediyede yazışmaların olduğu AKOS sistemine düştüğünde takip edebilirim.” Gülener’e Grand Kartal Oteli’nin yangın uygunluk raporu için 12 Aralık’ta belediyeye başvurduğu, 16 Aralık’ta sekiz eksikliğin bildirildiği, şirketin 24 Aralık’ta dilekçesini çekip 72 metrekarelik kafeterya için başvurduğu hatırlatıldı. Gülener, şu yanıtı verdi: “Grand Kartal Otel’e ilişkin, itfaiyenin yazışması bana gelene kadar haberim olmamıştı. Geri çekilme dilekçesi dikkatimi çektiği için itfaiye müdürüne sordum. ‘İtfaiye raporu için başvurmuşlardı. İkinci bir dilekçeyle başvurularını çekiyorlar’ (dedi.) ‘Yapmamız gereken nedir’ dedim. Dilekçeyi iptal edebileceklerini söyledi.” Gazella Oteli Müdürü Ahmet Demir ile bu konuda bir görüşme yaptığını kabul eden Gülener, “Bir evrakı olduğunu söyledi. ‘Bakabilir misiniz’ dedi. (Bu görüşme) Dilekçe verdiği aşamadan sonra olabilir. Verilen dilekçelerde bize başvurulması rutin bir iştir” dedi. Gülener, şöyle devam etti: “Talep üzerine yapılan denetimlerde eksiklik geldiğinde uygunsuzluk raporu talep edene teslim ederiz. Grand Kartal Oteli sahiplerini yakından tanımam.” Başkanın talimatı olmadı Coşkun da sekiz eksiklik tespit edildiğini, denetime giden amir İrfan Acar’dan öğrendiğini belirterek, “15 günlük süreyi bildiğim için ikinci denetimde gereğini yapmasını söyledim” dedi. Coşkun, şöyle devam etti: “Eksikliği öğrendiğimde işlemim olamaz. Çünkü işlem neticesinde talep sahibinin inceleme istediği yeri kapatıp kapatmayacağını bilemem. O yüzden buranın kontrolü, ruhsat vermeye yetkili idarededir.” Başkan Tanju Özcan ve Yardımcısı Gülener tarafından telkinde bulunulmadığını belirten Coşkun, şöyle dedi: “Başkan ve başkan yardımcısının Grand Kartal Otel’in yangın güvenliği yönünden denetim talebinin geri alınması hususunda herhangi bir talimatları olmadı. Onlarla bu konuda bir görüşmem yoktur.” Coşkun, iptal dilekçesi veren işletmelerle ilgili takip yapmadıklarını anlatarak, şunları söyledi: “Vatandaşın dilekçesini iptal etme hakkı vardır. Uygunsuzluk raporu düzenlediğimiz zaman bunu talep edene veririz. Talep eden, bunu ruhsat vermeye yetkili idareye verir. Takibini yapmayız. Çünkü diğer idarelerden ruhsat için gereken belgeleri alıp almadığını bilmemiz mümkün değildir. Ruhsat kontrolünü biz yapmayız. Ruhsatsız bir yapıya da talep edilmesi halinde belge verebiliriz. Ruhsatsız olduğunu bilsek de ruhsat yönünden inceleme yapamayız. Çünkü görevimiz değildir. Hiçbir yerde ruhsat kontrolü yapmıyoruz.” ‘Toplumsal huzursuzluk’ Gülener ve Coşkun, bilinçli taksirle ölüme sebebiyet vermekten tutuklandı. Eksiklikleri bildikleri ancak ilgili birimlere bildirmedikleri ileri sürüldü. Kararda taksirle işlenen suçların görev suçu sayılmayacağı öne sürüldü. Dayanak olarak, bir ambulans şöförünün hasta nakli sırasında trafik kazası yapmasına ilişkin karar gösterildi. Bu yüzden belediye görevlileri için soruşturma iznine gerek olmadığı savunuldu. Avrupa İnsan Hakları Mahkemesi’nin Letellier/Fransa kararına atıfta bulunularak, ‘belirli suçlara toplumun tepkisi nedeniyle doğabilecek toplumsal huzursuzlukların en azından belirli süre tutuklanmayı haklı kılacağı” savunuldu. Tutuklama gerekçesi şu şekilde izah edildi: “Birçok vatandaşımızın yanarak şehit olması ve yaralanmasının toplumda huzursuzluk yarattığı…” Bilirkişi raporu cevabı Özgür Özel’in yayınladığı, korsan olduğu iddia edilen bilirkişi raporu için de “Şüphelilerin kusur durumlarına ilişkin tesis edilen herhangi bir raporun bu aşamada bulunmadığı, bilirkişi incelemesinin devam ettiği” belirtildi. Gülener ve Coşkun’un rüşvet alıp almadıklarının belirlenmesi için evlerinde para arandığı iddia ediliyor. Ancak arama sonunda para bulunamadığı belirtiliyor. Bakanlık iki eksiklik saptadı, yangın riskini görmedi Grand Kartal Oteli’nin sahibi Halit Ergül’ün ifadesini Hürriyet muhabiri Mesut Hasan Benli’nin haberinden okuduk. Ergül, Bolu 2. Sulh Ceza Hakimliği’ndeki ifadesinde otelinde son denetimin 15 Aralık’ta Kültür ve Turizm Bakanlığı müfettişlerince yapıldığını kaydederek, şöyle dedi: “Otelde yangına karşı her önlem alınmıştır. Gerekli denetimler yapılmıştır. En son denetim Kültür ve Turizm Bakanlığı tarafından 15 Aralık’ta yapılmıştır. Denetimde engelli odalarının kapıları ile ilgili eksiklikler bulundu. Yangınla ilgili eksiklik tespit edilmedi.” Alarm sisteminin olduğunu savunan Ergül, şunları söyledi: “Otel 1998 yılında inşaa edilmiştir. O tarihlerde yağmurlama sistemi zorunluluğu yoktu. Daha sonraki denetimlerde yağmurlama sistemi yapmamıza dair bir şey söylenmedi. Alarm sistemi vardı. Ancak büyük ihtimalle yangının başlangıcında sistem hasar aldığı için çalışmadı. Ancak duman dedektörleri devreye girdi.” 12 Aralık’ta yangına uygunluk raporu için belediyeye dilekçe verilmişti. İtfaiye Müdürlüğü, 16 Aralık’ta sekiz eksiklik saptayınca talep geri çekilmişti. Daha sonra 72 metrekarelik kafeteryası için rapor alınmıştı. Bu durum Ergül’e soruldu. Ergül, şöyle dedi: “Otelin yanında bulunan 70 metrekarelik alan için rapor talebi olmuş. Otelin tamamı için talepte bulunduğumuza dair bir bilgim yoktur. Talebin geri çekilmesi için talepte bulunmadım.” Ergül, 2007’de oteli açarken belediyeden yangına uygunluk, İl Özel İdaresi’nden açılış belgesi aldıklarını vurgulayarak, şunları söyledi: “Bana denetimlerde eksiklik olduğuna dair birşey söylenmedi. Otel 2007’deki mevzuata uygun yapılmıştır. Turizm Bakanlığı’nın yetki verdiği özel bir şirket denetlemektedir. İtfaiyenin bir denetimi olmadı. Aynı zamanda Turizm Bakanlığı da otelimizi denetlemektedir.” Grand Kartal Oteli yetkililerinden öğrendiğim kadarıyla Kültür ve Turizm Bakanlığı’ndan altı kontrolör 15 Aralık günü 6.5 saat boyunca denetim yaptı. Yetkililer denetimin iki yılda bir zorunlu olduğunu kaydediyor. Son denetimde, işçilerin yattıkları odada halıların kirli olduğu, engelli kapılarının mevzuata uygun olmadığı yönünde iki tespit yapıldı. Yangınla ilgili hiçbir husus belirtilmedi. Bakanlık 15 Aralık’ta yangınla ilgili tespit yapmazken… Belediye 16 Aralık’taki raporunda sekiz eksiklik sıralıyor. Nasıl oluyor? Nasıl oluyor da belediyenin fark ettiğini bakanlık görmüyor!? Grand Kartal Oteli yetkilileri şöyle diyor: “Yangın merdiveni yok’ deniyor. İki tane var. Ancak otel 37 yıl önce inşa edildiği için merdivenler içeride. Alarm, tüpler, dedektörler var. Olamayan tek şey, su püskürtücü. Bakanlık geliyor ve ‘Sıkıntı yoktur’ rapor veriyor. Belediye de böyle bir rapor veriyor. İkisi arasında çelişki var.” Şu adaletsizliğe bakar mısınız: Grand Otel’i denetleyip sekiz eksikliği rapor eden itfaiye amiri tutuklanırken, bakanlığın altı kontrolörü ifadeye çağrılmıyor. Bakanlık yetkililerine soruyorum: 15 Aralık tarihli bu rapor nerede? Neden hala soruşturma dosyasına sunulmadı? Yoksa denetimi yapan müfettişe baskı mı yapılıyor? Avukat Ferit Atalay: Yetki bakanlıkta Grand Kartal Oteli’nin sahibi Halit Ergül’ün savcılıkta ve hakimlik sorgusunda avukatlığını eski Bolu Barosu Başkanı Ferit Atalay üstlendi. Atalay’a şu soruyu yönelttim: “Size göre yetkili makam hangisi? Kültür ve Turizm Bakanlığı mı, Bolu Belediyesi mi?” Şu yanıtı verdi: “Otelin bulunduğu alan Bolu’ya 40 kilometre mesafede. Yetki tamamen Kültür ve Turizm Bakanlığı'na ait. Çünkü burası turizm bölgesi. Belediyenin hiçbir rolü ve sıfatı yok. Bir tek yangına önlemlerinin alındığına dair belediyeden belge alınmak zorunda. Bunun dışında belediyenin denetim yetkisi de yok. Yetki Kültür ve Turizm Bakanlığı’na ait.”",https://halktv.com.tr/makale/tanju-ozcani-sordular-908932
İsmail Saymaz,AK Partili yetkili: Bir daha Çözüm Süreci olmaz,31 Aralık 2024 Salı 05:30,"Eski HDP Eşbaşkanı Pervin Buldan’ın İmralı görüşmesine dair dün bana yaptığı açıklamanın ilk sonucu, gazetecilere konuşmama kararı almaları oldu. Buldan’ın bazı ifadeleri Cumhur İttifakı’nda rahatsızlık yarattı diye düşünüyorum. Buldan, söyleşimizde, görüşme trafiğini “Yeni süreç” şeklinde tarif ederek, “Görüşmeler var en azından. Bu görüşmelerin olması bile bence bir sürecin başlangıcı” dedi. “Bu sürecin muhatabı kim? Biri Öcalan. Karşısında kim var?” diye sorduğumda şöyle karşılık verdi: “Cumhur İttifakı diyelim. Cumhurbaşkanı’nın ve Devlet Bahçeli’nin başlattığı bir dönem olarak adlandırsak sanki daha iyi olur.” Bu tespit Cumhur İttifakı’nın tadını kaçırmış olabilir. Cumhur, Öcalan’la bir müzakere yürütüldüğünün ve iki devlet görevlisinin nezaret ettiğinin bilinmesini istemiyor belli ki. Bahçeli’den ses yok İmralı’daki görüşme üzerinden üç gün geçtiği halde MHP’den tepki gelmedi. Bahçeli, 2 Ekim’de ilk kez talep ettiği görüşmeyi AK Parti’nin ve ülkenin gündemine sokan kendisi değilmiş gibi davranıyor. Bahçeli, renk vermeyince kurmayları da susuyor. Aradığım MHP’liler ya telefonlarını açmadılar ya da bağlayıcı bir yorum yapmadılar. Konjonktür yardımı AK Parti de MHP gibi suskunluğa gömüldü. Erdoğan, baştan bu yana ihtiyatı elden bırakmıyor. Sürecin asıl sahibinin Bahçeli olduğunun altını çizerek, sorumluluktan kaçınıyor. Bahçeli’yi geri çevirmek Cumhur’a zarar vereceği için “Evet” demeye mecbur kaldığını ima ediyor. Esad, devrilmeseydi… İmralı ziyareti 2025 yılına sarkabilirdi. DEM Partisi’nin İmralı başvurusuna haftalarca yanıt vermeyip Suriye’deki iktidar değişikliği sonrası tekneyi kaldırdılar. Suriye’de, terör örgütü HTŞ ve lideri Colani ile ilişki kurulmasına karşı çıkan muhalefete “Türkiye’de de Öcalan’la görüşülüyor” şeklinde yanıt verebilecekleri uygun bir konjonktür bulmuş oldular. Suriye’de PYD’nin özerklik iddiasından vazgeçip yeni orduya katılacak olması iktidarın İmralı’daki pazarlık payını yükseltiyor ve elini güçlendiriyor. ‘Bırakırsa bırakır, bırakmazsa bırakmaz!’ Dün görüştüğüm AK Partili üst düzey yetkiliye “2015 yılında biten Çözüm Süreci’nin benzeri mi tekrarlanıyor?” diye sorduğumda şu yanıtı verdi: “Artık olmaz öyle şeyler. Konuştular, ‘Silah bıraksın’ denildi. Bırakırsa bırakır, bırakmazsa bırakmaz!” “Geçmişteki gibi bir Çözüm Süreci beklemeyelim mi?” diye sordum. “Kesinlikle olmaz. O zamanki durum yok” dedi. Görüşme zemininin ‘özgürlükler anlamında açılması gereken birkaç nokta’ olduğunu söyledi ve ekledi: “Bu meseleyi tamamen bitirip tarihe geçmek çok önemli birşey hepimiz için. Ama ben ülkenin istikrarı ve huzurundan sorumluyum. Huzur ve istikrar yönünden çok acil bir meselem var mı? Yok. Özgürlükler anlamında açılması gereken birkaç nokta var mı? Var. Bu da belli bir yere kadar. Bunun da bir sınırı var. Ben çok fazla bir mesafe kaldığını düşünmüyorum, işin doğrusu. Federasyon… Böyle bir ihtimal var mı? Yok. Böyle bir şeyi karşı taraf da konuşamıyor.” 2015 şartları yok AK Parti heveskar görünmüyor. AK Partili yetkili bu gözlemimi reddetmiyor. Ancak 2015’e göre şartların değiştiğini ve şimdi iktidar lehine geliştiğini belirterek, şöyle diyor: “O gün terör çok ciddi şekilde gündemdi. Bugün işin doğrusu, Türkiye sınırları içerisinde terör diye bir sıkıntı yok. Irak’ın içine kadar girmişsin. Suriye’de son gelişmeler ortada. Bu işi tamamen çözelim, eyvallah. Hepten bitsin, tamam. Ama o zamanki şartlar yok ülkede.” Sordum. -Bahçeli bastırmasaydı bu hamleye girişir miydiniz? Açıklıkla yanıt verdi. Dedi ki: “Öyle bir ortam yoktu. Devlet bey isteyince ‘Bakalım, inşallah ortadan kaldıracak bir şey olur’ denildi. Bahçeli, büyük bir alan açtı bize. Bizim içimizde de basında da ‘MHP ile ittifak yaptıkça Kürtlerden uzaklaşıyoruz’ diyen birçok kimse vardı. Bahçeli öyle bir alan açtı ki… Ben önceden Şırnak’a gittiğimde istikrar ve terörle mücadeleden bahsediyordum. Şimdi ‘Kürtçe seçmeli ders burada kalmayacak, tabi ki daha ilerisi olacak’ diyebiliyorum. Önceden ortağa saygıdan dolayı, terslik olur diye o mevzulara girmeyip terörle mücadele anlatıyordum, bölge istikrarını konuşuyordum. Şimdi rahat rahat konuşabiliyorum.” ‘CHP düşünsün’ AK Partili yetkili temkinli bir iyimserlik içinde. Heyete seçilen Buldan, Önder ve Ahmet Türk’ün doğru isimler olduğunu söylüyor. “Bu sefer daha akılcı gidiyor işler, öncekiler gibi değil” diye belirtiyor. “Önceki olumsuz muydu?” diye sordum. Şöyle karşılık verdi: “Şartlar çok zordu. Erdoğan, tek başınaydı. Mecliste destekleyen kimse yoktu. HDP de desteklemiyordu. Demirtaş, ‘Seni başkan yaptırmayacağız' dedi. CHP o zaman randevu da vermezdi. Bugün vermesin bakayım Buldan ve Önder’e… Şimdi bir tek İyi Parti, ‘Randevu vermiyorum’ diyebilir. Diğer hepsi randevu verip konuşmak zorunda.” AK Partili yetkili, Buldan’ın “Cumhurbaşkanı’nın ve Bahçeli’nin başlattığı bir dönem olarak adlandırsak sanki daha iyi olur” ifadesine itiraz etmiyor. “CHP düşünsün” diyor. Niçin mi? “İşin çözümü pozisyonunda olmak güzel şey. CHP düşünsün… Yıllarca HDP ile dirsek teması yaptı. Şimdi nasıl oyuna girecek? Randevuya hayır diyemez. Ama yancı olacak. Nasıl siyaset üretecekler, merak ediyorum.”",https://halktv.com.tr/makale/ak-partili-yetkili-bir-daha-cozum-sureci-olmaz-901556
İsmail Saymaz,"Diploma davası da çöktü, sıradaki gelsin…",26 Şubat 2025 Çarşamba 05:00,"İmamoğlu’nun diploması sahteymiş! Yok, öyle değilmiş, gerçek dışı beyanda bulunulmuş! Hayır hayır, diploması gerçekmiş, fakat işlemleri usulsüzmüş! İktidar medyası 2019’dan beri diploma gargarasıyla ağzını çalkalayıp durdu. Ne zaman ki İmamoğlu, cumhurbaşkanı adaylığına yürüdü, İstanbul Cumhuriyet Başsavcılığı soruşturma başlattı. Başsavcılık YÖK’e yazı yazarak İmamoğlu’nun 1990’da Girne Amerikan Üniversitesi’nden İstanbul Üniversitesi İşletme Fakültesi’ne yatay geçişi hakkında rapor istedi. KKTC’nin altını üstüne getiren Yükseköğretim Denetleme Kurulu, 14 sayfalık raporunu sundu. İmamoğlu’nun yatay geçiş süreci Rapora göre İmamoğlu, 1988’de Girne Amerikan Üniversitesi diye bilinen University College Of Northern Cyprus’a (UCNC) kayıt yaptırıyor. Bu üniversite ABD’deki Southeastern Üniversitesi’nin afiliye (yakın ilişki) kampüsü olarak faaliyet gösteriyor. İmamoğlu, hazırlığı ve birinci sınıfı okuyor. İstanbul Üniversitesi, 27 Haziran 1990’da İşletme Fakültesi’nin Türkçe programı için 40, İngilizcesi için 20 öğrencilik yatay geçiş kontenjanı açıyor. Başvuruların 14 Eylül 1990’da son bulacağı belirtiliyor. İşletme Fakültesi Yönetim Kurulu 12 Eylül 1990’da toplanarak, kontenjanı 80’e çıkarıyor. Yurt dışından müracaat eden, aralarında İmamoğlu’nun da olduğu 51 öğrencinin başvurusunu uygun buluyor. İmamoğlu, 1 Ekim 1990’da kaydını sildiriyor. İstanbul Üniversitesi İşletme Fakültesi’nden mezun oluyor. YÖK: Gerekli şartları taşıyor İmamoğlu’nun ölüm fermanı diye sunulan YÖK raporu aslında hakkındaki iddiaları çürütüyor. Raporda ne sahtecilikten ne gerçek dışı beyandan ne de usülsüz işlemden söz ediliyor. İmamoğlu’na atfedilen hiçbir suçlama yok. Açık açık şöyle yazıyor: “İmamoğlu’nun yatay geçiş yaptığı dönem itibariyle University College of Northern Cyprus İşletme Yönetimi (İngilizce) programından almış olduğu tüm derslerden başarılı olduğu, genel not ortalamasının 2,50 olduğu ve bahse konu üniversitede iki yıl eğitim aldığı hususları dikkate alındığında Yükseköğretim Kurumları Arasında Önlisans ve Lisans Düzeyinde Yatay Geçiş Esaslarına İlişkin Yönetmeliğin (Mülga) 5’inci maddesinde yer alan şartları taşıdığı…” Rapordan anlaşıldığı üzere İmamoğlu, yatay geçiş için gereken şartları sağlıyormuş. Yasadışılık tespit edilmedi “O halde bu tantana neden?” diye sorduğunuzu duyar gibiyim. YÖK, İmamoğlu geçiş yaptıktan bir yıl sonra, 11 Kasım 1991’da yazdığı yazıda, Southeastern Üniversitesi’ni tanındığını, ancak bu üniversiteye bağlı Girne Amerikan Üniversitesi kampüsünü tanımadığını bildirmiş. Yine YÖK, 22 Ocak 1992’deki bir başka yazısında, KKTC’de Doğu Akdeniz Üniversitesi dışındaki hiçbir üniversiteyi tanımadığını kaydetmiş. YÖK, Girne Amerikan Üniversitesi ile ilgili tutumunu 1993’te değiştirmiş. Özetle YÖK, İmamoğlu’nun yatay geçiş yaptığı 1990 itibariyle Girne Amerikan Üniversitesi’nin tanımadığını savunarak, şöyle diyor: “İstanbul Üniversitesi İşletme Fakültesi Dekanlığı tarafından tanınırlık, yatay geçiş, yatay geçiş kontenjanları, ilan süreleri ve yatay geçiş kabulüne dair işlemlerin Yükseköğretim kurulu kararlarına ve usulüne uygun yürütülmediği kanaatine varılmıştır.” Dikkat ederseniz, raporda yasaya ve yönetmeliğe aykırılıktan söz edilmiyor. Çünkü yürürlükten kaldırılan yönetmelikte yatay geçiş işlemlerinde tanınırlık şartı bulunmuyor. YÖK, “Diploma iptal edilsin” de demiyor. Fakat İmamoğlu’nun yatay geçişinin, işlemden 35 yıl sonra ve her ne hikmetse soruşturmadan sonra “YÖK kararlarına ve usule uygun yürütülmediğini” fark ediyor! Hulusi Akar’ın kızına işleyen zamanaşımı İmamoğlu ve onunla birlikte İstanbul Üniversitesi İşletme Fakültesi’ne geçiş yapan öğrenciler yasaların tanıdığı bir hakkı kullandıkları için suçlanıyorlar. Bir suç varsa İmamoğlu’na karşı işleniyor. İstanbul Üniversitesi, 2000’de CİMER’e yapılan ihbar üzerine İmamoğlu’nun “kabul koşullarını yerine getirerek, kayıt olduğunu” bildirmişti. Bu dosya o gün kapanmış olmalıydı. Bir an için İBB Başkanı’nın YÖK kararlarına ve usule aykırı şekilde geçiş yaptığını varsayalım. Yetki gaspı yok ki, işlem hiç olmamış kabul edilsin. Sahtecilik yok ki, iptal edilsin. İdari bir hata varsa Danıştay kararlarına göre 60 gün içerisinde kararın geri alınması gerekirdi. Alınmazsa kazanılmış hak sayılır. Nitekim, eski Milli Savunma Bakanı Hulusi Akar’ın kızı, ABD’de biyoloji okurken, denkliği olmadığı halde Hacettepe Üniversitesi Tıp Fakültesi’ne girip mezun oldu ve doktorluğa başladı. Dokuz yıl sonra açılan soruşturma zamanaşımı gerekçesiyle kapatıldı. Akar’ın kızı için şakır şakır işleyen zamanaşımı İmamoğlu’na gelince kesiliyor. Yahu, Türkiye’de en ağır cezayı dahi işleseniz, 20 yıl içinde bir dava açılması ve 30 yıl içinde hakkınızda karar verilmesi gerekiyor. Bir ihlal olsa bile İmamoğlu’nun diplomasının üzerinden 35 yıl geçmiş. İmamoğlu’nun diploması iptal edilmez, bu bir. İkincisi, İmamoğlu’na ceza soruşturması da açılamaz. YÖK, İmamoğlu’na suçlama yöneltmezken, İstanbul Cumhuriyet Başsavcılığı hangi kanuna göre işlem yapacak? İmamoğlu’nu işlediği tek bir suç var, o da Erdoğan’ın karşısında ‘kazanacak aday’ olmak. Diploma-miploma hikaye! İmamoğlu davaları Tesadüf değil; CHP önseçim kararı aldıktan ve İmamoğlu’nun cumhurbaşkanı adayı olacağı kesinleştikten sonra bu ‘dalgaların’ art arda gelmesi. Önce Akın Gürlek ve Bilirkişi davaları, ardından ‘kurultayda şaibe’, ‘kent uzlaşması’ ve ‘diploma’ soruşturmaları başladı. Gel gör ki, büyük umutlarla sarıldıkları bu çürük ip de kopmuş görünüyor. AK Parti kongresinde, İyi Parti’den transfer edilen beş, Gelecek’ten geçen iki milletvekiline MKYK üyeliği dağıtılması, Erdoğan’ın cumhurbaşkanı adaylığını garantilemek için her adımı atmaya hazır olduğunu gösteriyor. Adaylığı garantilemek yetmez, seçimi kazanmayı da garantilemesi lazım. AK Parti’yi seçeneksiz, Erdoğan’ı rakipsiz bırakmak gerek. Bu yüzden, Ergenekon ve Balyoz davalarını andıran İmamoğlu davaları sürüp gidecektir. Sırada Allah bilir, hangi soruşturma var. CİMER’e şöyle bir ihbar gitse şaşırır mıydınız: “İmamoğlu’nun sünnet işlemi usulsüz gerçekleştirilmiştir. Memleketin selameti için, lütfen araştırılsın.” Halkın verdiği diplomayı nasıl iptal edeceksiniz? İmamoğlu’nun diplomasını dillerine dolayanlar Cumhurbaşkanı Erdoğan’a iyilik ettiklerini düşünüyorlarsa çok yanılıyorlar. Bu silahın dönüp dolaşıp Erdoğan’ı vuracağını görmüyorlar mı? İmamoğlu’nun diplomasına “Sahte” diyen yok. Hem KKTC’de hem de İstanbul Üniversitesi’nde okuduğunu arkadaşlarıyla ve fotoğraflarla ispatlıyor. Erdoğan’ın Marmara Üniversitesi’nde okuduğuna dair iki tanık var; biri AK Parti’den siyasete girmiş, diğeri hayatta değil. Üniversite yıllarına dair hiçbir fotoğrafı yok. Dün kimi muhalifler nasıl, seçimle alt edemedikleri Erdoğan’ı koltuktan indirebilmek için diplomaya sarıldıysa bugün de iktidar yanlıları aynı tarihi hatayı yapıyor. Beylikdüzü’nde bir, İstanbul’da üç kez AK Parti’yi alt eden İmamoğlu’nu durdurabilmek için “ille de diploma” diyorlar. Yargı eliyle YÖK ve İstanbul Üniversitesi üzerinde baskı kurarak, İmamoğlu’nun üniversite diplomasını iptal ettirmeye girişenler, halkın sandıkta verdiği ve vereceği diplomayı nasıl hükümsüz kılacaklar?",https://halktv.com.tr/makale/diploma-davasi-da-coktu-siradaki-gelsin-917271
İsmail Saymaz,Adalet Bakanlığı’na soruyorum: Cezaevlerinde kaç HTŞ’li var?,16 Aralık 2024 Pazartesi 05:00,"Türkiye’de bir gazeteci için en önemli hüner bir kişinin terörist veya kahraman ilan edileceği zamanı kestirebilmektir. ‘AK Türkiye’de bir eylem muhalifler için suç, iktidar yanlıları için hak olabilir. Dün dua edilene bugün lanet okunabilir mesela. Nevşin Mengü’nün kabahati, işte bu gerçeği ıskalamış olmak. İki günlük Suriye seyahatinde Türk gazetecilerin Türkiye’nin terör örgütü saydığı HTŞ lideri Colani ile söyleşi yapıp fotoğraf çektirmek için saatlerce beklediğini; MİT Başkanı İbrahim Kalın’ın takım elbiseli mücahitle Şam sokaklarında tur attığını görünce şöyle düşündü herhalde: Bir teröristin kullandığı arabayla gezilebiliyorsa… Bir başka teröristle niçin söyleşi yapılmasın? Mengü, bir vakitler Ankara’da kırmızı halıyla karşılanan PYD yöneticisi Salih Müslüm’ü Youtube kanalına davet edince sabah evinden gözaltına alındı. Suçu ve suçluyu övme iddiasıyla savcılığa sevk edildi. Neyse ki cezaevine gönderilmedi. Yurtdışına çıkış yasağı konarak serbest bırakıldı. HTŞ, 2018’den beri terör örgütü Suç nedir? Suçlu kimdir? Suçu ve suçluyu övmek nasıl olur? Türkiye, 28 Ağustos 2018 tarihli Resmi Gazete’de yayınlanan Cumhurbaşkanlığı Kararı ile HTŞ’yi terör örgütü sayıyor. Şimdilerde devrim lideri diye övülen Colani de örgütün lideri. Savcılıklar hala El Nusra/HTŞ’ye operasyon yapıyor. Örneğin… Ankara’da, 24 Ekim 2022 günü HTŞ’ye yönelik operasyonda dokuz kişi gözaltına alındı ve tutuklandı. Yine başkentte 2021’de 11 şüpheli gözaltına alındı. Gaziantep’te, 2019’da yedi kişi yakalandı, üçü tutuklandı. Bunlar açık kaynaklarda yer alan bilgiler. Geçen gün Adalet Bakanı Yılmaz Tunç’un basın danışmanını arayarak, şu soruları yönelttim: -Türkiye’de HTŞ yöneticiliği ve üyeliği iddiasıyla açılan kaç dava var? -Kaç kişi yargılandı ve ceza aldı? -Cezaevlerinde kaç HTŞ’li tutuklu bulunuyor? Cevap geldi mi? Hayır. Bakan Bey’in danışmanı üç gündür telefonlarımı açmadığı gibi mesajlarıma da yanıt vermiyor. Çünkü içlerinde Suriyeliler, Afrikalılar, Orta Asyalılar ve Kafkasyalıların da olduğu yüzlerce HTŞ’linin ceza aldığını ve bazılarının hala tutuklu olduğunu biliyorlar. Bu HTŞ’liler “Biz teröristsek MİT Başkanı, ne diye liderimizle Şam’da tur atıyor?” demez mi? Siz Colani’ye devlet başkanı muamelesi çekerken, Türkiye’de HTŞ’cilere hangi hakla ceza verebilirsiniz? ‘Bizim çocuklar’ değil Yanlış anlaşılmasın. Colani ile görüşülmesine karşı değilim. Zaten MİT Kanunu, Kalın’a gerekirse terör örgütleriyle görüşmesine yetki veriyor. Suriye’de HTŞ ve PYD de dahil, tüm taraflarla görüşülmelidir. Türkiye, sınır komşusunda olup bitenlere kayıtsız kalamaz. Terör tehdidi, sınır güvenliği ve göç hareketliliği, Türkiye ile Suriye’yi kader ortağı kıldı. Tabi ki yeni Suriye’nin bürokratik, demokratik ve ekonomik inşaasına katılmalıyız. Colani ile görüşmek başka… Terör örgütü liderinin sürücülüğünü yaptığı araçla Şam’da tura çıkmak, Emevi Camisi’ne gitmek, çarşı pazar gezmek başka iş! AK Parti iktidarı bu fotoğrafı vererek, “Our boys did it” demek istiyor. Yani “Bizim çocuklar kazandı!” mesajı veriyorlar. Siz sahiden HTŞ’nin ‘bizim çocuklar’ olduğuna emin misiniz? Irak ve Suriye’yi mezbahaya çevirmiş; camilere canlı bombalar gönderip patlatmış, kafalar kesmiş, insanları canlı canlı çatılardan atmış, kafeste suya batırıp boğmuş ve tankların altında ezmiş bu insanlık düşmanlarının Türkleri kafir, Erdoğan’ı tağut gördüğünü hiç duymadınız mı? Hristiyanları, Dürzileri, Yedizileri, Şiileri ve Alevileri katletmiş, kendisi gibi düşünmeyen selefileri bile tekfir edip onlara savaş açmış HTŞ’nin tüm etnik kimlik, din ve inançlara hoşgörülü davranacağını mı sanıyorsunuz? Kendisiyle fotoğraf çektirmek isteyen bir kadından bile başını örtmesini isteyen Colani’nin yöneteceği bir ülkede hangi bireysel ve kolektif haklar korunabilir? Bu örgüte kefil olabilir misiniz? Yarın direniş başgösterdiğinde kitle katliamlarına kalkışmayacaklarını garanti edebilir misiniz? Ya arkasında İsrail, Katar veya Suudi Arabistan varsa… Ya HTŞ, yüzünü bu güçlere dönerse… O zaman ne yapacaksınız? Bugüne kadar sadece İdlib’de, o da Türkiye’nin askeri bariyeri sayesinde otorite kurabilen HTŞ’nin Suriye’de ayakta kalıp kalmayacağı bile belirsiz. Liseyi El Kaide’de, üniversiteyi HTŞ’de okuyan, hiçbir eğitimi bulunmayan Colani, Suriye’yi yönetebilecek kabiliyete, kapasiteye ve donamına sahip değil. Askeri gücü yetersiz. Yarın Suriye’de Kürtlerle Araplar, Alevi - Şii ve Hristiyanlarla Sunniler, HTŞ ile diğer cihatçı örgütler arasında çatışma başlayabilir. HTŞ, Şam’ı elinde tutamayabilir ve devrilebilir. O zaman Colani ile verdiğiniz fotoğrafı nasıl açıklayacaksınız? Suriye’nin fatihi değil, komşusuyuz Kalın’ın Emevi Camisi’nde namaz kılarken, fotoğraf vermesini de vahim bir hata olarak görüyorum. Emevi Camisi, hiçbir zaman kapalı değildi, hep açıktı. Esad da bayram namazlarını bu camide kılıyordu. AK Partililer öyle bir hava yayıyor ki sanırsınız Emevi Camisi, daha önce budist tapınağıydı. Emevi Camisi’ne adımını atan zafer için şükür secdesi yapıyor. İyi de biz Suriyelilerin ‘Fatih’i değiliz, komşularıyız. Türkiye’yi yarının Suriyesinde işgal gücü olarak gösterecek bu hatadan derhal vazgeçilmeli. Ha, bir de… Kasiyun Dağı’na çıkıp Şam’a bakarak, kahvesini yudumlayanlar zafer sarhoşluğundan fark etmemiş olabilir. Biraz dikkatli bakarsınız, Şam’a 25 kilometre kadar yaklaşmış İsrail tanklarını görebilirsiniz. Nevşin, aldırma… Nevşin, aldırma arkadaşım. Sen gazetecilik görevini yaptın. Burası AK Türkiye. Yarın, bakarsın, Colani yeniden terörist ilan edilir. Salim Müslüm’ün ayakları altında kırmızı halılar serilir yarın. Geçen perşembe bu köşede yazmıştım. Altın kaçakçılığına karıştığı için MHP’den istifa ettirilen Kilis Milletvekili Mustafa Demir’in kız kardeşi E.Y. ve eniştesi E.Y., uyuşturucu ticareti suçundan tutuklu bulunuyor. Demir’in kız kardeşi E.Y., 2022 yılında iki ayrı davada 25 yıl hapis cezası aldı. Aynı yazımda, Demir’in erkek kardeşi Y.Y.’nin de uyuşturucu ticaretinden tutuklanıp serbest bırakıldığını açıklamıştım. Bu yazım Kilis’te bomba etkisi yarattı. Aralarında MHP’lilerin de olduğu çok sayıda insandan telefon aldım. Elime ulaşan yeni bilgi şöyle: Demir’in kız kardeşi E.Y. ve erkek kardeşi Y.Y., 1 Nisan 2022 günü uyuşturucu satarken suçüstü yakalandıkları için tutuklanmış ve ceza almış. Abla-kardeş birlikte uyuşturucu satıyormuş. Kilis Sulh Ceza Hakimliği’nin Y.Y. hakkında verdiği 1 Nisan 2022 tarihli tutuklama müzekkeresinde şu gerekçeler sıralanıyor: “Yakalanan uyuşturucu maddenin miktarı ve değerini gösterir tutanağı ile fotoğraflar, uyuşturucunun paketlenmiş biçimde ele geçirilmiş olması, uyuşturucu ele geçen poşetin içinde hassas terazinin bulunması…” Bu davada tahliye edilen Y.Y., iddiaya göre Demir’in şöförlüğünü yapıyormuş. Bu iddiayı Demir’e sordum. “Arabam yok” diye yanıt verdi. Milletvekilinin arabasının olmaması inandırıcı gelmedi. Kilisliler Demir’in iki ayrı araç kullandığını belirterek, plaka bilgisileri bile paylaşıyor. Ayhan Bora Kaplan Davası’nda tuhaflıklara yenileri ekleniyor. Bu soruşturmayı yürüttükleri için gizli tanık ifadeleriyle tutuklanıp serbest bırakılan üç emniyet müdürü yurt dışındaki gazetecilere bilgi sızdırdıkları iddiasıyla gözaltına alındı. Daha sonra savcılıktan salıverildiler. Meğer bu sızdırma soruşturması emniyet müdürlerinden ibaret değilmiş. Şöyle ki: Macaristan’da iltica başvurusu yapan ‘M7’ kod adlı gizli tanık Serdar Sertçelik’in babası Erdoğan, avukatı aracılığıyla emniyet müdürlerinin yargılandığı Ankara 13. Asliye Ceza Mahkemesi’nden dijital malzemelerin örneğini istedi. Amaç, oğlunun iltica savunmasına dayanak oluşturmaktı. Mahkeme 18 Ekim 2024’te tüm dijitalleri Avukat Umut Güler’e teslim etti. Daha sonra pişman olan mahkeme 29 Kasım’da Güler’e yazı yazarak, verileri iade etmesini istedi. Kararda şöyle yazıyor: “Tarafınıza kopyası verilen dijital materyallere ilişkin tüm verilerin 29.11.2024 günü mesai saatleri mahkememize iade edilmesi hususu tarafınıza ihtar olunur.” Güler, gönderdiği yanıtta, dosyanın geri alınamayacağını ifade etti. Güler, Sertçelik’le ilgili dökümanları ayırdığını, geri kalanı silip imha ettiğini söyledi. Güler, “Tarafımca seçilmiş olan dijitalleri Ceza Muhakemeleri Kanunu’nda olmayan bir uygulamayla sayın mahkemeye saygımızdan dolayı flash bellek içinde sunuyoruz” dedi. Bu skandalın nedenini Güler’e sordum. Güler, bilgi sızdırıldığı iddiasıyla soruşturma açıldığı için geri istendiğini, kendisinin de şüpheli sıfatıyla ifade verdiğini belirtti.",https://halktv.com.tr/makale/adalet-bakanligina-soruyorum-cezaevilerinde-kac-htsli-var-897332
İsmail Saymaz,Yüzde 59 erken seçim istiyor,10 Mart 2025 Pazartesi 05:10,"İmamoğlu, davalar ve soruşturmalardan örülen kuşatmayı yara yara ilerliyor. İktidara meydan okuyor, erken seçim istiyor. Erdoğan’ı mertçe rekabete çağırıyor. İmamoğlu’nun her hamlesine İstanbul Cumhuriyet Başsavcılığı’ndan yanıt geliyor. Cuma günü İmamoğlu’nun yakın ekibinin, İBB’ya bağlı Medya A.Ş.’nin ve bu şirketten ihale alan bazı işadamlarının hesaplarına tedbir ve mallarına el kondu. Dün Medya A.Ş.’de çalışan bir görevli İstanbul Emniyeti’nden aranarak, avukatsız şekilde savcılıkla görüşmeye davet edildi. ‘İmamoğlu Suç Örgütü’ soruşturmasının varlığından söz ediyor iktidar yanlısı hesaplar. Ergenekonvari bir torba dava oluşturulduğu anlaşılıyor. Hani, bir zamanlar TİKKO vardı ya… Galiba şimdi de EKO örgütü yaratılacak! İktidar ve yandaşlarının gözü öyle dönmüş ki… Onlara göre İmamoğlu Apo’dan, Saraçhane Kandil’den, CHP de PKK’dan daha tehlikeli! O kadar ki… Kadıköy Belediye Meclisi’nde AK Partili kadın üyeye kabalık etti diye CHP’li Meclis Başkanı Ahmet Kurtuluş, gece gözaltına alındı. Bir CHP’li kınanacak davranışta bulunsa kapısına derhal polis gönderilirken, AK Partililere alenen suç işleseler bile dokunulmuyor. Adliyeler muhaliflere yönelik gözaltı ve tutuklamalarda birbiriyle rekabet ediyor. Demek ki kürsü dokunulmazlığı olmasaydı, TBMM’de iktidar partisi milletvekilleriyle tartışan muhalifleri ensesine bastırarak, içeri aldırtacaklardı. Dokunulmazlığı olmayan Ümit Özdağ’ın tutuklu oluşu bu ihtimali düşündürüyor. Bütün zorbalıklar Erdoğan’ın yeniden aday olmasını ve seçimi kazanmayı garantilemesini amaçlıyor. Önündeki en büyük engel ise İmamoğlu. İmamoğlu, Erdoğan’ı tedirgin ettiği için, hiçbir siyasetçinin maruz kalmadığı yargı tacizine, baskıya ve hatta ölüm tehdidine uğruyor. Buna rağmen, yine pek az siyasetçinin gösterebileceği cüretle yoluna devam ediyor. AK Parti seçimde iktidarı kaybedeceğini gördüğü için hırçınlaşıyor. Ancak hiçbir baskı beklenen sonucu vermiyor. Anketlerde halk erken seçim istiyor. CHP birinciliğini koruyor, İmamoğlu ise açık ara Erdoğan’ın önünde seyrediyor. TEAM: CHP birinci Toplumsal Etki Araştırmaları Merkezi’nin (TEAM) 20 Şubat tarihli yeni araştırmasında vatandaşa “Sizce erken seçime gidilmeli mi?” diye soruldu. -Yüzde 59’u evet, yüzde 34’ü hayır, yüzde 7’si “Kararsızım” dedi. -CHP’lilerin yüzde 87’si, DEM’lilerin yüzde 78’i, Zafer Partililerin yüzde 65’i, MHP’lilerin yüzde 28’i, AK Partililerin yüzde 21’i erken seçim istiyor. -Erken seçim olursa yüzde 65.4’ü Erdoğan’ın kaybetmesini, yüzde 34.6’sı kazanmasını istiyor. -Yüzde 51.2’si Erdoğan’ın kaybedeceğini, yüzde 48.8’i kazanacağını düşünüyor. CHP’nin ön seçim kararı millete soruldu. -Yüzde 59’u destekliyor, yüzde 41’i soğuk bakıyor. -CHP’lilerin yüzde 90’ı, DEM’lilerin yüzde 80’i, Zafer Partililerin yüzde 60’ı, İyi Partililerin yüzde 52’si destekliyor. İmamoğlu, açık ara önde Bu pazar seçim olsa… -Kararsızlar dağıtılmadan önce CHP, yüzde 28.6 ile birinci, AK Parti yüzde 22.4 ile ikinci, MHP ve DEM yüzde 6’şar ile üçüncü, Zafer yüzde 3.8, İyi Parti yüzde 3.1, YRP yüzde 2.4, TİP yüzde 1.5 ve Anahtar Parti yüzde 1.2 oy alıyor. Bu pazar cumhurbaşkanlığı seçiminin birinci turu olsa… -Kararsızlar dağıtılmadan önce İmamoğlu yüzde 39.9, Erdoğan yüzde 28.4 alıyor. -Kararsızlar dağıtılınca İmamoğlu’nun oyu yüzde 54.1’e çıkıyor. Erdoğan, yüzde 38.6 oy alıyor. -Yüzde 7.3’lük oyu Fatih Erbakan ve Ali Babacan bölüşüyor. -Erdoğan, AK Parti seçmenini birleştirirken, MHP’den yüzde 36.3 fire veriyor. -İmamoğlu ise CHP ve DEM’lileri birleştiriyor. Zafer ve İyi Partililerin çoğunluğunu alıyor. -Cumhurbaşkanlığı ikinci turunda ise kararsızlar dağıtılmadan önce İmamoğlu yüzde 45.1, Erdoğan ise yüzde 31.9 alıyor. Kararsızlar dağıtılınca İmamoğlu yüzde 58.6’ya, Erdoğan ise yüzde 41,4'e çıkıyor. HDK ve kent uzlaşısı davaları İBB’de birleştirilebilir İkinci ‘Kent Uzlaşısı’ iddianamesi çıktı. Biliyorsunuz… İlk dava Esenyurt Belediye Başkanı Ahmet Özer’e açılmıştı. Şimdi de Ataşehir ve Kartal belediye başkan yardımcıları Livan Gür ve Cemalettin Yüksel ile Sancaktepe, Fatih, Tuzla, Beyoğlu, Şişli ve Adalar belediye meclis üyelerine PKK üyeliği suçlaması yöneltiliyor. Bu 10 CHP’linin 10’u da cezaevinde. İddianamede, PKK’nın varlığını sürdürebilmesi ve ‘Demokratik Özerkliği’ gerçekleştirebilmesi için insan kaynağına ve finansal desteğe ihtiyaç duyduğu belirtiliyor. 2015 yılındaki askeri operasyonlar ve kayyum uygulamasından ötürü örgütün “yeni bir strateji geliştirmek zorunda kaldığı” ileri sürülerek, şu iddiada bulunuluyor: “Siyasi konjonktürün de yardımıyla PKK tarafından kent uzlaşısı stratejisi isimli süreç bu hayati ihtiyaçların devamlılığını sağlamak maksadıyla hayata geçirilmiştir.” Demokratik Toplum Kongresi (DTK) adlı yapılanma güneydoğu ile sınırlı kalıp halk desteği sağlayamayınca yerine Halkların Demokratik Kongresi’nin (HDK) kurulduğu savunuluyor. HDK’nin TBMM’ye alternatif bir yapı olarak tasarlandığı ileri sürülüyor. PKK tarafından hayata geçirildiği iddia edilen kenti uzlaşısının HDK eliyle işletildiği ve şüphelilerin tamamının bu yapıyla bağlantılı olduğu iddia ediliyor. İddianamede şöyle deniyor: “Kent uzlaşısı olarak bilinen, terör örgütü mensuplarının metropol belediyelerine sızdırılması talimatı doğrultusunda ilçe belediyelerine yerleştirildikleri, çoğunun İstanbul Büyükşehir Belediye Meclis üyesi olmalarının sağlandığı, şüphelilerin terör örgütünün mali yapısının desteklenmesi ve saha gücünün arttırılmasını ortak ve organize bir plan dahilinde hedefledikleri ve HDK üyesi oldukları…” İddianamede HDK’nın terör örgütü olduğuna ilişkin bir Yargıtay kararı gösterilemiyor. HDK’nın öncülü olarak sayılan DTK hakkındaki 2019 tarihli karar dayanak alınıyor. İddianameden: “KCK’nın talimat ve telkinlerinde demokratik özerklik amaçlarına ulaşmak maksadıyla hayata geçirilen kent uzlaşısı stratejisine HDK ve bileşenlerine hayati bir rol verildiği, metropol belediyelerindeki kritik noktalara HDK üyelerinin sızdırıldığı ve İstanbul Büyükşehir Belediye Meclis üyesi olarak görev yapmalarının sağlandığı…” İddianamede, “kent uzlaşısının hayata geçmesi adına iştirakleri tespit edilecek şahısların deşifre edilmesi için soruşturmalarımız derinleştirilerek devam edecektir” deniliyor. Bu mantığa göre kent uzlaşısı bir HDK faaliyeti olarak değerlendiriliyor. 1640’ı İstanbul’dan, toplam 4753 kişinin adının geçtiği HDK soruşturması ile bir belediye başkanı, iki başkan yardımcısı, yedi meclis üyesi ve bir danışmanın yargılandığı kent uzlaşması yargılamaları savcılığın gözünde bir noktada birleşiyor. Nerede mi? İstanbul Büyükşehir Belediyesi’nde! Ekrem İmamoğlu da şüpheliler arasında yer alırsa şaşırmayacağım.",https://halktv.com.tr/makale/yuzde-59-erken-secim-istiyor-920354
İsmail Saymaz,İmamoğlu kampanyasını Akın Gürlek başlattı,22 Ocak 2025 Çarşamba 08:28,"Pazartesi sabahı Halk TV’de İsmail Küçükkaya’nın hazırlayıp sunduğu ‘Yeni Bir Sabah’ programına katılmak üzere evden çıkarken öğrendim, CHP Gençlik Kolları Başkanı Cem Aydın’ın kapısına sekiz polisin dayandığını. Yine bir pazartesi sabahı, yine bir gözaltı… Özel’in İstanbul Cumhuriyet Başsavcısı Akın Gürlek aleyhindeki sözlerini içeren videoyu paylaştığı için soruşturma açılmıştı. Bu öncelikle Özel’e mesaj. “Dokunulmazlığın olmasa sana da gelecektik” demek. Elbette İmamoğlu’na bir gözdağı. Çünkü Aydın, İBB Başkanı’na yakın. İmamoğlu, mesajı aldı. Tam o saatte Özel ile birlikte ‘Hukuk ve Yargının Siyasallaşması’ başlıklı panelde konuşmacıydı. Akın’ı eleştirdi. Seksen dakika sonra soruşturma açıldı. Suç; Akın’ı ve ailesini tehdit. İmamoğlu’nun bu hafta ya da bir hafta içerisinde ifadeye davet edileceği söyleniyor. Başsavcı ne kadar farkında, bilmiyorum. CHP’ye yönelik özel gayreti, partinin toparlanmasını, iç çekişmeleri ertelemesini sağladı. Cumhurbaşkanı adayının kim olacağına dair kafa karışıklığını giderdi. İmamoğlu’nun cumhurbaşkanı adaylık kampanyasını Gürlek başlattı desem, yanlış olmaz. Neredeyse bütün CHP, İmamoğlu üzerinde ittifak ettiyse bu biraz da Gürlek sayesinde. AK Partili olsam Gürlek’e çok kızardım. Suriye’de yaratmak istedikleri sözde zaferi gölgelediği, CHP’lileri yolsuz göstereyim derken mağdur hale düşürdüğü için… Apo dışarı, Özdağ içeri Pazartesi sabahı CHP’lilerden başka bir de Zafer Partisi lideri Ümit Özdağ’a soruşturma açıldı. Şikayetçi, Cumhurbaşkanı. Erdoğan, 18 Ocak’ta Mersin’de, tek parti yıllarını faşizm diye niteleyerek, bu dönemin inançlara zarar verdiğini iddia etti. Özdağ da Antalya’da “Senin verdiğin zararı Haçlı seferi vermedi” diye yanıt verdi. Beştepe, rahatsız oldu. İddiaya göre… İstanbul Cumhuriyet Başsavcılığı’ndan soruşturma açılmasını istediler. Ancak Özdağ, konuşmayı Antalya’da yapmıştı. Bu şehirde soruşturma yoktu. Özdağ, Ankara’da ikamet ediyordu. Başkent sessizdi. İstanbul ise yetkisizdi. Erdoğan’ın avukatları “Kayıt sosyal medyada yayınlanınca her savcılık işlem yapılabilir” bahanesine sığınarak, İstanbul’a dilekçe verdi. Özdağ’ı ancak İstanbul’da tutuklatabilecekleri için bu yönteme başvurduklarını düşünüyorum. ‘Size özel konsept uygulayacaklar’ O sabah İsmail Küçükkaya’nın programında Özdağ’a değindim. Özdağ’ın tutuklanması için kampanya yapıldığını… Zafer Partisi’nin iktidarı korkuttuğunu, çünkü AK Parti ve MHP’den oy aldığını anlattım. Özdağ’ın Karaman ve Antalya’daki kitlesel mitinglerine dikkat çektim. Yeni soruşturmalar açılabileceğini ifade ettim. “Özdağ’ı yasaklamak istiyorlar. Özdağ, topun ağzında” dedim. Program bitti. Birkaç saat sonra geçmiş olsun demek için Özdağ’ı aradım. Soruşturmanın kendisini güçlendireceği inancındaydı. Gülerek, “Teşekkür borçluyum” dedi. “İktidarın ömrünü kısaltıyorlar” dedim ben de. “Size özel bir konsept uygulayacaklar” diye ekledim. Özdağ, “Benimle ilgili çalışma olduğunu biliyorum” şeklinde konuştu. Gözaltına alınınca aradı Pazartesi akşamı Halk TV’de ‘Rota’ programına katılmak için yoldaydım. Saat 20.03’te Özdağ aradı. Bir görüşmede olduğum için açamadım. Meğer gözaltına alındığını haber vermek için aramış! Özdağ, restoranda yemek yerken, onlarca polis tarafından gözaltına alındı. Amaç tutuklamak olduğu için İstanbul’a getirildi. Kanıtları yok etme ve kaçma ihtimali olmadığı halde bir gece Emniyet’te tutuldu. Cumhurbaşkanına hakaretten tutuklanamayacağı görüldüğünden halkı kin ve düşmanlığa tahrikten ikinci bir soruşturma daha açıldı. Özdağ’ın ‘X’ hesabı elekten geçirildi. 2020’de iki, 2022’de dört, 2023’te dört ve 2024’te bir paylaşımı suç unsuru olarak değerlendirildi. İçişleri Bakanlığı’nın, valiliklerin, emniyetin, Dezenformasyonla Mücadele Merkezi’nin ve Göç İdaresi’nin yaptığı yalanlamalar doğru kabul edilerek, Özdağ’ın halkı kin ve düşmanlığa tahrik ettiği ileri sürüldü. Kayseri Olayı’ndan sorumlu tutuldu Şu rezalete bakın: Özdağ’ın 2024’te suç unsuru görülen tek bir tweeti var. 18 Ağustos 2024’teki Mersin olayına ilişkin. Özdağ, hakkında hiçbir paylaşım yapmadığı halde 30 Haziran-3 Temmuz 2024 arasında Kayseri’de Suriyelilere yönelik saldırıların sorumlusu ilan edildi. Kayseri Emniyeti’nin Özdağ gözaltındayken alelacele hazırladığı rapora göre bu gösterilere 15.100 kişi katılmış, 263 ev ve iş yeri ile 166 araç hasar görmüş, 25 polis ve bir itfaiyeci yaralanmış. Tutuklanan 28 kişi içinde Zafer Partili var mı? Yok. 189 hesaptan 12’si tutuklandı. Onların da hiçbiri Zafer Partili değil. Buna rağmen Kayseri Emniyeti, “Olaylara katılan şahısların Zafer Partili ve müzahir şahıslar tarafından sosyal platformlarda yapmış oldukları paylaşımlardan etkilenmiş oldukları” yönünde görüş bildiriyor. Kayseri Emniyeti, kendi beceriksizliğinden ötürü önleyemediği olayları Zafer Partisi’ne yıkarak, sorumluluktan kurtulmak istiyor belli ki. Bu yüzden raporda Özdağ’ın suç unsuru tweetleri arasında Kayseri olaylarına ilişkin paylaşım gösterilmiyor. Hiç değinmemiş mi? Değinmiş. Özdağ, mahkemede şöyle diyor: “Kayseri ile ilgili attığım tweetlerde insanlara evlerine dönme çağrısı yaptım. Emperyalist proje olduğunu söyledim. ‘Bizi birbirimize kırdırıyorlar’ dedim. Kayseri Emniyeti’nin hazırladığı raporda paylaşımlarım yoktur.” Sahi, neden yoktur? Cevabını da Özdağ veriyor: “Zafer Partililer tutuklanmamıştır. Bir kurgu vardır. İnatla suç olmadığı halde ‘Ümit Özdağ tutuklansın’ kampanyası başlatılmıştır. Tutuklanmamın bu kadar arzu edilmesinin sebebi, rahmetli Kaşif Kozinoğlu’na gerçekleştirilenin benzerinin Ümit Özdağ için düşünülmesidir.” Cezaevinde suikasti kastediyor, Özdağ. Zafer korkusu Kurt kuzuyu yiyecek ya… Zafer Partisi de dahli olmayan saldırıdan sorumlu tutuluyor! Gözaltına alınmasına sebep cumhurbaşkanına hakaret suçundan serbest bırakılıp halkı kin ve düşmanlığa tahrikten tutuklandı. Apo’nun İmralı’dan tahliyesi konuşulurken Özdağ’ı cezaevine koydular. Çünkü Özdağ, Cumhur İttifakı’nın iki zayıf bölgesine yumruk sallıyor. Biri, Suriyeliler ve milyonlarca kaçak sorunu. Öteki de açılım süreci. ‘Süreci baltalayacağız’ kampanyası başlattılar. Özdağ, muhalif milliyetçi dalganın en popüler lideri olarak Erdoğan’ı ve Bahçeli’yi rahatsız ediyor. Çünkü iki partiden oy çekiyor. Milliyetçi siyasette tek otorite olduğunu savunan MHP’ye hem açılım süreci hem de Sinan Ateş suikastine ilişkin sert eleştiriler yöneltiyor. Ümit Özdağ soruşturmasını, gazeteci Özlem Gürses ve Beşiktaş Belediyesi operasyonlarını eleştiren MHP’ye bir jest olarak görmek de mümkün. Şu an bütün MHP, ‘zaferi’ kutluyor. Dava kuşatması Özdağ’ın kısa zamanda bırakılacağını sanmıyorum. Korkarım, başta Libya’da şehit düşen MİT’çinin kimliğini ifşa soruşturması dahil, birden çok davayla kuşatılacak. Bir yanıyla Öcalan’ın tahliyesini vaat eden sürecin bir gereği ve bedelidir bu belki de. Diğer yanıyla Cumhur İttifakı’nı seçeneksiz bırakmak için onu tehdit potansiyeli taşıyan Erdoğan karşıtı milliyetçilik terörle eşdeğer tutulup lideri cezalandırılıyor. Dervişoğlu’ndan Zorlu ve Karaman yorumu: Cumhurbaşkanı’nın bizzat eli var Helal olsun Kürşat Zorlu! Muhaliflerin oylarıyla seçilip Ümit Özdağ’ın gözaltına alındığı gün AK Parti’ye geçti. Pespaye bir ak-trol tarafından “Bundan sonra kalk dediğimizde kalkacaksın. Otur dediğimizde oturacaksın. Konuş dediğimizde konuşacaksın. Sus dediğimizde susacaksın” diye aşağılanarak karşılandı. Hak etti. ‘Ülkü devi’ Zorlu, bu transferi aklamak için Atatürk’ü istismar etmekten hiç çekinmedi. “Mevzubahis vatansa” her takla atılabilir, her fırıldaklık yapılabilir; öyle söylüyor. İnsanda biraz utanma olur. Gerçi ar haya perdesini yırtan tek ‘ülkü devi’ Zorlu değil. Seçildiği günden beri hiçbir faaliyeti olmayan Konya Milletvekili Ünal Karaman ile Çağlayancerit ve Gelendost belediye başkanları önceki gün İyi Parti’den istifa etti. Onlar da AK Parti yolcusu… Altı aydır görüşüyormuş Karaman, istifasından bir gün önce İyi Parti lideri Müsavat Dervişoğlu’na giderek, AK Parti’ye geçeceğini söyledi. “Erdoğan’la altı aydır görüşüyoruz” dedi. İyi Partililer bu istifayı beklediklerini ifade ediyor. Karaman’ın TBMM’de olduğu halde bütçede oy kullanmadığını söylüyorlar. Hedef en az 360 Dervişoğlu’nu arayıp istifaların perde arkasını sordum. Dervişoğlu, Erdoğan’ı suçlayarak, şöyle dedi: “Cumhurbaşkanı olduğunu unutan, tek sıfatını AK Parti Genel Başkanı olarak değerlendiren Tayyip Bey, fiilen bu işe el atmış. AK Parti kurultayına bazı şeyleri yetiştirmeye çalışıyorlar. Bunun stratejisinin yapıldığı yer Saray’dır. Cumhurbaşkanının bizzat eli vardır bu işlerde.” “Neden bunu yapsın” diye sordum. Erdoğan’ın aday olabilmek için TBMM’nin Türkiye’yi seçime götürmesi gerektiğini, bunun için de 360 oya ihtiyaç duyulduğunu hatırlattı. Dervişoğlu, şöyle devam etti: “Erdoğan, geleceğini kurtarmak üzere hayalini kurduğu TBMM aritmetiğini istiyor. 360’ı rezerv olarak elde tutmak istiyor. 400’ü yakalarsa başka şeyler de yapabilir. Hedef 400. Garanti 360.” Saray’a gittiklerini biliyor İyi Parti lideri, Zorlu ve Karaman’ın Beştepe’ye gittiklerinden haberdar olduğunu vurgulayarak, şunları söyledi: “Bu adamların hiçbirine görev vermedim. Düşünsenize, 1100 odalı külliyeye gidiyorsun. Oraya gidip gelmeyi benim duymamam mümkün mü? Erdoğan ile gönül bağı oluşturmuş insana partiyi temsil görevi vermem.” Zafer Partisi lideri tutuklanırken… İyi Parti ise ‘parsel parsel’ dağıtılmak isteniyor. 43 milletvekili 28’e… 30 belediyesi 17’ye geriledi. Birkaç milletvekili ve başkan daha istifa edebilir. Milliyetçi partilerin güçlü bir merkez ve blok oluşturması, kamu gücü ve olanakları kullanılarak, hem baskı hem de siyasi rüşvetle engellenmek isteniyor. Akın Gürlek’in Anadolu ve Bakırköy planı İstanbul Cumhuriyet Başsavcısı Akın Gürlek, bugün itibariyle Adalet Bakanı Yılmaz Tunç’u aşan bir güce sahip. Tunç’un, sözünün geçmediği biri varsa o da Akın Gürlek. Gürlek’in tabi olduğu tek bir otorite var: Erdoğan. Cumhurbaşkanı, Gürlek’in performansından memnun. Gürlek, Türkiye Başsavcısı gibi hareket ediyor. Aslında yasalarda böyle bir makam yok. Fakat Gürlek, yetki alanına girmediği halde Özdağ’ın Antalya’da yaptığı konuşmayı soruşturmayı kendi uhdesinde görüyor. Hızlı ve gözü kara davranıyor. Sadece siyasete değil, yargı bürokrasisine de müdahil oluyor. İstanbul Adliyesi Adalet Komisyonu Başkanı Bekir Altun’u Adalet Akademisi’ne göndertti. Gürlek’in Altun için “Operasyonları engelliyor” dediği iddia ediliyor. Anadolu ve Bakırköy başsavcıları Zafer Koç ve Hüseyin Gümüş’ün değişmesi için çabaladığı ileri sürülüyor. Böylece iki başsavcılığın yetki alanındaki CHP’li belediyelere operasyon yapmak istiyor. Gürlek, her istediğini gerçekleştiremiyor. Örneğin, İstanbul Emniyet Müdürlüğü’ne Mahmut Çorumlu’nun gelmesi için uğraştığı fakat sonuç alamadığı ileri sürülüyor. Adalet Bakanlığı’na üç isim Şubattaki kabine değişikliğinde Adalet Bakanı Tunç’un yerine İçişleri Bakanı Yardımcısı Bülent Turan ve eski TBMM Başkanı Mustafa Şentop’un adı geçiyor. Turan ve Şentop’un Gürlek’le yıldızı barışık değil. Adı geçen üçüncü isim ise Gürlek. Diğer taraftan, mayısta HSK değişiyor. Eski İstanbul Cumhuriyet Başsavcısı Şaban Yılmaz’ın Mehmet Akif Ekinci’nin yerine HSK Başkanvekilliğine gelebileceği konuşuluyor. Yılmaz, Beştepe tarafından destekleniyor. Grand Kartal’da asansör çıkmayan kaçak kat mı vardı? İzlerken utandım. Bolu’da felaket olduğu geceden biliniyordu. Öğlene kadar resmi rakamlara göre ölü sayısı 10’du. Fakat herkes sayının 60’ları geçtiğini konuşuyordu. Buna karşın Erdoğan, Adalet Bakanı Yılmaz Tunç dahil birkaç bakan ve onlarca milletvekili iki saat mesafedeki Bolu’ya gitmek yerine AK Parti Ankara İl Kongresi’ndeydi. Erdoğan’ın konuşması saat 15.05’te bitti. Sonra ‘ülkü devi’ Kürşat Zorlu’ya rozet takıldı. Saat 15.08’de Zorlu konuştu. Saat 15.13’te ise İçişleri, Sağlık, Kültür ve Turizm bakanları Bolu’da açıklama yaptı. İçişleri Bakanı Ali Yerlikaya, ölü sayısının 66 olduğunu açıkladı. Sayıyı açıklamak için kongrenin bitmesini beklediler! Bundan daha utanç verici bir şey varsa o da cenazeleri koymak için kızarmış piliç şirketinin tırını kullanmaktır herhalde. Gerçi “Dirisine saygı duyamayan, ölüsüne mi duyar” diyeceksiniz. Haklısınız! Kaçak kata göz yumuldu iddiası Bolu’da, 76 insanı kaybettiğimiz Grand Kartal Otel’de alarmın çalışmadığı, yangın merdivenlerinin içeride olduğu iddia ediliyor. Skandallar bununla sınırlı değil. Elime gelen bilgiye göre: -Otel, aslında Tarım ve Orman Bakanlığı’na tahsisli. -Tarım ve Orman Bakanlığı’ndan tahsisler Mehmet Ersoy döneminde Kültür ve Turizm Bakanlığı’na alındı. -Tahsis, onaylama ve belgelendirme yetkileri Kültür ve Turizm Bakanlığı’na ait -İmar planıyla belirlenen kat sayısı aşılmış. Tesise belge verilirken kaçak kat varmış. Asansör kata çıkmıyormuş. Kaçak kat içeriden merdivenle çıkıldığında fark edilebiliyormuş. İddiaya göre bu aykırılık görmezden gelinerek otelin faaliyete devam etmesine izin verilmiş. -Belediye imalat ve yapılaşma yoksa tesise bir defa belge verir. Denetim Kültür ve Turizm Bakanlığı’nın sorumluluğunda Bakanlık yangın merdiveni ve önlemleri olmayan tesise belge veremez. Durumu belediyeye bildirmek zorunda. Acaba bildirdi mi? Bolu Belediye Başkanı Tanju Özcan, “Hayır” diye yanıt veriyor. -Denetim ne zaman yapıldı? Yangın tatbikatı yapıldı mı? -Üst düzey bir talimatla bu durum görmezden gelinmiş, tesise işletme belgesi verilmiş olabilir mi? -Yangının çıktığı dördüncü kattaki restoran turizm işletme belgesine işlendi mi? Rapora müdahale kuşkusu Kültür ve Turizm Bakanlığı’ndan bir başkontrolör geçen hafta Grand Kartal’da denetim yaptı. Henüz rapor yazılmadı. Bu rapora müdahale edilebileceği ileri sürülüyor. Bakan Ersoy bu sorulara cevap vermek ve kuşkuları gidermek yerine suçu, hiçbir yetkisi ve sorumluluk olmayan Bolu Belediye Başkanı Tanju Özcan’a yıkmak istiyor. Sahi, hiç mi istifa etmeyi düşünmüyor. Ne olması lazım? Bütün Bolu’nun yanması mı? Çoğu çocuk 76 insanımızın hayatını kaybetmesi yetmiyor mu?",https://halktv.com.tr/makale/imamoglu-kampanyasini-akin-gurlek-baslatti-907513
İsmail Saymaz,Devletin çivisi çıktı: Jandarma koruculara kumpas kurmuş,10 Ocak 2025 Cuma 05:00,"“Devletin çivisi çıktı” derler ya hani… Buna en çarpıcı örnek Gaziantep Islahiye’de jandarmaya açılan dava olsa gerek. Fevzipaşa Jandarma Karakol Komutanı H.U. ve sekiz jandarma, yan yana çalıştıkları üç korucuya kumpas kurmaktan yargılanıyor. Gece yarısı operasyonu Her şey 11 Eylül 2024 günü saat 17.20’de tutulan bir tutanakla başladı. Tutanağa göre bir kişi karakolu arayıp A.K., M.Ç. ve R.Ş. adlı korucuların Kıbrıs’tan kaçak uyuşturucu ve içki getirip sattıklarını ileri sürdü. Komutan H.U., derhal arama kararı çıkarttı. Karakol personeline hangi eve gidecekleri söylenmedi. Gece adreslere vardıklarında, korucuların evini arayacaklarını öğrendiler. M.Ç.’nin bahçesindeki biberlerin arasında, A.K.’nin oturduğu konteynırını yükselten parke taşın altında kenevir bulundu. R.Ş.’nin evinde bandrolsuz içki çıktı. Operasyonun seyri korucuların savcılıktaki ifadeleriyle değişti. İkisi “Uyuşturucular jandarma tarafından bırakıldı” dedi. Bir hafta önce deprem yardımlarını zimmetine geçirmekten CİMER’e ihbar ettikleri Komutan H.U.’nun asılsız yere ihbarda bulunup uyuşturucuyu evlere yerleştirdiğini savundular. Hatta M.Ç., jandarmaların elleriyle koydukları paketi bulmuş gibi video çektiklerine ilişkin görüntüleri sundu. Hal böyle olunca uyuşturucu operasyonu kumpas soruşturmasına evrildi. İhbar şaibeli Kumpasın birinci perdesi, ihbardı. Komutan H.U., ifadesinde “İhbarcı kimdir, ihbar hangi tarih ve saate yapılmış, bilmiyorum. Santral ekibinden bir şahsın ihbarda bulunduğunu duydum” dedi. Santral görevlisi Y.V. ise “İhbar almadım” diyerek, komutanını yalanladı. Tutanak, “Acele” denilerek, tüm personele imzalatılmıştı. Paketlerde parmak izi yok İkinci perde, A.K.’nin konteynırındaki arama. Jandarmalar dışarıda konteynırı yükselten parke taşının altında iki paket çıkardı. Laboratuvar incelemesinde bir paketteki yeşil tozun uyuşturucu olmadığı anlaşıldı. İkinci pakette ise 14 gram kenevir bulundu. Ancak pakette parmak izi yoktu. Bu, M.Ç.’nin bahçesinde bulunduğu iddia edilen paket için de geçerliydi. Kumpasın videosu Üçüncü perde M.Ç.’nin bahçesindeki arama. Jandarmalar M.Ç.’nin evini, bahçesini ve eklentilerini köpekle arayıp suç unsuru bulamadı. Komutan H.U., “Biber ve maydonoz ekili alanı kontrol ettiniz mi, o alanda bir şey olabilir” deyince yeniden arandı. Jandarma A.K., telefonun ışığını yakarak, çevreye bakındı. Üç adım sonra şak diye sigara paketi buldu. Paketten yeşil bir madde çıktı. Uzman Çavuş M.C.O. paketi yerine koyup bulmuş gibi canlandırma yaparak, telefona kaydettirdi. Çekilen video dosyaya kondu. Jandarmalar evdeki kameralarının kendilerini çektiğini görmedi. M.Ç., ertesi gün savcılığa şikayete gittiğinde elindeki kanıtı sundu. ‘Benim attığım gözüküyor mu?’ M.C.O., gözaltına alınıp bırakıldıktan sonra, 14 Eylül 2024’te, Komutan H.U.’nun “Kamera kaydını izledin mi? Benim attığım gözüküyor mu?” diye sorduğunu söylüyor. Kendisinin de “Sen mi attın?” diye cevap verdiğini, H.U.’nun gülerek “Muhbir, muhbir” dediğini anlatıyor. H.U. ise iddiaları reddediyor. Kendi mahiyetinde çalışan korucuların depremde bir hırsızlığa karıştıkları için adli işlem yapıldığını vurguluyor. R.Ş.’nin başka bir hırsızlıktan açığa alındığını anlatıyor. Bundan ötürü kendisine kin güttüklerini savunuyor. Aramada, uyuşturucuların bulunduğu yerlerin belli olması için kayıt emri verdiğini anlatıyor. Suç isnat edilmesin diye “Uyuşturucu madde olup olmadığının tespiti için köpek timine bilgi verin. Köpek uyuşturucu olduğuna kanaat getirirse o maddeyi yerine koyarak kamera kaydına alın” dediğini söylüyor. Bir de “Talimatı adil olunması için verdim” demez mi! Sahtecilik, iftira, uyuşturucu ticareti İddianamede “İhbarın kaynağını açıklayamadıkları ve bir ihbar yapılmış gibi tutanak tanzim ettikleri” belirtilerek, resmi belgede sahtecilik suçu ve iftira suçu yöneltiliyor. M.Ç.’nin bahçesine uyuşturucu koydukları öne sürülerek şöyle deniyor: “Komutan H.U.’nun aramada sürekli gezindiği, ihbar tutanağı tanzim edip arama gerçekleşmesi için planlı hareket ettiği, akabinde cep telefonundaki WhatsApp konuşmalarını ve kayıtları sildiği…” Bu yüzden, uyuşturucu madde ticareti suçlaması isnat ediliyor. M.Ç.’nin evindeki arama sonrası hazırlanan el koyma tutanağındaki gerçek dışı beyanlardan ötürü resmi belgede sahtecilik ve iftirayla da suçlanıyorlar. Savcı sürüldü mü? Kumpasa uğrayan korucular açıkta… Jandarmalar ise biri hariç görevine devam ediyor. Canlandırma videosunu çeken M.C.O.’nun telefonunda Fetullah Gülen’in videosu bulununca hakkında terör örgütü propagandasından da soruşturma yürütülüyor. Bu yüzden açığa alındı. Jandarmalara Islahiye Ağır Ceza Mahkemesi’nde dava açıldı. Duruşma için 5 Mart 2025’e gün verildi. İddiaya göre, bir kişi de sürüldü. Kim mi? Soruşturmayı yürüten genç savcı H. Ezgi Bilgiç Bakır, iddiaya göre kovuşturmaya yer olmadığına karar vermesi için baskı gördü. Bakır, geri adım atmadı ve 15 Kasım 2024’te iddianamesini yazıp mahkemeye teslim etti. Bakır, dört gün sonra, 19 Kasım’da kararname ile Islahiye’den Osmaniye’ye gönderildi. Yazım yayımlandıktan sonra Adalet Bakanı Yılmaz Tunç'un basın danışmanı İlker Uykal aradı. Uykal, soruşturmayı yürüten savcı, H. Ezgi Bilgiç Bakır'ın sürgün edildiği iddiasının doğru olmadığını belirtti. Bakır'ın geçen yaz, eş durumu için tayin dilekçesi verdiğini soruşturmasını tamamlandıktan sonra daha büyük bir adli bölge olan Osmaniye'ye atandığını bu işlemin terfi anlamına geldiğini belirtti. Dervişoğlu: Beni hiçbir bakan ve siyasetçi aramadı Ülkü Ocakları Genel Başkanı Ahmet Yiğit Yıldırım, önceki gün MHP lideri Devlet Bahçeli ile atışan İyi Parti lideri Müsavat Dervişoğlu’na tehdit ve hakaret yağdırdı. Dervişoğlu da dün saat 16’da eski Ülkü Ocakları Genel Başkanı Sinan Ateş’in vurulduğu sokakta basın açıklaması yaparak, Yıldırım’a ve MHP’ye yanıt verdi. Dervişoğlu, tehdidin üzerinden 16 saat geçtiği halde Cumhurbaşkanı, TBMM Başkanı, İçişleri ve Adalet bakanları tarafından hiçbir adım atılmadığını söyledi. Dervişoğlu, “Korkuyorlar mı? Korkuyorlarsa kimden korkuyorlar? Bu katillerin, bu tehditkarların hamilerinden mi çekiniyorlar” diye sordu. İçişleri Bakanlığı’na seslenen Dervişoğlu, “Bana tahsis edilmiş koruma polislerini derhal geri çekin. Ben hiç kimseden korkmuyorum” dedi. Dervişoğlu konuşurken, Cumhurbaşkanı Erdoğan o aynı saatte Bahçeli’yi evinde ziyaret etti. Dün akşam üzeri Dervişoğlu’nu aradım. Yaptığı açıklama sonra herhangi bir bakan, yetkili ya da siyasetçinin kendisini arayıp aramadığını sordum. Yanılmamışım. İçişleri Bakanı aradı mı? Arayan yok. Takip ediyorum, soruşturma açıyorlar mı, açmıyorlar mı, ona bakacağım. Savcılıktan “Şikayetiniz var mı?” diye arayan oldu mu? Yok. Şikayetçi olmam ki. Suç duyurusunda bulunmam. Ben kamu görevlisiyim. Adalet Bakanlığı’ndan da mı aramadılar? Hiçbir kimse aramadı. AK Partili bir siyasetçi aradı mı? Olmadı. Bunu görmezden ve duymazdan mı geliyorlar? Evet. Ne yapmayı düşünüyorsunuz? Bir önlem almayı ya da… Ne gibi önlem alacağım? Şahsi güvenlik olabilir. Hiçbir şey almam. Bu işlerle uğraşacak yaşı geçmişim. 15 yaşında kendimi öldürtmeyi beceremedim de 65 yaşında bunlardan mı korkacağım? Koruma sayısının artırıldı mı? Yok, hayır. Televizyonda bir şey söylediğinde ters kelepçe yapıyorlar mı? Yapıyorlar. Canlı yayında dilin sürçünce içeri atıyorlar mı? Atıyorlar. Ben sorumlulara sorumluluklarını hatırlattım. Milletvekiliyim. Mecliste grubu olan partinin genel başkanıyım. Cumhurbaşkanı var, TBMM Başkanı var. Adalet Bakanı var, birlikte mesai arkadaşlığı yapmışız. İçişleri Bakanı var, bizi tanır. Ben ne söyleyeceğim? Devlet var mı yok mu, adalet var mı yok mu, hukuk var mı yok mu? Türkiye neyle yönetiliyor; onu soracağım. Sessizliği neye bağlıyorsunuz? Birbirlerine olan gebelik derecelerini bilmiyorum. “Polisleri çekin” dediniz. Çekmediler değil mi? Şu an bir şey yapmadılar. Bir siyasi partinin genel başkanının siyaset yapma hakkına tecavüzde bulunuyorlar. Ve korkuyla milleti sindirmeye çalışıyorlar. Endişeniz var mı? Bu adamlara pabuç bırakmam. Onlar da biliyor. Semih Yalçın, diyor ki “Olay mahallini biliyorsa cinayetin detaylarını da anlatsın.” Sinan’a beni katıyor. Bunlarda akıl uçmuş. Yalçın, “Ateşle oynama” diyor. Ona hiçbir şey demiyorum. Mesajlarına tebessümle yaklaşıyorum. Bunları siyasi muhatap almıyorum. Benimle şahsi işi olan buyursun gelsin.",https://halktv.com.tr/makale/devletin-civisi-cikti-jandarma-koruculara-kumpas-kurmus-904308
İsmail Saymaz,İmamoğlu-Yavaş modeli AK Parti’yi götürür,01 Şubat 2025 Cumartesi 05:00,"Ekrem İmamoğlu, dün İstanbul Çağlayan Adliyesi’ne girerken, sanırsınız ifade vermek için değil, Başsavcı Akın Gürlek’i ziyarete gelmişti. Yanında eşi Dilek vardı. İmamoğlu, adliyedekilere el sallayarak yedinci kata, yani Terör ve Örgütlü Suçları Soruşturma Bürosu’na çıktı. Savcı, İmamoğlu’nu kapıda ve ayakta karşıladı. İfadeyi alan savcı dün sabah birdenbire değişti. Şikayetçi Başsavcı Akın Gürlek ise geçen çarşamba gününden beri yurt dışındaydı. Gürlek, ifade günü adliyede olmak istememişti. 22 Ocakta Gürlek’in İmamoğlu’na açtığı soruşturma için şöyle yazmıştım: “CHP’ye yönelik özel gayreti, partinin toparlanmasını, iç çekişmeleri ertelemesini sağladı… İmamoğlu’nun cumhurbaşkanı adaylık kampanyasını Gürlek başlattı desem, yanlış olmaz.” Siyasi savunma yaptı Dünkü gelişmeler beni haklı çıkardı. İmamoğlu, üç avukatla girdiği odada oturarak ifade verdi. İki farklı soruşturma üç suçlama yöneltildi. Biri, Gürlek’i tehdit ve hedef gösterme. Diğeri bilirkişiyi ve yargı görevini yapanı etkileme. İmamoğlu, Gürlek’in şikayetçi olduğu dosyaya sunduğu yazılı metinde geri adım atmadı, “Sözümün eriyim” dedi, siyasi savunma yaptı, Cumhurbaşkanı’na meydan okudu. İmamoğlu, şöyle dedi: “Asıl tehdit, ‘Turpun büyüğü heybede’ diyerek, yargıya doğrudan müdahale edenler tarafından yapılmaktadır… Yargıyı siyasi çıkarlar için araç hale getirenler günü gelecek, hukuk önünde gerçek bir muhasebeye tabi tutulacaktır… Yargıyı araçsallaştıran siyasiler er meydanına çıkıp mertçe yarışmak yerine böyle yollara başvurmaktan vazgeçsin… Şunu da unutmasınlar: Hiçbir baskı, hiçbir tehdit, halkın adalet mücadelesini durduramayacak.” El ele Beklenen olmadı. İmamoğlu, ifadeden sonra serbest bırakıldı. Mahkemeye sevk edilmedi. Şüpheli sıfatıyla girdiği adliyeden muzaffer bir lider olarak çıktı. Çıktı ve adliyeye bakan meydanda CHP otobüsünün üzerinden partililere seslendi. Otobüsün üzerinde, cumhurbaşkanı adaylığından kaynaklı İmamoğlu ile gerilim yaşayan Ankara Büyükşehir Belediye Başkanı Mansur Yavaş vardı. Duyduğum kadarıyla Yavaş'ın İstanbul'a gelerek İmamoğlu'na destek vermesi fikri CHP Lideri Özgür Özel'den çıktı. Yavaş'ın aklında Ankara'da yapılacak kitlesel bir basın açıklamasına katılmak vardı. Bu görüşünü aktardığı Özel ""Çağlayan Adliyesi'nde bulunmanız iyi olur"" dedi. Yavaş bunun üzerine İstanbul'a geldi. İmamoğlu, mikrofonu “Ağabeyim” dediği Yavaş’a uzattı. İki başkan el ele verip meydanı selamladılar. CHP’lilerin neredeyse mahkemelik olacağı bir siyasi ayrışma, Başsavcı Gürlek sayesinde Çağlayan Adliyesi avlusunda tatlıya bağlandı. Erdoğan’ın oyununu bozacak formül İmamoğlu ve Yavaş, Çağlayan Meydanı’nda verdikleri mesajla Erdoğan'ın kurduğu oyunu bozdular. Erdoğan, kurt siyasetçi… Seçimi kazanmak için CHP’deki İmamoğlu-Yavaş ve Özel-Kılıçdaroğlu fay hatlarını harekete geçirmek gerektiğini biliyor. CHP içine hamle yaparak, potansiyel cumhurbaşkanı adaylarının birbirleriyle rekabete girmesini kışkırtıyor. İmamoğlu da Yavaş da bu planı görüyor. Ana muhalefetin yapması gereken, adayını erkenden belirlemek değil, İmamoğlu ve Yavaş’ı ortak bir formüle ikna etmektir. Mesela biri cumhurbaşkanı, diğeri yardımcısı olabilir. Çift imza şartı getirilebilir. Yetkiler eşit şekilde dağıtılabilir. Bakanlıklar ve kamu kurumları bölüşülebilir. Başta İyi Parti olmak üzere diğer muhalefet partilileri iktidara ortak edilebilir. Türkiye, parlamenter demokratik sisteme döner. Yavaş, cumhurbaşkanı… İmamoğlu ise başbakan olur. İmamoğlu ve Yavaş, uzlaşamazsa ayrı adaylar olarak yarışırlar. Seçim iki muhalif aday arasındaki gerilimlere sahne olur. O takdirde Erdoğan kazanır. Uzlaşırlarsa, yüzde 35’lere gerileyen, azınlık oyuyla çoğunluğa hükmeden Cumhur İttifakı vaktinden önce yıkılır gider. Enginyurt ve Uzun, salı günü CHP’ye katılıyor Demokrat Parti’den istifa eden İstanbul ve İzmir milletvekilleri Cemal Enginyurt ve Salih Uzun, CHP’ye geçiyor. Çarşamba günü Özgür Özel ile yüz yüze görüşen Enginyurt ve Uzun, CHP’ye katılma teklifine “Evet” dedi. İki milletvekili salı günü grup toplantısında CHP rozeti takacak. Dün Enginyurt’u aradım. CHP’ye geçeceklerini doğrulayan Enginyurt, şunları söyledi: “Erdoğan’dan kurtulacaksak bunun CHP ile mümkün olacağına inanıyorum. CHP’de merkez sağın ve milliyetçilerin toplanmasına katkımız olsun istiyoruz. Zaten Anadolu’nun neresine gidersek gidelim CHP’liler partiye geçmemizi istiyor. CHP’de daha iyi muhalefet edebileceğimizi söylüyorlar. Biz de CHP’nin oylarıyla seçilip başka yere pazarlama ahlaksızlığına düşmemek için seçildiğimiz yere geri dönüyoruz.” İnce ve Memleket Partisi, CHP’ye iltihak olacak Memleket Partisi lideri Muharrem İnce, baba ocağı CHP’ye dönüyor. Teklif Özgür Özel’den geldi. İnce, önce Özel’le Ankara’da biraraya geldi. Geçen hafta da Özel ve İmamoğlu ile buluşarak el sıkıştı. İnce’nin 10 gün içinde Memleket Partisi ile birlikte CHP’ye iltihak etmesi bekleniyor. Memleket Partisi yöneticileri, bu kararın gerekçesini ise şöyle açıklıyor: “İki kutuplu siyasette ayakta durmamız çok zor. 150 bin üye yaptık. Üyelerimiz AK Parti karşıtlığı nedeniyle ‘Kazanamayız’ diyerek seçimde CHP’ye oy veriyor.” Murat Övüç’ün türbanlı şakasına bile Terör Bürosu baktı Dün yazmıştım. Muhaliflerin, şüphelisi olduğu her soruşturma Terör ve Örgütlü Suçlar Soruşturma Bürosu’nda görülüyor. Çünkü ‘Beştepe Hukuk Bürosu’na dönüşen yargı, muhalifleri siyasi suçlu kabul ediyor. Dün Ekrem İmamoğlu, önceki gün Halk TV, geçen hafta Ümit Özdağ, yöneltilen suçlar ağır cezalık olmadığı halde Çağlayan Adliyesi’nin yedinci katındaki Terör ve Örgütlü Suçlar Bürosu’nda sorgulandı. Ümit Özdağ ve Suat Toktaş tutuklandı. Yolu yedinci kattan geçenler arasında muhalefetle ve politikayla bağı olmayan biri daha var. Murat Övüç! Övüç, sosyal medya fenomeni ile sahne sanatçısı karışımı biri. Kadın kıyafetleriyle sahne alıyor. Gayet şen şakrak olduğu anlaşılan Övüç, 2 Ocak’ta Instagram’da yayınladığı videoda başına türban takıp “Ne mi yapsam yakışır kız… Bak, buyur” diyordu. Troller ayaklandı. Övüç’ün İslam’a hakaret ettiğini savundular. Yalnızca başını örtüp video çekmişti. Dini değerlere hakaret yoktu. İstanbul Cumhuriyet Başsavcılığı'nın Terör Suçları Soruşturma Bürosu, yetki alanına girmediği halde Övüç hakkında anında halkı kin ve düşmanlığa tahrikten soruşturma açtı. Övüç, 5 Ocak’ta gözaltına alındı. İfadesinde, “Şaka ve espri amaçlı yaptım” dedi. Buna rağmen İstanbul 8. Sulh Ceza Hakimliğine çıkarıldı. Sevk yazısında şu suçlama yöneltiliyor: “Şüphelinin konumu ve ifade ediş şekli dikkate alındığında video paylaşımının toplumun büyük bir kesiminin benimsediği değerleri aşağılamak veya dalga geçmek amacıyla yaptığı, bu değerleri benimseyenleri tahkir ve tahrik edici olduğu, yukarıda açıklanan psikolojik halin ortaya çıkmasına sebebiyet verdiği…” Burada ‘şüphelinin konumu’ ifadesiyle Övüç’ün kadınsı tavırlar sergileyen bir erkek olması kastediliyor. Övüç’ü Terör Suçları Soruşturma Bürosu’na düşüren bu olsa gerek. Bu şakayı bir kadın, hatta bir erkek yapsaydı problem olmazdı. Fakat Övüç, iktidarın değerler dünyasına göre lanetli bir topluluğun üyesi… Bir eşcinselin ya da kadın gibi giyinen bir erkeğin türban takıp dalgasını geçmesi suç oluşturmadığı halde halkı kin ve düşmanlığa tahrik sayıldı. Ve bu suç ağır cezalık değilken Terör Suçları Soruşturma Bürosu’nda işlem gördü. Övüç tutuklanmaktan zor kurtuldu. Yurtdışına çıkış yasağı ve haftada bir gün karakola gidip imza vermek kaydıyla serbest bırakıldı.",https://halktv.com.tr/makale/imamoglu-yavas-modeli-ak-partiyi-goturur-910345
İsmail Saymaz,Levent Kırca’yı da alacak mısınız?,05 Şubat 2025 Çarşamba 09:07,"Artık anladık. AK Parti, iktidarını sürdürmek için muhalefeti içerisine atacağı torba davalara ihtiyaç duyuyor. Dün Ergenekon, Balyoz ve Devrimci Karargah vardı. Bugün Gezi Parkı torbasının ağzı yeniden açıldı. Menajer Ayşe Barım tutuklandı. İstanbul Cumhuriyet Başsavcılığı, RTÜK’e yazı yazarak 12 yıl önce “Olayların büyüyerek kamu güvenliğini tehdit eder hale gelmesine sebep olan tüm medya kayıtlarını” istedi. Görüntüler kare kare incelenecek. Bugünün ‘düşmanları’ 12 yıl önceki görüntülerde aranıp bulunacak. Muhalif tiyatrocular (Tamer Karadağlı hariç), sinemacılar (Şafak Sezer hariç) ve müzisyenler (Yavuz Bingöl hariç) uyku uyuyamıyor. ABD’de McCarthy yargılamalarını andıran cadı avının nereye uzanacağı ve kime dokunacağı bilinmez çünkü. Gezi Parkı’nda telefonu dinlenenler arasında, 10 yıl önce karaciğer kanserine kurban verdiğimiz tiyatrocu Levent Kırca bile var. “Olamaz o kadar!” diyeceksiniz. Olmuş, efendim, olmuş. Magazine Terör Bürosu bakıyor Levent Kırca dosyasını anlatmadan önce bir ‘Olacak O Kadar’ skecini andıran Ayşe Barım Olayı’ndan söz etmeliyim. Barım, geçen yıl eylül ayında, “Dizi sektörünün mafyası” diye anıldı. Ajansına bağlı oyuncular üzerinden tekelleştiği savunuldu. ‘Mamalıkla’ suçlandı. Ocak ayında magazin gündemi Serenay Sarıkaya - Mert Demir iddialarıyla sarsıldı. Güya ikili sahte aşk yaşıyordu. Barım, eşcinsel olduğu iddia edilen ünlü şarkıcı Mert Demir’in sevgilisinden bu senaryo için yüklü para almakla suçlandı. Barım, Sarıkaya ve Demir ifade verip haberi yalanladı. Burada bir skandal varsa, o da sahte aşk iddiası değil, İstanbul Cumhuriyet Başsavcılığı’nın kadın programlarının ‘yetki’ alanına giren bir magazin haberi için soruşturma başlatmasıydı. Barım’ı haksız rekabet, şantaj, iş ve çalışma hürriyetinin ihlali, Vergi Usul Kanunu’na muhalefetten tutuklamak gülünç kaçabilirdi. Yurt dışına çıkış yasağı koyarak, serbest bıraktılar. Suçsuzluğun kaydı kanıt sayıldı FETÖ’nün çöplüğünde bulunan Gezi Parkı çuvalı karıştırılarak, Barım’ın 2013’te Mehmet Ali Alabora ile yaptığı telefon konuşmasına ulaşıldı. Görüşmenin tarihi, 19 Haziran 2013. Polisin Taksim Meydanı ve Gezi Parkı’ndaki göstericilere müdahale etmesinden dört gün sonra. Arka planı şöyle: Halkı Gezi’ye davet ettiği paylaşımından ötürü hedef gösterilen Alabora’ya destek için imza kampanyası fikri ortaya atılıyor. Barım’ın oyuncuları da bildiriyi imzalamaya karar veriyor. Barım, telaşa kapılıp Alabora’yı arıyor. Oyunculara ‘Sakın yapmayın” dediğini söylüyor. “Bu sana son derece zarar verici bir tavır” diyerek, Alabora’yı vazgeçiriyor. Barım, vazgeçilmiş imza kampanyasından (Yayınlansa ne olur!) ötürü yapılmamış sözde darbeden tutuklandı. 200’ü aşkın muhalif dinlendi İstanbul Cumhuriyet Başsavcılığı, Gezi Parkı Davası’na en son bakan İstanbul 13. Ağır Ceza Mahkemesi’ne başvurarak, Alabora için imza kampanyası örgütledikleri iddiasıyla, tutuklu Çiğdem Mater ile Barım’ın konuşmasının kaydını istedi. Size kritik bir bilgi aktarayım. Barım’ın Alabora ve Mater’le görüşmesinin ‘tape’leri, yani ses kayıtları silinmiş. Barım “Bu konuşmalar bana ait değil” dese aksini ispatlayacak kayıt yok. Dosyada ne var? 2013 yılında telefonları dinlenen 200’ü aşkın kişinin konuşma dökümü var. Bunlardan bazıları şunlar: DİSK Genel Başkanı Arzu Çerkezoğlu ve eşi, eski Türk Tabipleri Birliği Başkanı Gençay Gürsoy, eski milletvekilleri Oya Ersoy ve Garo Paylan, eski Mimarlar Odası Başkanı Eyüp Muhçu, müzisyen Bülent Forta, Rum cemaatinden Laki Vingas, yazar İhsan Eliaçık, gazeteciler Can Dündar ve Ferhat Boratav… Kırca’nın dört konuşması Ve tabi Levent Kırca! Ünlü tiyatrocu Vatan Partisi üyesiydi. Vatan Partililer o tarihte Gezi Parkı eylemlerini destekliyordu. Kırca, 2013/1045 numaralı Gezi Parkı soruşturması kapsamında 2 No’lu Hakimlik tarafından verilen 19 Temmuz 2013 tarihli kararla iki ay süreyle dinlendi. 2-4-5 ve 6 Eylül 2013 tarihli dört ayrı konuşmasının dökümü yapılmış. 6 Eylül’deki konuşması, o tarihte ODTÜ protestolarına destek için Taksim, Kadıköy ve İzmir’de gerçekleştirilen gösteriler hakkında. Kırca, konuşmanın bir yerinde “İstanbul’da kıyamet kopuyormuş” diyor. Kanıt dediğiniz işte bu. Barım, 12 yıl önce “Aman bildiri yayınlanmasın!” dediği için tutuklanıyorsa Kırca, eğer yaşasaydı, toplumsal gösteriye sevindiği için evi basılıp gözaltına alınabilirdi. “Olamaz o kadar!” demeyin. Bu, iktidarın ihtiyacına ve umduğu faydaya bakar. Barım, iki kez katıldığı Gezi Parkı gösterilerini organize etmiş olamayacağına göre tutuklanmasının ‘faydalı’ bir sebebi olmalı. Ne gibi mi? Ekrem İmamoğlu’nun danışmanı Necati Özkan’la Barım arasında kurulmak istenen ilişkiden Saraçhane’ye yürümek ya da o günlerde Gezi Parkı’nı kesintisiz yayınladığı için muhaliflerin sevgilisi haline gelen Halk TV’yi karartabilmek gibi… Gezi Parkı soruşturması, AK Parti’yi seçeneksiz, Erdoğan’ı bir sonraki seçimde rakipsiz hale getirmek için uykudan uyandırıldı. Prof. Şen: Cemal Enginyurt’a soruşturma açılamaz Demokrat Parti’den istifa eden İstanbul ve İzmir milletvekilleri Cemal Enginyurt ve Salih Uzun, dün CHP’ye katıldı. Enginyurt, yaptığı konuşmada, Silivri F Tipi Cezaevi’nde yatanlar adına Erdoğan’a hitaben Ozan Arif’in 12 Eylül için kaleme aldığı bir şiiri okudu. Şiir şu şekilde: “Zulüm denizinde yüzemez gemi Batırmazsak bize yazıklar olsun Suçsuz yattığımız zindanda sizi Yatırmazsak bize yazıklar olsun” Zafer Partisi lideri Ümit Özdağ’ı Antalya’daki açıklamalarından ötürü tutuklatan İstanbul Cumhuriyet Başsavcılığı, kendisini Türkiye Başsavcısı görüyor olmalı ki Ankara’daki konuşması için de Enginyurt hakkında soruşturma açtı. Burada üç itirazım var. Bir… Erdoğan'ın 1997’de okuduğu şiirden ötürü ceza alıp tutuklanması ne ise Enginyurt’a soruşturma açmak odur. O da şiir, bu da. İki… Enginyurt, şiiri TBMM’de okuyor. Bu eylem, kürsü dokunulmazlığına girdiği için soruşturulamaz. Anayasa’nın 83. maddesi çok açık: “TBMM üyeleri, Meclis çalışmalarındaki oy ve sözlerinden, Mecliste ileri sürdükleri düşüncelerden, bunları Meclis dışında tekrarlamak ve açığa vurmaktan sorumlu tutulamaz.” Üç… Bakmakla yetkili savcılık, Ankara. İstanbul Cumhuriyet Başsavcılığı, soruşturma yürütemez. Ceza Muhakemesi Kanunu’nun 161. maddesinin dokuzuncu fıkrasında “Seçimden önce veya sonra bir suç işlediği ileri sürülen milletvekili hakkında soruşturma ve kovuşturma yapma yetkisi, Ankara Cumhuriyet Başsavcılığı ve bu yer ağır ceza mahkemesine aittir” diye yazıyor. “Yanılıyor muyum?” diye düşünerek, Prof. Ersan Şen’i aradım. “Yüzde yüz haklısın” dedi. Şen, şunları dedi: “Bir defa kesinlikle Ankara yetkilidir. Burada İstanbul, en fazla ihbar niteliğinde yazı hazırlar, Ankara Cumhuriyet Başsavcılığı’na gönderir. Ankara soruşturmayı başlatır, Adalet Bakanlığı kanalıyla TBMM’ye fezleke gönderir. Kaldı ki Enginyurt’un durumu mutlak dokunulmazlığa girer. Soruşturma açılamaz. Çünkü kürsüde konuşuyor. Bu, yalnızca TBMM Genel Kurulu’ndaki konuşmaları değil, tüm meclis çalışmalarını kapsar. Meclisteki sözlerinden ve bunları dışarıda tekrarlamaktan suçlanamaz.” İstanbul Cumhuriyet Başsavcılığı’nın yetki dışına çıkıp Cemal Enginyurt’a soruşturma açması, iddialara göre yargıda da rahatsızlık yarattı. Öcalan’ın açıklaması 15 Şubat’a yetişmeyebilir Şu günlerde en çok merak edilen mevzu, Öcalan’ın, yakalanışının yıldönümü olan 15 Şubat’ta PKK’ya silah bırakma çağrısı yapacağı yönündeki beklenti. PKK’nın Suriye yapılanması olan Suriye Demokratik Güçleri’nin liderlerinden Mazlum Abdi’nin “Öcalan, 15 Şubat’ta bir mesaj yayınlayacak” demeci beklentiyi yükseltti. DEM Parti Eşbaşkanı Tuncer Bakırhan da dün grup toplantısından çıkarken, Öcalan’ın tarihi bir çağrı yapmaya hazırlandığını söyledi. Bir gazeteci “15 Şubat’ta mı yapılacak?” diye sordu. Bakırhan, “15 Şubat mı bilmiyorum ama önümüzdeki günlerde çağrısı olacak” diye yanıt verdi. Demirhan’ın bu sözleri üzerine DEM Parti kulisinde “15 Şubat’ta silah bırakma çağrısı gelecek mi?” sorusuna yanıt aradım. Gelen yanıt, özetle şöyle: “Çağrı olacak ancak 15 Şubat’a yetişmeyebilir.” DEM Parti’de sürece hakim isimlere göre Öcalan, uzun süredir yeni bir çözüm modeli üzerinde çalışıyor. Bu modelin toplumsal uzlaşmaya hizmet etmesini istiyor. Çatışmanın bitirilmesi ve yerine siyasetin devreye gireceği bir çağrı yapmak istiyor. Bunun için farklı partilerden, DEM Parti’den ve PKK’dan öneri ve görüş gelmesini arzuluyor. Çağrı 15 Şubat’a yetişmeyebilir. Ancak marta varmadan herkes açısından etkili olacak ve uluslararası alanda ses getirecek bir çağrı yapılması bekleniyor. Çağrının nasıl yapılacağı konusunda ise tartışma sürüyor.",https://halktv.com.tr/makale/levent-kircayi-da-alacak-misiniz-911468
İsmail Saymaz,Sapık Ticani şeyhi: Bana komplo kurdular,19 Şubat 2025 Çarşamba 05:00,"Ahmet Şahin Uçar, emekli özel harekatçı. 58 yaşında. Şeyhlikte elde edilen serveti, şöhreti ve şehveti polislikte bulamayacağı için emekli olup Bursa’da Arifane İlim Derneği’ni kurdu. Ticanilik tarikatı, yasaklandıktan 60 yıl sonra Uçar tarafından yeniden faaliyete geçirildi. Uçar, Youtube kanalındaki sohbetleri sayesinde mürit halkasını genişletti. En çok da kadınlar rağbet etti. Uçar, mürideleri önce Telegram’da taciz etti. Ardından iddiaya göre misafirhanesinde ya da araçta istismar etti. T. adlı müride konuşmaları kaydedince tezgahı çöktü. Uçar, tutuklandı. Mağdurlar şikayetçi oldu. ‘Namazda ve yatakta beni hayal et’ İlk dava İstanbul’daki Adalar Asliye Ceza Mahkemesi’nde açıldı. Suç: Cinsel taciz. Mağdurdun adı: H.S.Y. 68 yaşında. Emekli matematik öğretmeni. Aynı zamanda İlahiyat Fakültesi mezunu. H.S.Y., gençliğinden beri dini konulara meraklı olduğu için bir tarikata katılmak istemiş. Temmuz 2023’te YouTube’da sohbetini dinlediği Uçar’ın derneğine girmiş. H.S.Y.’ye tarikat kuralları öğretilmiş. O da 2 bin TL bağışta bulunmuş. Bir gün Uçar, Telegram’dan H.S.Y.’yi aramış. H.S.Y., anlatıyor: “İlmen iyisin ancak yaşın geç. Hızlıca ilerlemek ister misin? Bunun için bana aşık olacaksın ve her yerde beni hayal edeceksin. Namazda, zikirde ve yatakta bile… Hem hayalinde hem de misafirhanede benimle olacaksın. Seni kollarıma alacağım. Sana hakikate dair sırlar öğreteceğim.” H.S.Y., çirkin teklifi kabul etmedi. Şikayetçi oldu ve dört kadının daha tacize uğradığını söyledi. ‘Karı koca gibi olacağız’ Melisa kod adlı kadın ise bu dosyada tanık. 44 yaşında. Evli. Cinsel taciz iddialarını işitince tarikattan ayrılmış. Melisa şunları söylüyor: “Uçar, müritlere ‘Bana aşık olacaksın. Karı koca nasılsa öyle olacağız. Duyguda, manada, zahirde, batılda karı koca gibi olacağız. Ancak gerçek hayatında aile düzeninin bozulmasını istemem’ diyordu. Telegram’dan kadınlara bu tarz mesajlar atıyordu. Birçok arkadaşım tekliflerden dolayı tarikattan ayrıldı.” İbni Arabi anlatmış! İlk duruşma 5 Aralık 2024’te görüldü. Tahliye edilen Uçar, duruşmaya tutuksuz katıldı. Uçar, ifadesinde, H.S.Y. ile tasavvuf hakkında konuştuklarını ve baş başa görüşmediklerini söyledi. Cinsel taciz iddiasının iftira olduğunu savunan Uçar, şöyle dedi: “Cinsel içerikli sözler söylemedim. İbni Arabi’nin bilgilerinden faydalanarak, anlatımlarda bulunuyorum.” Uçar, T. adlı kadının kendisine komplo kurduğunu savunarak, şunları söyledi: “T. sık sık arayıp tasavvufi sorular sorardı. Benim cevaplamamamdan kaynaklı husumet gütmüş olabilir. Henüz tasavvuf anlamında olgunluğa ulaşmadığından cevaplamamıştım.” ‘Bana sevgilim demelisin’ Halbuki kayıtlar Uçar’ı doğrulamıyor. Komplo kurmakla suçladığı T., şikayetçiler arasında. T., Uçar’la telefonda görüştüğünü belirterek, şu iddialarda bulundu: “Hipnoz teknikleri kullanarak, irşad ediyorum görüntüsü altında cinsel içerikli konuşmalarda bulundu. ‘Aşk dediğin şey önce mürşidine olacak. Sonra resule, daha sonra Allaha’ diyerek kandırdı. ‘Samimi isen rehberine teslim olursun’ dedi. Bir aşamadan sonra açık seçik resimler istedi. ‘Yapmazsan mertebe düşeceksin’ dedi. ‘Video at’ dedi. ‘Bana sevgilim, Ahmedim demelisin’ dedi. Kabul etmeyeceğimi söyledim. Çok kızdı. ‘Toparlan, demlen, sonra konuşuruz’ dedi.” ‘Bana soyun, gel’ T., Uçar’la yaptığı telefon görüşmelerinin kayıtlarını savcılığa sundu. Bir kayıtta, aralarında şu konuşma geçiyor: Uçar: Belki utanıyorsun, sıkılıyorsun. Belki ahlaki yapın… Ben de diyorum ki, burası değişim yeri. Bana tamamen şeffaf, açık olman lazım ki, teşbihen yaptığım sözleri iyi anla, yanıma geldiğinde çırılçıplak geleceksin. Soyun. Bana üstünde elbiseyle gelme. Üstünde elbise olursa beni anlayamazsın. Çırılçıplak olmazsan sevişemeyiz. Sevişme nasıl yapılır? İki kişi de çırılçıplak olarak yapılır değil mi? Anlıyor musun beni? T: Anlıyorum. Teşbih yapıyorsun. Uçar: Beni iyi anla. O zaman “Senin istediğin gibi geldim, çırılçıplak…” (de.) Soyun. Soyunduğunu göreyim. Bana ispat et. ‘Bak, elbiselerim yok’ de. ‘Soyundum işte’ de. Gönlündekini ortaya koyduğun zaman soyunduğunu anlarım. T: Bunları hangi dille söyleyeceğim peki? Uçar: Normal, zahir dille söyle, açık açık. Uçar, ikinci kayıtta ise T’ye şunları söylüyor: “Düşün ki birlikteyiz. Yalnız başımıza ortamdayız. Sen benimle bu birlikteliği yaşamak biter misin? Yoksa ‘Böyle şeyler yaşamam’ deyip…” Uçar hakkında Bursa’da da soruşturmalar devam ediyor. ‘Siyasi’ astrolog içerde, dolandıran üfürükçü dışarda Astrolog Hilal Saraç, Erdoğan ve Bahçeli’nin sağlık durumuna ilişkin kötümser bir tahminde bulunduğu için cumhurbaşkanına hakaretten 8 Şubat’tan beri tutuklu. Saraç, ifadesinde, “Sağlık durumu ile alakalı kişisel fikrimi ve astrolojik değerlendirmemi yapmıştım” dese de faydasız. Türkiye tarihinde siyasi nedenle içeri atılan ilk astrolog, Saraç olabilir. O içerideyken… Ortalık TikTok şeyhlerinden, Facebook mehdilerinden, Twitter vaizlerinden ve Instagram mollalarından geçilmiyor. Muskacısı, cincisi, üfürükçüsü gırla gidiyor. Geçen aylarda yazmıştım. Üç çocuk annesi H.G., TikTok’ta kendisini Menzil Kadir Hoca diye tanıtan dolandırıcının hesabına giriyor. Göz gezdirdiğinde, eşleri kendileriyle, çocuklarıyla ve evleriyle ilgilenmeye başladığı için müteşekkir olan kadınların mesajlarını görüyor. Eşiyle arası bozuk olan H.G., verilen numarayı arıyor. Sözde hoca, H.G.’ye eşi ve ailesiyle ilgili, hatta eşinin 1997’de trafik kazasında ölen ağabeyine kadar tüm bilgileri sayıp döküyor. “Sana ve eşine kaşık büyüsü yapılmış. Bu büyüyü bozmak için 2.000 TL göndermelisin” diye ağa düşürüyor. H.G., parayı gönderiyor. Beş dakika sonra “Çok büyük bir sorun var. Kurban kesmemiz lazım. 12 bin TL yolla” diye konuşuyor. H.G., ikiletmiyor. Paranın tadını alan şarlatan, “Bu parayla bozulmaz. 35.000 TL daha lazım” diyor. H.G., dolandırıldığını anlıyor. Telefonda “Sizi şikayet edeceğim” diyor. Sözde hoca “Sana cinleri musallat ederim” diye tehdit ediyor. H.G., başından geçenleri eşi T.G.’ye söylüyor. T.G., WhatsApp’tan “Parayı geri gönder” diye yazıyor. Adam küfredip engelliyor. Kara koca savcılığa giderek dolandırıcılık ve kişisel verileri ele geçirmekten şikayetçi oldu. Ancak İstanbul Cumhuriyet Başsavcılığı, 27 Ocak’ta kovuşturmaya yer olmadığına karar verdi. Az kalsın suçlu çıkacaktı Kararda, H.G.’nin üfürükçüyle iletişime geçtiği, rızasıyla para gönderdiği, herhangi bir hilenin olmadığı ifade ediliyor. Savcılık öyle bir karara imza attı ki az kalsın H.G.’yi üfürükçüde çare aradığı için suçlu çıkaracaktı. Karardan: “Falcılar, din hocaları ve medyumlar üzerinden muska bozmak veya çareler aramanın hukuk düzeninde meşru zemininin bulunmadığı, mağdur edildiğini ileri süren H.G. yönünden hukuken korunabilir bir değer bulunmadığı…” Şu çarpıklığa bakın: Astrolog Hilal Saraç, Twitter’da Erdoğan ve Bahçeli’nin sağlık durumuna ilişkin kötümser bir öngörüde bulunduğu için tutuklanırken, vatandaşı dolandıran üfürükçü haklı görülüyor. Menzil Kadir Hoca’nın yargılanması için ne olmalıydı? Cumhur İttifakı'ndan bir siyasiyi mi dolandırmalıydı?",https://halktv.com.tr/makale/sapik-ticani-seyhi-bana-komplo-kurdular-915320
İsmail Saymaz,Mersin ve Pozantı’daki yumruklar Sinan Ateş’e uzanıyor,26 Eylül 2024 Perşembe 06:42,"Sinan Ateş suikasti tekil bir eylem değil, 2016 yılından bu yana devam eden bir saldırı dalgasının son halkasıydı. Ne var ki… Savcılıklar Sinan Ateş suikasti ile öncekiler arasındaki örgütsel bağları araştırmaya yanaşmadı. Halbuki hemen hepsinde saldırganlar ya Ülkü Ocakları ile ya da MHP ile bağlantılıydı. Bazıları birden çok saldırıya katılmalarına rağmen ayrı davalarda yargılandı. Örnek mi? Sinan Ateş suikasti, sebep-sonuç ilişkisi bakımından Mersin’de 15 Mart 2022’de eski Ülkü Ocakları Başkanı Çağrı Ünel’e düzenlenen saldırı ile birlikte ele alınmalı. Çünkü Sinan Ateş aleyhindeki kampanya 5 Mart 2022’de Ülkü Ocakları ile ilişkili ‘Orhun Haber’ adlı internet sitesinde yayınlanan ‘Bir İhanet Ateşi’ başlıklı yazıyla başladı. Ateş’in yakın arkadaşı Ünel, bu yazıyı sosyal medya hesabında eleştirince radara girdi. Paylaşımını silmesi istendi, silmedi. Ünel’i cezalandırmak için ikisi Ankara’dan, beşi Osmaniye’den, dördü de Adana’dan, toplam 11 kişilik ekip kuruldu. Adana ekibinin başında Özgür Adar ve Ahmet Atan bulunuyordu. Adar, 1980 doğumlu. TEKEL büfesi işletiyor. 2019 yılına kadar AK Parti üyesi. Altı yaralama, iki kez Ateşli Silahlar ve Bıçaklar ile ilgili Kanun’a muhalefet ve üç ayrı silahlı kavgaya karışmaktan ceza almış. Atan ise 1985 doğumlu. MHP üyesi. Osmaniye ve Ankara grupları 14 Mart günü Adana’da toplandı. Üç araç halinde Mersin’e gittiler. Ünel’in iş yerinin ve evinin önünde keşif yaptılar. Geceyi otelde geçirdiler. Ertesi gün Ünel’in Kuvayi Milliye Caddesi’nde Ziraat Bankası Şubesi’nde gideceğini öğrendiler. Bu istihbaratı kim verdi, nasıl öğrendiler; belli değil. Ünel, saat 12.23’te aracını 87025 Sokak’a park edip banka şubesine ilerledi. Yedi dakika sonra üç araç birden sokağa girdi. Ünel, bankadan çıkmış, yürürken; Adar, arkasından yaklaşarak, vurdu. Ünel, yere kapandı. Atan, koşup dayağa katıldı. Sonra da diğer saldırganlar üşüştü. Biri cep telefonuyla dayağı kameraya çekti. Üzerine çullanılan Ünel, silahını çıkarıp tetiğe bastı. Kadirli Ülkü Ocakları’ndan Emrullah Kaplan, hayatını kaybetti. Yüreğir Ülkü Ocakları Başkanı Selim Anlı, ayağından vuruldu. Ünel tutuklandı. Mersin 5. Ağır Ceza Mahkemesi’nde dava açıldı. Geçen yıl Ünel’e öldürme suçunu haksız tahrik altında işlediği gerekçesiyle 10 yıl ceza verildi. 10 saldırgana yaralama suçundan ayrı ayrı 7 ay 15 gün hapis cezası kesildi. Adar ve Atan, saldırıdan bir yıl kadar önce, Bahçeli’yi eleştiren eski MHP Niğde Milletvekili ve Belediye Başkanı Mümin İnan’ı yumrukladı. O tarihte İyi Parti Genel İdare Kurulu üyesi ve Teşkilat Başkan Yardımcısı olan İnan, 31 Mayıs 2021’de partililerle Meral Akşener’in Hatay seyahatine katıldı. Akşam Niğde’ye dönerken, Pozantı’da mola verdiler. İnan, lavaboya gitti. Peşinden Adar içeriye girdi. İnan’ın kafasına bir yumruk indirdi. Atan’ın kullandığı, plakası sökülmüş araçla kaçtılar. İki saldırgana Pozantı Asliye Ceza Mahkemesi’nde dava açıldı. Adar, araya birilerini sokarak, özür diledi. İnan, özür kabul edip affetti. Ve dava 2022’de düştü. Adar ve Atan’ın Adana’da İnan’a, Mersin’de Ünel’e saldırması iki eylemin bağlantılı olduğunu kanıtlıyor. Sinan Ateş Dava dosyasının eklerine giren, eski Ülkü Ocakları yöneticisi Tolgahan Demirbaş’a ait yazışmalar iki saldırının aynı merkez tarafından azmettirildiğini de gösteriyor. Şöyle ki: İnan, 1 Haziran 2021’de İyi Parti Niğde İl Binası’nda açıklama yaparak, saldırıyı anlattı. Yüzünde ve vücudunda yara bere yoktu. Bu ‘beceriksizlik’ Demirbaş’ın WhatsApp grubundaki reislerin canını sıktı. Ülkü Ocakları Genel Başkan Yardımcısı Ömer Şanlı, telefonuna “Genel Başkan” diye kaydettiği, Ahmet Yiğit Yıldırım ile yaptığı yazışmanın ekran görüntüsünü gruba attı. Yazışmada Yıldırım, İnan’ın “Bir şey söylemeden yumruk attı. Biz de savunma pozisyonuna geçince panik halinde kaçtı. Saldıran bir kişiydi ancak araçta iki kişi bekliyordu” şeklindeki demecini Şanlı’ya gönderiyor.. Şanlı, “Sayın genel başkanım bugün görüntülere ve hastaneden darp rapor almış, onlara da ulaşacağız” diyor. Yıldırım, şöyle yanıt veriyor: “O kadar adam gittiniz, bir işi beceremediniz. Bu size son işti.” Şanlı, İnan’ın yaptığı açıklamanın linkini gruba göndererek, “Rezilliğinizi seyredin” diye yazıyor. Şanlı, ‘beceriksizliğini’ telafi etmek için İnan’a bir saldırı daha yapılmasını istedi. Ancak Demirbaş, talimatı 3 Haziran’da Yıldırım’a yetiştirince saldırı fikrinden vazgeçildi. Demirbaş, bugün itibariyle Sinan Ateş suikastini azmettirmekle itham ediliyor. Halen cezaevinde. Yıldırım ve Şanlı da Ateş’i öldürmekle suçlanıyor. İki ülkücünün yurt dışına çıkış yasağı var. Artık rahatlıkla söyleyebiliriz ki… Mersin ve Pozantı’da atılan yumrukların izleri sürülseydi, aynı ellere ait olduğu ve ortak bir merkezden talimatlandırıldığı aydınlanacaktı. Belki Sinan Ateş yaşıyor olacaktı. Geçen hafta Kayseri Kocasinan’da, ‘Zennube’ adlı bir eğlence mekanının açılışında silahlar konuştu. İddiaya göre kavga, hesap tartışmasından çıktı. Bir diğer iddiaya göre iki grup arasında husumet vardı. İşletme Müdürü Ahmet Ersoy hayatını kaybederken, mekanın sahibi İsmail Mete ise yaralandı. Dört şüpheli tutuklandı. Abdurrahman T. adli kontrolle serbest bırakıldı. Bu kişinin olaydan sonra saldırganları bağ evine götürdüğü ve silahların gömülmesine yardımcı olduğu ileri sürülüyor. Avukat Abdurrahman T., Ülkü Ocakları Genel Başkanı Ahmet Yiğit Yıldırım’ın danışmanı. Aynı zamanda Sinan Ateş Davası’nda, tetikçi Eray Özyağci’nin MHP’ye tahsisli araçla Ankara’dan İstanbul’a kaçırılmasında rol almakla suçlanan eski Ülkü Ocakları Genel Başkan Yardımcısı Emre Yüksel’in avukatı. Yüksel’in, tutuklandığı 25 Eylül 2022 günü savcılık ifadesinde ve mahkeme sorgusunda avukat olarak Abdurrahman T. yanında bulundu. Abdurrahman T., soruşturma aşamasında savcılığa çok sayıda tahliye dilekçesi gönderdi. Ancak dilekçeleri karşılıksız kaldı. Tutuklananlardan Necip T. ise Mersin Toroslar Ülkü Ocağı’nın üyesi olarak biliniyor. Acaba Ülkü Ocakları Genel Başkanı’nın danışmanı bu eğlence mekanının açılışına neden katıldı? Birlikte olduğu grubun silah çekeceğini biliyor muydu? Dört arkadaşı tutuklanan Abdurrahman T., siyasi bağlantıları sayesinde adli kontrolle bırakılmış olabilir mi?",https://halktv.com.tr/makale/ulku-ocaklari-genel-baskaninin-danismani-kanli-eglence-baskininda-873720
İsmail Saymaz,"TUSAŞ, ‘Önlemleri artırın’ diye uyarılmış",26 Ekim 2024 Cumartesi 09:57,"PKK, dün TUSAŞ’taki terör eylemini üstlendi. Örgüt saldırıyı sahiplendiği açıklamasında sivilleri hedef almadığını ileri sürerek, şöyle dedi: “Hareketimiz ve ona bağlı güçler asla sivilleri hedeflemez.” Taksici Murat Aslan’ı öldürüp cesedini bagaja koyan, eşinin gönderdiği çiçeği almak için kapıya gelmiş Zahide Güçlü Ekici’nin canına kıyan onlar değilmiş gibi, canilik ve ahlaksızlıkta sınır tanımıyorlar. Sanırsın, Kızılay’da otobüs durağında bekleyenlere, Merasim Sokak’ta servisine binenlere, Dolmabahçe’de maçtan çıkanlara PKK değil, Japon Kızıl Ordusu saldırdı. Şu bir gerçek: İstihbarat ve güvenlik zaafiyeti olmasaydı PKK, bu saldırıyı gerçekleştiremezdi. Edindiğim bilgiye göre Emniyet, 2 Ekim’de TUSAŞ’ı ve şirketin bağlı olduğu Savunma Sanayi Başkanlığı’nı “Önlemleri arttırın” diye uyardı. MİT’in de uyarıda bulunduğu ileri sürülüyor. Savunma Sanayi Başkanlığı ve TUSAŞ’ın bütçe veya başkaca sebeplerle önlemleri arttırmadığı iddia ediliyor. Teröristlerin G-1 diye bilinen ana girişin kapısından 650 metre geride bulunan, jandarma kontrolündeki bariyeri engele takılmaksızın geçmiş olması da izaha muhtaç… Jandarmaların araçları kontrol etmeden güvenlik noktasından geçirdiği görülüyor. Emniyet, “Önlemleri arttırın” diye TUSAŞ’ı uyarırken, İçişleri Bakanlığı’na bağlı Jandarma Genel Komutanlığı’nın dış kapıdaki görevli sayısını arttırmamış olması dikkat çekiyor. Bir kaynağım şu bilgileri verdi: “Önce jandarma noktasından geçiyorsunuz. Bariyerin sıklıkla açık olduğu kapı bu. Ardından saldırının olduğu kapıya ulaşıyorsunuz. Asıl aramanın jandarma noktasında yapılması gerek ama bugüne kadar yapıldığını hiç görmedim. Bariyer hep açık ve jandarma kontrolü hiç olmuyor. Araçlar bu kapıdan girdikten sonra park alanına veya lojmana gidebiliyor. Saldırının olduğu kapı, çalışanların kart okutarak şirkete girdiği kapı ve burada özel güvenlik duruyor. Kimse üzerinde yeterince durmuyor ama güvenlik açığı çok fazla.” TUSAŞ ve Aselsan’ın Anadolu’daki fabrikaları ve üslerinde de güvenlik zaafiyeti olabileceği ifade ediliyor. Öte yandan, güvenlik politikalarından sorumlu bir cumhurbaşkanı yardımcılığının ihdas edileceği vurgulanıyor. MHP lideri Bahçeli’nin, PKK’ya silah bıraktırması karşılığında Öcalan’a ‘Umut Hakkı’ vaadinde bulunup meclis kapısını açmasının yankıları sürüyor. Ancak Cumhurbaşkanı Erdoğan, beş gündür bu çağrı hakkında tek bir laf etmiyor. ‘Bricks Zirvesi’ne katılmak üzere Rusya’nın Kazan şehrine giden Erdoğan, uçuştan önce Bahçeli ile ilgili soruya muhatap olmamak için açıklama yapmadı. Gidişte gazetecilere ayrı uçak tahsis edildi. Dönüşte uçak kalkmadan önce gazeteciler “Yalnızca dış politika sorusu alınacak” diye tembihlenerek, Bahçeli’ye dair soru sormaları engellendi. Yalnızca TUSAŞ saldırısına ilişkin soru yöneltildi. Erdoğan'ın verdiği yanıtta terörle mücadele vurgusu yapması dikkat çekiyor. Cumhurbaşkanı’nın suskunluğunu gelecek çarşamba grup toplantısında bozabileceği söyleniyor. Öte yandan, görüştüğüm üst düzey bir AK Partili, Bahçeli’nin İmralı’ya davetinden Erdoğan’ın önceden haberinin olmayabileceğini kaydediyor. AK Parti yetkili “Şüphelerim var” diyerek, şunları söylüyor: “Bahçeli’nin bu derece çıkış yapacağını cumhurbaşkanımızın bildiğini düşünmüyorum. Belli ki bir süreç var. Cumhurbaşkanımız da Bahçeli de biliyor. Hatta Bahçeli ile DEM’liler tokalaşınca biz ‘Süreç tamamlandı’ diye düşündük. Bahçeli, İmralı’ya çağrı yapınca ‘Ne oluyor’ dedik. Çok hazırlıklı değiliz, kolay değil. Cumhurbaşkanımız herhangi bir renk vermiyor.” AK Parti’de kafalar öyle karışmış ki, iddiaya göre, Bahçeli’nin açıklamalarına ilişkin nasıl bir tutum benimsendiğini soran iktidar yanlısı gazetecilere “Bizler de bilemiyoruz” diye karşılık veriliyor. Yargıdaki çürümeye her geçen gün yeni örnekler ekleniyor. Hakimler Savcılar Kurulu’nun geçen günlerde bir savcıyı açığa almasının arkasında böyle bir kirlenme yatıyor. Adı geçen kişi, eski Kozan Savcısı S.A. İddia o ki Savcı S.A. ile eski Kozan Adliyesi Adalet Komisyonu Başkanı Hakim Ş.K., ilçede G. adlı tefeciyle samimiyeti ilerletti. bu iki yargıcın adını kullanarak, iş takibi yapan tefeci, ofisine çağırdığı S.A.’nın ses ve görüntülerini gizlice kaydetti. Adının kullanıldığını öğrenen Savcı S.A., tefeciye şiddet uyguladı. Savcı S.A., haziran ayındaki kararnamede Kozan’dan Adana’ya atandı ancak görev yerine gitmedi. HSK’nın, soruşturma açtığı Savcı S.A. açığa alınırken, Hakim Ş.K. ise Şanlıurfa’ya hakim olarak gönderildi.",https://halktv.com.tr/makale/tusas-onlemleri-artirin-diye-uyarilmis-882594
İsmail Saymaz,"12 can gitti, bir kamu görevlisine bile soruşturma izni çıkmadı",26 Kasım 2024 Salı 05:50,"Elimde bir kitap var. Adı: Hatice-Mithat Can / Aynı Denizde Buluşan Irmaklar. Adından anlaşılacağı üzere Hatice ve Mithat Can çiftinin yaşam öyküsünü anlatıyor. Çift demek eksik olur aslında… Onlar 1968’lerden beri yoldaştılar. Mithat öğretmen, Hatice avukat olarak sosyalizm kavgasının içindeydi. 12 Eylül’de, çocukları varken üstelik, tutuklandılar. Darbeden sonra sol kabuğuna çekilmişken… Hatay’da İnsan Hakları Derneği’nin kurucuları arasındaydılar. Grevlerde, direnişlerde, kortejlerde ve mahkemelerdeydiler hep. Bütün ömürlerini emek, özgürlük ve demokrasi mücadelesine adadılar. Yan yana ve el ele yaşadılar. Öyle de öldüler. 6 Şubat sabahı Hatay’da yıkılan binalardan biri de Asi nehrinin kıyısındaki, Can Ailesi’nin oturduğu Rana Apartmanı’ydı. Hatice ve Mithat Can, depreme yatakta yakalandı. Cesetleri günler sonra enkazdan çıkarıldı. Şimdi Samandağ’da bir mezarda yatıyorlar. Mahir Mansuroğlu ve Nuri Günay’ın yazdığı kitapta benim de yazım var. “Bütün ezilenlerin Hatice ablası” başlıklı yazımı şu cümlelerle bitiriyorum: “Hatice abla yaşasaydı… Yaklaşık 22 bin yurttaşın hayatını kaybettiği ve 14 bin binanın yıkıldığı Hatay, bu kadar sahipsiz kalmaz ve yüzüstü bırakılmazdı. Enkaz altında can verenlerin, kaybolanların, kefensiz gömülenlerin, mezarı belli olmayanların hesabını soranlar olurdu. Bir kamu görevlisine bile dava açılamadıysa… Adalet enkaz altında kaldıysa… Hatice ablanın yokluğundan ötürü.” Hatice ablanın hakkını teslim ederken, avukat oğlu Eren Can’a haksızlık ettiğimi düşünüyorum. Eren Can, anne ve babasını kaybettiği 6 Şubat’ı yalnızca bir maktul yakınının hassasiyetiyle ele almıyor. Annesinin onunla gurur duyacağı şekilde, avukat olarak da deprem suçları ve suçlularıyla hesaplaşıyor. İskenderun’da, 12 insana mezar olan MGC Towers Davası’nda ailelerin avukatlığını yapıyor. Yıkılacağı baştan belliydi İskenderun’da denize bakan ‘MCG Tower’ adlı lüks bina üç yıl önce açıldı. 17 katlı bina 6 Şubat depreminde asansör noktasından bölündü. İlk önce bir yarısı, ikinci depremde diğer yarısı yıkıldı. 12 yurttaş hayatını kaybetti. İnşaat halindeyken binanın depremde yıkılabileceği belliydi. Çünkü projenin hatalı olmasından kaynaklı döşemelerde eğilme oluşmuş ve sarkma meydana gelmişti. Eksiklikleri hasıraltı amacıyla için zemine ve birinci kata çelik kirişler eklendi. İkinci kattan sonra betonarme kirişler dikildi. Manzara bozulmasın ve maliyetler artmasın diye deniz tarafına kiriş konmadı. Bu da binanın yükünün dağılmasını engelledi. Beşinci kattan itibaren ise havalandırma boşlukları daraltılarak, dairelere ve banyoya katıldı. Denetim firması ihtar etti Hatay Yükseliş Yapı Denetim Limited Şirket, usulsüzlüğe daha fazla ortak olmak istemedi. Depremden iki ay önce yapı denetim hizmet sözleşmemizi feshettiğini bildirdi. Ne Çevre ve Şehircilik İl Müdürlüğü ne İskenderun Belediyesi ‘dur’ dedi. İnşaat 17. kata kadar çıkarken aileler binaya yerleşti. Oysa ki bu binanın iskanı yoktu. 6 Şubat’ta beklenen oldu. ‘İmar izni vermek ciddi hata’ 13 şüpheliye bilinçli taksirle birden çok kişinin ölümüne neden olmaktan dava açtı. Konya Teknik Üniversitesi’nin raporu dayanak alındı. Rapora göre kazıklar projeye uygun yapılmadı. Rapordan: “Binanın bulunduğu zemin koşulları ve bölgedeki deprem riski birlikte değerlendirildiğinde, bu yükseklikte binaya imar izni verilmesi ciddi bir hatadır.” Binanın 2007’deki deprem yönetmeliğine göre inşa edildiği ve deprem yer ivmesinin 0.4 gal olarak hesaplandığı ifade ediliyor. 6 Şubat’ta ölçülen değerin 0.7 gala çıktığı kaydediliyor. Oysa 0.7 gal değeri Antakya’ya ait. İskenderun’da 0.17 olarak hesaplanıyor. MGC Tower 0.4’lük pik değerin altındaki bir şiddete dayanamadı. İskenderun 3. Ağır Ceza Mahkemesi’nde görülen bu davada 12 şüpheli tutuksuz yargılanıyor. Biri ise firari. Tek kamu görevlisine izin verilmedi Bu arada, ‘yüksek kat yapılaşmasına imkan verildiğinden’ kimi kamu kusurlu oldukları iddiasıyla sadece İskenderun Belediyesi’nde inşaat mühendisi olarak görev yapan Yaşar Kaba hakkında soruşturma izni istendi. İskenderun Kaymakamlığı, 11 Kasım 2024’te izin vermedi. Kararda Konya Teknik Üniversitesi’nin bilirkişi raporuna atıfta bulunularak, şöyle denildi: “Bütün hesaplar yönetmeliğe uygun yapılmış olsa da depremde ortaya çıkan kuvvetlerden de, deprem için 2007 deprem yönetmeliği yetersiz kalmıştır. Binanın yıkılmasının ana sebeplerinden en önemlisi, kuvvetli yer hareketinin büyüklüğüdür. Diğer sebepler, zemin koşullarına bakmaksızın yüksek kat yapılaşmasına imkan vermesidir.” Kararda, “Binanın inşaatında her ne kadar mimari ve statik betonarme projelerinde mühendislik açısından az da olsa kusur bulunsa da 2007 yönetmeliği şartlarına uygun olarak projelendirildiği anlaşıldığından” Kaba hakkında soruşturma izni verilmedi. Can, bölge adliye mahkemesine itiraz edeceklerini kaydederek, “Sürecin peşini bırakmayacağız, Kamu görevlileri gereken cezayı alana kadar mücadelemizden vazgeçmeyeceğiz” diyor. Cihanbeyli Meteoroloji Müdürlüğü, göktaşı çarpmıştan beter… Çevre, Şehircilik ve İklim Değişikliği Bakanı Murat Kurum, bu göreve ikinci kez geldiyse, depremin yıktığı şehirleri ayağa kaldıracağı vaadiyle geldi. Ancak kendi şehri Konya’da, bakanlığına bağlı olan Cihanbeyli Meteoroloji Müdürlüğü’nün binası yedi yıldır kendisini depremden kurtaracak bir el bekliyor. Cihanbeyli Meteoroloji Müdürlüğü, 1968 yılında hizmet binası ve lojman olarak inşa edildi. Müdürlük 2017’de Konya Çevre, Şehircilik ve İklim Değişikliği İl Müdürlüğü’ne yazarak, “Binada çatlaklar ve dökülmeler olduğunu, yapının ekonomik ömrünü tamamladığını, yıkılma veya ağır hasar görme ihtimalinin bulunduğunu” belirterek, riskli olup olmadığının belirlenmesini istedi. Bir teknik heyet 11 Nisan 2017’de binayı inceleyip şu tespitleri yaptı: -Taşıyıcı duvarlarında çatlak ve rutubet var. -İç ve dış sıvalar deforme. -Bina kaplamaları, tretuarlar, rögar kapakları, çatıyı oluşturan yapı elemanları ve bacalar deforme. -Yağmur olukları işlevini yitirmiş. Binanın kullanıma uygun olup olmadığının tespiti için gerekli incelemenin yapılıp yapılmayacağına müdürlüğün karar vermesi istendi. Tehlike arz eden hususlar giderilinceye kadar tedbir alınması gerektiği vurgulandı. Ancak burası Türkiye! Neresi için tedbir alınmış ki, Cihanbeyli Meteoroloji Müdürlüğü binası için alınsın… Kullanıma uygun değil Yedi yıl geçti. Kaymakamlık, binayı 2024 yılı onarım ve tadilat programına aldı. Binada 29 Şubat 2024’te gözlem yapıldı. Şu bulgular saptandı: -Müdür odası ile hizmet binası arasında ayrılma var. -Rasat kulesi duvarlarında çatlak ve rutubet sonucu bozulma, tahliye betonları ve donatılarda deformasyon. -Lojmanın taşıyıcı duvarları ve çatı tabliyesinde rutubetlenme, kesit boyunca devam eden çatlaklar ve bozulmalar. Raporda, 2017’den beri taşıyıcı sistem bazında yapısal yönden herhangi bir iyileştirme yapılmadığı ifade edildi. “Deprem etkileri altında binaların mevcut halleri göz önüne alındığında kullanımlarına devam edilmesi uygun değildir” denildi. Deprem dayanımlarının belirlenmesi ve güçlendirme projelerinin hazırlanması için 195.880 TL ödenek gerekiyor. Cihanbeyli Kaymakamlığı, raporunu 13 Mart 2024’te Meteoroloji 8. Bölge Müdürlüğü’ne gönderdi. Sekiz aydır haber alınamıyor. Bir yetkili şöyle diyor: “Bina yedi yıldır depreme dayanıksız olduğu halde kullanılıyor. Çalışanlar korku ve endişe içinde mesai yapıyor. Kurum, ‘Deprem bölgelerinde konut yapıyorum’ reklamı yaparken, kendisine bağlı meteoroloji binası usulsüz şekilde çalışmaya devam ettiriliyor.”",https://halktv.com.tr/makale/12-can-gitti-bir-kamu-gorevlisine-bile-sorusturma-izni-cikmadi-891458
İsmail Saymaz,Katil kocanın yalanını 12 yaşındaki kızı çökertti,24 Eylül 2024 Salı 10:51,"Antalya Konyaaltı’nda, 12 yaşındaki kız çocuğu İ.T., sabaha karşı saat 04.38’de çığlık sesine uyandı. Dışarıya kulak kesildi. Fakat ne bağrışma ne ayak sesi duydu. Kabus gördüğünü düşünerek uyudu. Sabah 08.40 sularında uyandı. Annesi Fadim T.’yi aradı. Fadim T., telefonunu açmayınca yatak odasına yöneldi. Annesini yerde kanlar içerisinde yatarken buldu. Sabaha karşı kurşun yağmuruna tutulan 56 yaşındaki kadın hayatını kaybetmişti. İ.T.’nin ifadesine göre anne ve babası 17 yıldır evliydi. Fatim T., geçen yıl eşinin telefonunda “Namazdayım canım, arayacağım” diye bir mesaj görünce aldatıldığını anladı. Ayrılma kararı alıp boşanma davası açtı. Savaş T., eşini vazgeçirse de aralarında tartışma asla bitmedi. Savaş T., eşini “Önce seni, sonra kendimi öldüreceğim” diyerek tehdit etti. Bir gün geldi, dövdü de… Fadim T., şikayetçi oldu. Antalya 1. Aile Mahkemesi, 6 Ağustos 2024’te Savaş T.’ye bir ay süreyle evden uzaklaştırma kararı verdi. Fadim T., 6 Eylül’de Antalya 6. Aile Mahkemesi’ne başvurdu. Uzaklaştırma cezası üç ay süreyle uzatıldı. Fadim T., evin kilidini değiştirdi. Dışarıda kalmamak için yedek anahtarı güvenlikte panoya astı. Tek hatası buydu! Saat 04.18’de barışmak için gelmiş! Savaş T., 12 Eylül sabahı suç ortağı Fikret İ. ile birlikte, eşi ve kızının yaşadığı Hurma Mahallesi 252 Sokak Atapark Evleri Hasan Otuzaltı C Blok’taki eve geldi. Görüntü tutanağına göre saat 04.18’de yola park edip arabadan indiler. Saat 04.22’de C Blok’a girdiler. Savaş T., eve girip eşini kurşun yağmuruna tuttu. Fadim T.’nin vücudunda 17 kurşun yarası tespit edildi. Sol elinin avucuna ise sigara bastırılmıştı. Savaş T. ve Fikret İ., içeri girdikten üç dakika sonra C Blok’tan çıkıp araca doğru koştular. Boğaçayı Caddesi üzerinden Çakırlar yönünde doğru hızla ilerlediler. Fikret İ., arkadaşını Korkuteli’nin Bayatbadem köyüne bırakıp pazarda satmak üzere kavun alarak, Antalya’ya döndü! Ölen eşini suçladı Savaş T., aynı gün yakalandı. İfadesinde, öldürdüğü eşini suçladı. Eşinin saldırıp hakaret ettiğini, kalbine bıçak dayayarak, ucunu batırdığını ileri sürdü. Boşanma davası açıp kendisini aldattığını iddia eden Savaş T., “Sürekli namaz kılıp tespih çektim” dedi. Barışmak amacıyla saat 04.18’de eve gittiğini iddia eden Savaş T., “Bu saatte gitmemin nedeni, eşimle barışarak, sabah namazını yanında evde kılmak istememdi” dedi. Ancak eve girdiği andan itibaren eşinin hakaret ettiğini, “Senin erkeklik onurun yok mu? Daha kaç defa sen aldatacağım” diyerek, yüzüne tükürdüğünü ileri sürdü. Yatak odasındaki silahı alarak, eşine ateş açtığını söyledi. “Kaç el ateş ettiğimi bilmiyorum” dedi. Annesi ‘Öldürülürsem baban yapmıştır’ dedi Savaş T.’nin iftirasını, kızı İ.T. boşa çıkardı. Annesinin aldatıldığını ve şiddete uğradığını anlatan İ.T., şöyle dedi: “Annem ayrılma kararı aldı. Babam ikna ederek vazgeçirdi ve eve geri döndü. Küfretmeye başlayınca annem yine boşanma kararı aldı. Babam sürekli ‘Önce seni öldüreceğim, sonra kendimi’ diye tehdit ediyordu. Bir seferinde babamın anneme şiddet uyguladığını gördüm. Babam sürekli ölümle tehdit edince annem uzaklaştırma kararı aldı, kapının kilinin değiştirdi. Annem her seferinde ‘Başıma iş gelirse, öldürülürsem bil ki baban yapmıştır. Ondan şikayetçi olmazsan hakkımı helal etmem’ diyordu. Babam bir hafta önce eve biri gelince beni arayarak, ‘Evde kim var?’ diye soruyordu. Annem bu yüzden takip edildiğini düşünüyordu.” Suç ortağı neden serbest? Savaş T., cezaevine gönderildi. Suç ortağı Fikret İ. ise serbest bırakıldı. Çünkü Savaş T., ifadesinde, Fikret İ.’ye “Eşimle barışmak istiyorum, beni eve götürür müsün” dediğini iddia etti. Apartmana girerken “Eşimle barışırsam apartman boşluğundan seslenirim, sen gidersin. Barışamazsam birlikte döneriz” dediğini ileri sürdü. Çıkarken de “Eşimi öldürdüm” demediğini söyledi. Konyaaltı Belediye Başkan Yardımcısı Avukat Müge Gezginci Ünsal, Fikret İ.’nin de tutuklanması gerektiğini kaydediyor. Suç kaydının uzunluğu boyunu geçen Yunus Emre Geçti, polis Şeyda Yılmaz’ı şehit etti. Meslektaşları çöp poşeti giydirdikleri bu alçağı Hayvan Büro Amirliği’nin aracıyla adliyeye götürdüler. Görüntü “Oh” dedirtti, biliyorum. “Az bile yaptılar” diyenler çoğunluktaydı. Haklı öfkemiz yatıştığında şu iki soruya odaklanmamız gerek: -Polisimiz şehit düşmesinde zaafiyet mi var? -19 yaşındaki genç nasıl suç makinesine dönüşür? Karakoldan kaçtı İlk sorunun yanıtını vereyim. Geçti, 23 Eylül günü motosiklet hırsızlığı suçundan gözaltına alınıyor. Annesi, oğluna yemek getiriyor. Geçti, annesiyle görüşürken amiriliğin duvarından atlayıp firar ediyor. Geçti ile polis arasında kovalamaca yaşanıyor. Polisler Geçti’yi yakalıyor. Geçti, polis K.H.S.’nin silahını alıp ateş ediyor. Kurşunlardan biri Şeyda Yılmaz’ın başına geliyor. Geçti’nin karakoldan kaçması ve silahını alıp polisimizi şehit etmesi, zaafiyete veya eğitimsizliğe işaret ediyor. Barış Boyun iddianamesi Katile gelirsek… Uyuşturucudan çocuğa cinsel saldırıya varıncaya kadar 26 suç kaydı var. Suç kariyeri ve silahlarla çektirdiği fotoğraflar insanları şok etti. Oysa hiç de şaşırtıcı değil. Sinan Ateş’i öldüren tetikçi Eray Özyağci, Geçti’den farklı mı sanıyorsunuz? Ya da geçen hafta Alaattin Çakıcı’ya yakın diye bilinen Kemal Çağlar Temel’i iş yerinin önünde öldüren saldırgan, tanışmasalar da Geçti ile aynı suç dünyasının vatandaşları… İstanbul Cumhuriyet Başsavcılığı’nın hazırladığı Barış Boyun iddianamesinde, Yunus Emre Geçti gibi 15-20 yaşındaki gençlerin yeni nesil suç örgütlerinin potansiyel tabanı olduğu ve ‘Kamikaze Dronu’ diye adlandırıldığı belirtiliyor. İddianamede şöyle deniyor: -Gençler bilgisayar oyunlarıyla yetişiyor. -Sokak suç şebekelerini anlatan internet tabanlı dizilerden çok etkileniyorlar. Dizilerden rol model seçiyorlar. -Örgüt liderlerinin sosyal medya üzerinden paylaştıkları video ve fotoğraflardan meydan okuma ve intikam yeminleri yapıyorlar. -Yeni nesil suç örgütü denilebilecek bu grupların söylemlerindeki jargon ve tabii oldukları racon denilen kriminal ilkeler de internet tabanlı diziler ve sosyal medya paylaşımlarının etkisini taşıyor. -Dizilerdeki ana karakterle özdeşleştirilen suç örgütü liderlerleri 15-20'li yaşlardaki gençlere nüfus edebiliyor. -15-20’li yaşlardaki gençler ülke içerisinde ‘Kamikaze Dronu’ gibi kullanılıyor. Ayrım gözetmeden silahlı eylem gerçekleştiriyorlar. Örgütler bu üyeleri aracılığıyla korkutucu gücünün müthiş arttırıyor. -Bilinen yeraltı gruplarına taşeronluk ve tetikçilikle büyüyen gruplar büyüklere kafa tutacak ve çatışmaya girebilecek duruma ulaşıyor. -Instagram ve TikTok üzerinde sürekli canlı yayınlar açılarak örgüte sempati ve eleman kazandırma yoluna gidiliyor. Geçmişte sol örgütlerin müzik grupları vardı. Bu gruplar örgüt militanlarını motive eden ve eylemlerini öven şarkılar bestelerdi. Şimdi ise yeraltı örgütleri kendi müzik gruplarını çıkarıyor. Muhammed Nedim Doğan (Muti), Doğan Tarda (Hejan), Şahan Terzioğlu (CAC) ve Samet Işık (Big) adlı rap sanatçıları Barış Boyun ve örgütün silahlı kanadı olan Daltonlar için şarkılar besteliyor. Kliplerde kalaşnikoflar ve tabancalar kullanılıyor. “Bir gece ansızın gelir sıkar çocukları” sözü söylenirken, Barış Boyun’un görüntüsü duvara yansıtılıyor. Şarkının sonunda “Bakış isteyen boyun eğecek, boyun eğmeyen hesap verecek” sloganı kullanılıyor. CAC’ın şarkısı, mesajını net veriyor: Daltonlar şehirde! ‘Aynen’ adlı şarkı ise ‘Kamikaze Dron’ların ruh halini ortaya koyuyor: Şarkı sözleri şöyle: “Gördüm bi' çok beyefendi, mahallemde neyler? Öldürttüler bi' ton adam parasıyla, aynen Kravat silahtan tehlikeli bugün, aynen…” Yunus Emre Geçti tek bir suçlu olsaydı, mücadele etmesi çok kolaydı. İşimiz oldukça zor! Çünkü… Geçti’nin kuşağı, yeni nesil suç örgütlerinin tabanını ve insan kaynakları havuzunu oluşturuyor. Sinan Ateş duruşmalarına bir hafta kaldı. Yeni bilirkişi raporunda Ateş’in Eray Özyağci’nin silahından çıkan kurşunlarla öldüğü kesinlik kazandı. Ateş’e başka herhangi bir silahtan çıkan kurşun isabet etmedi. Bu, raporla sabit. MHP ve Ülkü Ocakları ile bağlantılı sosyal medya hesaplarında, kamera görüntülerine rağmen aylardır sürdürülen “Özyağci, Ateş’i yaraladı. Ölümcül kurşun Ateş’in halasının oğlu, bacanağı ve arkadaşı Selman Bozkurt’un silahından çıktı” iddiası çürütülmüş oldu. Bu arada, dosyada baştan beri yer alan bir bulgu bugün ilk kez gün yüzüne çıkıyor. İddianameye göre tetikçi Özyağci, suikasti gerçekleştirdikten sonra Ülkü Ocakları Genel Merkez yöneticisi Tolgahan Demirbaş tarafından Gölbaşı’na kaçırıldı. Sonra eski Ülkü Ocakları Genel Başkan Yardımcısı Emre Yüksel’in kullandığı 06 AT 2500 plakalı MHP’ye tahsis edilen araç, Demirbaş’ı ve iddialara göre Özyağci’yi alarak, İstanbul’a gitti. İstanbul’da tuhaf bir rota çizdiler. İlk olarak Avrupa Yakası’na seyrettiler. Saat 02.13’ten 02.20’ye kadar Levent’te gezdiler. Demirbaş ve Yüksel’in gezdiği noktada saat 02.20’de bir araç dikkat çekiyor. Plakası, 06 AT 2560. Bu plaka MHP Genel Başkan Baş Danışmanı Eyyüp Yıldız’a ait. Yakın çevresi, Yıldız’ın orgainasyon işleri gerçekleştirdiğini, dolayısıyla sık sık İstabul’a geldiklerini iddia etti. Aracı İstanbul’da çoğunlukla Yıldız’ın kullandığını aktaran yakın çevresi, Demirbaş ve Yüksel ile aynı anda aynı mevkide bulunmasının tesadüf olduğunu ileri sürdü. Demirbaş ve Yüksel, kısa süren bu geziden sonra araca binip Anadolu Yakası’na geçtiler ve bir otelde kaldılar. Ertesi gün Ankara’ya döndüler. Levent ve Beşiktaş’ta ,başka bir görüşme yapmadıklarına göre acaba o gün Eyüp Yıldız’la tesadüfen mi karşılaştılar? Yoksa bir yol haritası mı belirlediler? Bu ciddi bir soru işaretidir.",https://halktv.com.tr/makale/kamikaze-dronlari-873201
İsmail Saymaz,Beylikdüzü’nde IŞİD’in çocuk medreseleri,08 Ekim 2024 Salı 05:00,"Santa Maria İtalyan Kilisesi’nde, Tuncer Cihan adlı vatandaşın öldürüldüğü saldırıya ilişkin iddianame, IŞİD’in İstanbul örgütlenmesini ve mahalle mahalle kurduğu ‘network’ü ortaya koyuyor. Tacik asıllı Amırjon Kholiqov ve David Tanduev tarafından 28 Ocak’ta gerçekleştirilen saldırıdan sonra polis, şüphelileri yakalamak için 28 adrese baskın yaptı. Bu adreslerden 26’sı Beylikdüzü’nün Kavaklı ve Gürpınar ile Başakşehir’in Güvercintepe ve Kayabaşı mahallelerinde yer alıyor. IŞİD’in bu mahallelerdeki Tacik ve Özbeklerin içerisine yerleştiği, kaçak medreseler ve mescitler açtığı anlaşılıyor. 42 sanıklı iddianameye göre… Gürpınar Mahallesi Vatan Caddesi’ndeki bir evde üç yetişkinle birlikte “Kimlikleri olmayan, Türkçe konuşamayan, kimlik bilgileri tespit edilemeyen 16 çocuk” yakalandı. Gürpınar Mahallesi Pilot Sokak’ta da Abdullah Mengıbay adlı erkek ile Jinan Alahmadı adlı kadın gözaltına alındı. Bu adreste 20 çocuk bulundu. İddianameden: “Bahse konu adresin illegal mescit/medrese olarak kullanılıyor olabileceğinin değerlendirildiği, Çocuk Büro Amirliği’ne teslim edilen çocukları almak amacıyla gelenlerin, herhangi bir aile bağı olduğunu ispatlayamayan DEAŞ terör örgütüne müzahir olduğu ve örgütsel saiklerle hareket ediyor olabileceği” belirlendi. Bu kadınlar Geri Gönderme Merkezi’ne gönderildi. Santa Maria Kilisesi’ne saldıran iki Tacik, geldikleri EL738FX plakalı araçla kaçtılar. Aracı bilinmeyen bir yere bıraktılar. ‘Kasap Abdullah’ kod adlı Özbek asıllı Abdülaziz Abdullaev’in kullandığı araçla Başakşehir’e bağlı Altınşehir Mahallesi Kübra Sokak’taki evlerine bırakıldı. Günübirlik kiralanan bu evin anahtarı Abdullaev’in üzerindeydi. Saldırganlar evde yakalandı. Tutuklanan Abdullaev, Özbekistan’ın Interpolü tarafından terör örgütüne üye olabileceği iddiasıyla aranıyordu. İlginç bir profili var. Özbekistan’da 1993’te doğdu. 2016’da Türkiye’ye geldi. İkamet izni olmadığı için Özbekistan’a gönderildi. Kırgısiztan’a geçti ve ‘Elman Nurlan Uugli’ adına sahte kimlik çıkartarak, Türkiye’ye tekrar geldi. 2018’de komşunun ihbarı ile IŞİD üyeliğinden gözaltına alındı ve Geri Gönderme Merkezi’ne gönderildi. Türkiye’de bırakılmayı başardı. Ardından kasaplığa başladı. Oturum izni olmadığından dükkanı IŞİD ile bağlantılı İbrahim Sünmez adlı Türk vatandaşı üzerine yaptı. Abdullaev, kasap dükkanında çalışacak işçi için Telagram’da ilan verdiğini, Kholiqov ve Tanduev’in işe başladığını ileri sürüyor. “Daha sonra bu iki şahsın birbirini tanıdığını anladığını ve birlikte ikamet ettiklerini” söylüyor. Öte yandan, aralarında Tanduev ve Kholiqov’un da bulunduğu yedi kişi 4 Ocak 2024’te araçlarla İstanbul’dan Kayseri’ye gitti. Kayseri’de Amenullah Hacı adlı Uygur’un evinde kaldılar. 7 ve 8 Ocak’ta döndüler. Abdullaev, Kayseri ziyaretinin define arama amaçlı olduğunu ve zaten elleri boş döndüklerini ileri sürüyor. Başakşehir’in Kayabaşı Mahallesi’ndeki baskınlarda Edelkhan Inazhaev adlı bir Çeçen ve eşi yakalanarak, cezaevine gönderildi. İlk kez olmuyor. Inazhaev, 28 Haziran 2016’da Atatürk Havalimanı’nda toplam 48 kişinin öldürü IŞİD eylemiyle bağlantılı olduğu suçlamasıyla tutuklanmıştı. Inazhaev’in yasadışı yıllardan Suriye'ye geçme arayışında olan IŞİD’çi Çeçen asıllı İlyas kod adlı kişi olabileceği belirtiliyor. Eşi Zharaıdat Esmuzieva’nın gönüllü canlı bomba adayı ‘Abu Kasas AL Taciki’ kod adlı Behruz Bobokalonov’un eski eşi olduğu tespit edildi. İfadesine göre… İnazhav, 1997’de doğdu. 2015’te Türkiye’ye legal yollardan geldi. 2016’da Atatürk Havalimanı’na yapılan saldırısından ötürü tutuklandı ve iki yıl sonra tahliye oldu. 2019’da Başakşehir’e yerleşti. 2020’de Geri Gönderme Merkezi’nde bırakıldı. Oturma izni bitince yakalandı. 2023’te Geri Gönderme Merkezi'nden serbest bırakıldı. Tekstil ürünleri satarak geçimini sağladı. Yavuz Ağıarlioğlu, 28 Ekim’de partisinin kuruluşunu ilan etmeye hazırlanıyor. Parti için iki isim üzerinde duruluyor: ‘Umut’ ya da ‘Güven’ Partinin mottosu ‘akıl, ahlak ve adalet’ olacak. Kurumsal renkleri parliament mavisi ve beyaz tercih edilecek. Ağıralioğlu, 28 Ekim’de Ankara Ticaret Odası Congressium’da kurucular kurulunu ve il başkanlarını tanıtacak. Açıklamadan: “Kurulmuş onlarca partiye katılacak yeni bir parti değil, 85 milyonun ‘Benim partim’ diyebileceği, itirazlarına ve ümitlerine nefes olabilecek bir partiyi kuruyoruz. ‘Liyakatli şöhretsizler’ diye tanımladığınız kendi alanlarında, mesleklerinede, sanatlarında başarıya ulaşmış ve uzmanlaşmış ancak bugüne kadar siyasete girmemiş ya da siyaset alanında kirlenmemiş isimleri millerin yarınlarına umut olsun diye biraraya getiriyoruz.”",https://halktv.com.tr/makale/beylikduzunde-isidin-cocuk-medreseleri-877155
İsmail Saymaz,Mehmet Ali Erbil’i de kandırmışlar!,12 Kasım 2024 Salı 05:55,"Dün sabah aralarında komedyen Mehmet Ali Erbil ile müzisyen Serdar Ortaç’ın da aralarında olduğu 16 kişi yasadışı bahise teşvik iddiasına ilişkin soruşturma kapsamında gözaltına alındı. 12’si tutuklanarak, cezaevine gönderildi. Dört kişi adlı kontrolle bırakıldı. Bu dört kişi arasında yer alan Erbil ve Ortaç’a ev hapsi tedbiri ve yurt dışına çıkış yasağı kondu. Malta’da çekim yapıldı Erbil ve Ortaç’ın gözaltına alınma nedeni, temmuzda Malta’da bir otelde, yasadışı bahis sitelerinin canlı yayınına katılmış olmaları. Malta, yasadışı bahisin cenneti olarak biliniyor. Canlı yayında Erbil ve Ortaç’a eşlik eden Ünal Orhan ve Cenk Pekkan’ın üzerinde ‘Ligobet’ ve ‘Romabet’ adlı bahis sitelerinin adlarının yazılı olduğu tişörtler var. Erbil ve Ortaç hem canlı yayında bahis oynuyor hem de sitenin reklamını yapıyor. Zorla tişört giydirmek istemişler İstanbul Cumhuriyet Başsavcılığı’nda Erbil’e bahis reklamının videoları soruldu. Erbil, ‘Barış’ adlı arkadaşının daveti üzerine Malta’da bir otele gittiklerini belirterek, “Orada çekim yapmaya çalıştılar” şeklinde konuştu. Üzerine tişört giydirilmeye çalışıldığını ileri süren Erbil, şöyle konuştu: “Tişörtün bahis reklamı içerdiğini sonra öğrendim. Buna karşı çıktım. Misafir olmamızdan dolayı davet edenlerle ters düştüm. Yayında ‘Kumar çok sakıncalıdır, hayatımda oynamadım’ şeklinde ifadelerim vardır. Yayın yarım saat kadar sürdü. Sonrasında durumu anlayarak, açıklama yaptık.” Erbil, yasadışı bahis reklamı için çekim yapan Ünal Orhan’ın kendisini kandırmak istediğini iddia ederek, şöyle dedi: “Ünal, ‘YouTube’da bir program var’ diyerek, yayın davetinde bulundu. Ancak durumu anlayarak, kabul etmedim. Üç aydır bana birlikte yayın teklifinde bulunmaktadır. Bu şahısla detaylı ve evveliyatlı bir tanışıklığımız yoktur. Ortak arkadaşımız Barış vasıtasıyla tanıştım. Bu olaydan sonra Barış da kayboldu. Bu şahıslardan ücret veya kazanç elde etmedim. Ancak Ünal, 20.000-25.000 Euro teklifinde bulundu, kabul etmedim.” Gırgır yapmış, tuzağa düşmüş Erbil’e videodaki şu diyalogları okundu: Ünal Orhan: Abi bir gol daha olur mu be bu maçta? Mehmet Ali Erbil: Bir gol daha olur ama bas bakiyim nereye bascan? Orhan: Ligobet’te abi güzel oranlar var zaten. Erbil: Bas o zaman, bir gol daha 6 olacak değil mi? Orhan: 20.000 basıyorum o zaman abi. Erbil: Bas gitsin lan Orhan: 64.000 lira veriyor. Erbil: Hadi be, benim emekli maaşım lan. Savcı, şu soruyu yöneltti: “Kamuoyuna mal olmuş, toplumun her kesimince bilinen birisi olarak bir dakikalık yasadışı bahis karşılığında emekli maaşınız tutarında para kazanıldığını belirterek, özellikle gençler, çocuklar arasında kolay para kazanma hırsını aşılayarak, yasa dışı bahis ve kumarı teşvik ettiğiniz tetkik edilmiş olup savunmanız nedir?” Erbil, tuzağa düşürüldüğünü ileri sürdü. Halbuki videoda hiç de kandırılmış görünmüyordu. Erbil, şöyle karşılık verdi: “Bu muhabbeti gırgır ortamında gerçekleştirmiştik. Ancak bizi tuzağa düşürmeye çalışmışlar. Ben şovmenim ve yaptığım iş gereği gırgır ortamında bu söylemlerde bulunmuşum.” Misafirmiş, ondan bozmamış Savcılık daha sonra Erbil’e şu diyalogları okudu: Mehmet Ali Erbil: Değiştir abi, hiçbir şey vermedi, canımı sıktı bu oyun Serdar Ortaç: İğrenç bir oyun. Ünal Orhan: Geçiyorum hemen. Cenk Pekkan: Chat bir oyun seçsin, onu oynayalım. Ortaç: Ya neden beni hiç umursamıyon? Orhan: İyi abi ben hemen açıyorum. Ortaç: Ünal, zara zara. Erbil: Şöyle bir jackpot (Kumarda edinilen büyük kazanç) dağıtsak millete ya. Orhan: Hangi zar biliyor musun? Ortaç: Ünal, bak dur orada, dur orada. Orhan: More dice mi abi (Slot oyunu) Ortaç: Evet he bas işte. Pekkan: Mehmet Ali abi sana göstermiştim, hatırlıyor musun? Erbil: Ama nasıl hakim değil mi? Pekkan: Ne, abi çok pis kumarbaz Ortaç: Ünal, 120’ye al beti. Orhan: Alalım. Ortaç: Mavi evet ordan bravo. Erbil: Aa maksimum he. Ortaç: Hiçbir şey değişmemiş hala komik. Aaa, biraz hızlandır abi, stopa bas, baba stop, dur şimdi, hala aynı bak, dur abi, içeri al. Abi oklar var, abi eve, bas bas. Pekkan: Çok mu hızlı olsun? Ortaç: Oh tamam. Erbil: Aaa. Ortaç: Ben ne dedim size? Pekkan: Abi gerçekten Serdar abi inanılmaz ya. Erbil: 7.000 TL verdi lan. Ortaç: Ben ne dedim? Savcılık Orhan ve Pekkan’ın ’Ligobet’ ve ‘Romabet’ adlı bahis sitelerinin isimlerinin yazılı olduğu tişörtleri giyip reklam yaptıklarını hatırlattı. Erbil, “Reklam olduğunu anlamadım” diyerek, şunları söyledi:“Bunun farkında olmadan videoda yer aldım. O tip sitelerde hayatım boyunca bahis ya da kumar oynamadım. Videodan sonra uyarılmam üzerine durumu anladım. Orada misafir olmam sebebiyle bozmadım. Anı olarak çekilen bir videoydu.” Mahcubiyetten katılmış Avukatlarının yaptığı savunmalar ise komiklikte Erbil’den geri kalmadı. Avukat Mehmet Mücahit Gençoğlu, Erbil’in birkaç aydır bahis sitelerinin hedefi haline geldiğini, izni olmaksızın görüntüsünün ve parmak işaretinin kullandığını iddia etti. Gençoğlu, şöyle dedi: “Yayında kazanılan paraların zor durumdaki hastalara gideceği şeklinde müvekkilimi kandırıyorlar. Müvekkilim kesinlikle kumarı tavsiye etmediğini ifade etmiştir. Latifeden ileri gitmeyen müvekkilimin suçla ilişiği yoktur.” Avukat Kübra Nur Aslan ise Erbil’in başka bir ülkede misafir olmaktan kaynaklı mahcubiyet nedeniyle bu videoya katıldığını ileri sürerek, şöyle dedi: “Müvekkilim misafir olarak başka bir ülkeye gitmiştir. Misafir olması sebebiyle oluşan bir mahcubiyet ve alttan alma söz konusudur. Yaşça küçük gençlerin taleplerini yerine getirmişse de anılan siteleri bilmediği, online oyun oynamadığı ve videoda ‘Kumar değil mi’ dediği kanaatindeyiz.” ‘Canlı yayın olmasa yaşatmazlardı’ Erbil, tutuklanması istemiyle İstanbul 5. Sulh Ceza Hakimliği’ne sevk edildi. Erbil, tehdit ve baskı gördüklerini ileri sürerek, şöyle konuştu: “Bilmediğim bir olayın içinde buldum kendimi. Haberim olmadan reklamımı yapıp videolarımı yayınlamışlardır. Yasadışı bahis hiç oynamadım. Adlarını dahi bilmiyorum. Ben canlı yayında ‘Kumar kötü bir şeydir’ gibi laflar etmiştim. Canlı yayında olmasaydık, beni yaşatmazlardı. Tehdit ettiler. Reklam tişörtlerini giyeyim diye baskı yaptılar. Sadece değişiklik olsun diye Ortaç ile restoran açılışına gitmiştik. Maddi manevi çıkarımız yoktur. Sosyal medya hesaplarımda ‘Kumar oynamayın’ diye altını çize çize söylemekteyim.” Erbil, hasta olduğunu, ilaç almadığında komaya girdiğini iddia etti. Yaşı ve sağlık sorunları nedeniyle ev hapsi tedbiri konarak, serbest bırakıldı. Naci Bostancı: Komisyonda PKK’yı ve şiddeti öven olmadı Dün Esenyurt Belediye Başkanı Ahmet Özer’in 2013'te TBMM’ye davet edilip ‘Toplumsal Barış Yollarının Araştırılması ve Çözüm Sürecinin Değerlendirilmesi Komisyonu’na görüşüne başvurulan 43 akil insandan biri olduğunu açıklamıştım. Yazım büyük ses getirdi. Komisyona başkanlık eden, dönemin AK Parti Amasya Milletvekili Naci Bostancı’yı arayarak, Özer’i hatırlayıp hatırlamadığını ve neden davet ettiklerini sordum. Ahmet Özer'i tanır mıydınız? Komisyonu oluşturduğumuzda sadece AK Parti ve BDP katıldı. Hem Türkiye’yi dolaştık hem de bu konuya ilişkin kimler ne söyler, fikirleri ve yaklaşımları nedir diye, çok farklı çevrelerden insanları dinleyelim dedik. Kimleri dinleyelim meselesine ilişkin partiler tekliflerde bulundu. O çerçevede liste teşekkül etti. Özer’i kim çağırdı, hatırlamıyorum ama BDP tarafından gelmiş olabilir. Ben tanımıyorum. Doğrusu, Çözüm Süreci’nde çağırdığımızı da hatırlamadım. Birçok insanı çağırmıştık. Ahmet Bey de onlardan biri. Ne söyledi, hatırlamıyorum. Aradan 11 sene geçmiş. 43 kişi çağırmışsınız. Bunlar arasında PKK’ya sempati besleyen, terör örgütünü öven oldu mu? PKK’yı öven olmadı. PKK’yı meşrulaştıran bir değerlendirmeye rastlamadım. Ya da şiddeti hoş gören… Öyle bir tavır hatırlamıyorum. En fazla Cumhuriyet tarihinde yaşanan birtakım olayların öyle bir geçmişi bulunduğunu, PKK’nın belki o bağlamda görülebileceğini söyleyenler olmuş olabilir. Onu da hatırlayamıyorum. Ali Kemal Özcan’ı nereden bulup dinlediniz? Birisi önermiştir muhakkak. O dönemin bağlamı içinde ‘Bakalım, ne söyleyecek’ diye çağırmışsızdır. Çağrılanların devlet tarafından olumlu ve uygun görüldüklerine dair yorum doğru olmaz. Özer’in tutuklanmasını nasıl yorumluyorsunuz? Dosyası ne, hangi gerekçelerle tutuklandı, bilmiyorum. Yorum yapmayı doğru bulmam. Çöpleri ayrıştırmak bölücülük müdür? Beş Kürt imamın İstanbul Büyükşehir Belediyesi Mezarlıklar Müdürlüğü’nde cenaze yıkayıcısı olarak işe alınması nasıl Ekrem İmamoğlu ile PKK’yı ilişkilendirmek için kullanıldıysa aynı kumpas bugün de Esenyurt’ta kuruluyor. İddia o ki… Esenyurt Belediye Başkanı Ahmet Özer’in makam odasındaki aramada, 31 Mart’tan sonra işe girenlerin listesi bulundu. Listede yer alan bir sosyolog ve dört işçinin PKK ile iltisaklı olduğu iddia ediliyor. Avukatlarının aktardığına göre Özer döneminde toplam 80 kişi işe alındı. Bunun 65’i temizlik işçisinden oluşuyor. İltisaklı diye suçlananların dördü temizlikte çalışıyor. Üstelik sabıkaları bulunmuyor. Adli sicilleri tertemiz. Acaba savcılık, çöpleri ayrıştırmayı da bölücülük mü sayıyor?",https://halktv.com.tr/makale/mehmet-ali-erbili-de-kandirmislar-887562
İsmail Saymaz,Azmettirenleri kim azmettirdi?,04 Ekim 2024 Cuma 05:00,"Sinan Ateş Davası, şaşırtıcı bir hızda bitti. Soruşturması 17 ay süren bu dava iddianamesi yazıldıktan beş, ilk duruşması görüldükten iki ay sonra karara bağlandı. Ankara 32. Ağır Ceza Mahkemesi’nin kararına göre Sinan Ateş suikastinin iki azmettiricisi var: Çete lideri Doğukan Çep ve Ülkü Ocakları yöneticisi Tolgahan Demirbaş. Tetikçi Eray Özyağci, kurye Vedat Balkaya ve gözcü Suat Kurt tasarlayarak öldürmekten mahkum oldu. Beş sanık ağırlaştırılmış müebbet hapse çarptırıldı. Ülkü Ocakları Genel Başkanı Ahmet Yiğit Yıldırım’ın Özel Kalem Müdürü Emre Yüksel, tetikçiye eskortluk eden özel harekat polisleri Aşkın Mert Gelenbey ve Murat Can Çolak ile Ankara-İstanbul yolculuğunda kullanılan aracın sahibi Mustafa Uzunlar ise cinayete yardımdan 15-18 yıl arasında ceza aldı. Kasten eksik yürütülmüş bir soruşturmaya ve suikast eylemiyle sınırlandırılmış bir yargılamaya göre üst sınırdan ceza verildiğini belirtmeliyim. Hem ceza miktarı hem de beş ayda hüküm verilmesi bu kararın arkasında siyasi iradenin olduğunu düşündürüyor. Ayşe Ateş’i Beştepe’de kabul eden Erdoğan, kamu vicdanını tatmin eden bir ceza verilerek, Sinan Ateş Davası’nın gündemden çıkarılmasını istemiş olabilir. Bu bakımdan mahkeme asıl azmettiricileri işaret ediyor, ne var ki hiçbirine dokunamıyor. Tanıyor, teşhis ediyor fakat isimlendiremiyor. Demirbaş’ı azmettiricilikten mahkum ederken, onu azmettirenlerin üzerine yürüyemiyor. Soracaksınız: “Azmettirciler belli değil mi?” Mahkemeye göre öyle, bana göre değil. Çünkü… Demirbaş ile Çep’in aynı suikasti azmettirmiş olmaları için bir karar ve eylem birliği yapmaları gerekir. Evet; Demirbaş, suikastten önce Ateş hakkında istihbarat topladı. Suikastten sonra tetikçiyi kaçırdı. Çep’in silahı, tetikçiyi, gözcüyü, kuryeyi ve parayı temin ettiği su götürmez bir gerçek. Ancak Demirbaş ile Çep, suikastten önce tanışmıyordu. İlk kez mahkemede karşılaştılar. Ne telefonla görüşmüşlükleri ne de mesajlaşmışlıkları var. Suikast anında Demirbaş, Ankara’da… Çep, İstanbul’daydı. İkisi suikasti azmettirmiş olamaz. Onlar yalnızca verilen talimatı yerine getirmiştir. Asıl azmettirici; Çep ve Demirbaş’ı tanıyıp talimatlandıran, iki failin üst aklı olan odaktır. Bu odağın siyasi olma ihtimali yüksektir. Diyeceksiniz ki: “Demirbaş, yetmez mi?” Yetmez. Demirbaş, bir suikasti azmettirebilecek iradeye sahip biri değil. Kriminal dünyayla bağı yok. Kurşun asker diyebileceğimiz inanmışlıkta bir ülkücü. Ülkü Ocakları Başkanı Ahmet Yiğit Yıldırım’a, numarasını ‘Sayın Genel Başkanımız’ diye kaydedecek ölçüde bağlı. Katılmayı düşündüğü bir düğün için bile Yıldırım’dan müsade istiyor. Mesela, 2 Temmuz 2021’de Yıldırım’a şöyle yazıyor: “Selamunaleyküm sayın genel başkanım, efendim, izniniz olursa, yarın öğleden sonra eski ilçe ocak başkanının düğününe katılmak için şehir dışına (Kocaeli Körfez) çıkmak isterim.” Üç haftalık izni bittiğinde Ülkü Ocağı’na gelir gelmez Yıldırım’a tekmil veriyor. Diyor ki: “Selamünaleyküm sayın genel başkanım, efendim, üç haftalık sürecin geçmesi üzerine pazartesi itibariyle ocağa gelmiş bulunmaktayım. Bu sebeple emir ve talimatlarınızı bekliyorum. Saygılarımla arz ederim efendim.” Demirbaş’ınki ölesiye bir sadakat. Bir başka mesajı: “Sayın genel başanım, siz beni yanınızdan uzaklaştırmadığınız sürece ben hiçbir mevki, makam, başka türlü dünyalık menfaatler için gitmem, ayrılmam, bilginiz olsun efendim. Saygılarımla arz ederim, efendim.” Arkadaşının düğününe katılmak veya ailesini yazlığa götürmek için Yıldırım’dan talimat bekleyen Demirbaş, azmettirmiş midir, azmettirilmiş midir? Bence ikincisi. Bizi asıl azmettiricilere ulaştıracak ipuçlarını Ankara Cumhuriyet Başsavcılığı’ndaki Sinan Ateş ek soruşturmasında bulmak mümkün. Dosyada kimlerin adı geçiyor? En başta, Ülkü Ocakları Genel Başkanı Ahmet Yiğit Yıldırım. Demirbaş’ın hem Sinan Ateş hem de saldırıya uğrayan Suat Başaran, Ercüment Devlet Yahnici, Mümin İnan ve Ömer Zengin hakkındaki istihbaratları gönderdiği isim, Yıldırım’dı. Yıldırım, yalnızca istihbarat toplatmıyor. Kah keşif yaptırıyor, kah çeşitli talimatlar veriyor. Yıldırım’ın yardımcısı Ömer Şanlı ve Burak Kılıç var. . Şanlı’nın suikast akşamı araçla Bolu’ya geldiği iddia ediliyor. Kılıç ise Ateş’in evinin önünde keşif yapmıştı. Ayşe Ateş’in kimlik bilgilerini temin edip Demirbaş’a yollayan Ankara Ülkü Ocağı Başkanı Suat Yılmazzobu, Sinan’ın kafasına sıkılacağını biliyordu. Sinan Ateş’in uçuş bilgilerini Demirbaş’a gönderen eski Çubuk Ülkü Ocağı Başkanı Gürsel Horat ise eski reisin Esenboğa Havalimanı’na silahlı geldiğini teşkilata bildirdi. MHP Bolu Milletvekili İsmail Akgül, tetikçiyi yaylada saklamakla, eski MHP Mersin Milletvekili Olcay Kılavuz ise Demirbaş’ı polise teslim etmemekle suçlanıyor. Olması gereken, 22 sanıklı Sinan Ateş Davası ile 17 şüphelinin bulunduğu dosyanın birleştirilmesi, çapraz sorgu yapılarak, örgütsel bağlantının açığa çıkarılmasıydı. Suikast sonrası savcılar üzerinde kurulan siyasi baskıdan ötürü adım atılamadı. Dokunanı ya sürdüler… Ya da dosyadan el çektirdiler. Eğer muhalif gazeteciler olmasaydı, Sinan Ateş suikasti adi bir cinayet dosyası olarak görülüp kapatılacaktı. Neyse ki başaramadılar. Şimdi, gerçek azmettiricilerin bulunup yargı önüne çıkarılacağı aşamaya geçildi. Kuşkusuz bu Cumhur İttifakı’nda bilek güreşine sahne olabilir. İktidar içi güç mücadelesi emniyet ve yargı bürokrasisine sıçrayabilir. Pekala tersi de olabilir. AK Parti, ittifakta gedik açtırmamak için davayı kapatabilir de. Ancak Ankara Cumhuriyet Başsavcılığı’nın elindeki dosya birgün davaya dönüşürse ‘azmettiricileri kimlerin azmettirdiğini’ işte o gün öğrenebiliriz. Eski Erzincan Başsavcısı İlhan Cihaner ile dönemin MİT Bölge Müdürü Ş.D. ve iki MİT görevlisinin tutuklandığı Ergenekon Davası’nın hakimi Mustafa Karatay, 15 Temmuz’dan sekiz yıl sonra MİT ve Ankara Emniyet Müdürlüğü Terörle Mücadele Şubesi’nin ortak operasyonuyla yakalandı. Erzincan Davası’ndan ötürü sekiz yıldır aranan Karatay, Yenimahalle’deki evinde elbiselerinin arasında saklanırken bulundu ve tutuklandı. İlginç olan şu: Karatay, 15 Temmuz’dan beri TOKİ konutlarındaki evlerinde eşiyle birlikte yaşıyormuş. Daha önce evde bir kez arama yapılmış ancak Karatay bulunamamış. Diğer taraftan, eski hakimin sekiz yıldır evden çıkmadığı iddia ediliyor. Karatay’ın oturduğu TOKİ konutlarında FETÖ’den ötürü ihraç edilen çok sayıda hakim, savcı ve bürokratın yaşadığım birbirlerine yardım ettikleri belirtiliyor.",https://halktv.com.tr/makale/azmettirenleri-kim-azmettirdi-876032
İsmail Saymaz,Askeri üssün kamerasında cinayet saatine bakmamışlar,07 Kasım 2024 Perşembe 09:19,"Narin Güran Davası, bugün başlıyor. Diyarbakır 8. Ağır Ceza Mahkemesi’nde açılan bu davada dört sanık hakim karşısına çıkıyor. Narin’in annesi Yüksel, ağabeyi Enes, amcası Salim ve komşusu Nevzat Bahtiyar, cinayetin müşterek suçlusu olarak yargılanacak. Dokuzu tutuklu 19 şüphelinin akıbeti ise belirsizliğini koruyor. Onlara dava açılacak mı, açılırsa neyle suçlanacaklar, belli değil. İddianamede en can alıcı ve gerekli sorulara yanıt verilmiyor. Yani Narin’in kim tarafından ve nasıl öldürüldüğü açıklanmıyor. İddiayla söyleyebilirim ki… Yargı tarihimizin en özensiz ve en berbat soruşturmalardan biri yürütüldü. Savcılık ve jandarma öyle acemice davrandı ki, yaptıkları veya yapmadıkları işlemlerle cinayeti karartmış oldular. En temel kanıtları toplamayarak, suçu köye yayarak, olay örgüsünü karmaşıklaştırarak, katilin belirsiz, cinayetin sebepsiz kalmasına yol açtılar. Askeri üsteki kamera Normalde Tavşantepe’de bir kuzu kaybolsa köyü tam cepheden gören Bağlar İlçe Jandarma Komutanlığı Jandarma Uzman Çavuş Bilal Dicle Gözetleme Üs Bölgesi’ne ait kamera görüntülerine bakılıyor. Narin’in kaybolduğu 21 Ağustos günü de akla hemen o kameralar geldi. Dosyaya giren ses kaydına göre amca Salim Güran ile jandarma arasında saat 20.29’da şu diyalog yaşanıyor: Jandarma: Kamera yok mu o yolu gören? Güran: Sadece okulun var, zaten en son okulunun oraya gitmiş. Jandarma: Tepeye baktınız mı? Güran: Her yere bakıyoruz komutanım, bütün köylü toplanmış. Jandarma: Tepenin kamerası gösteriyor ya… Güran: Evet. Jandarma: Tamam, haydi görüşürüz. Güran, o akşam bir diğer görüşmede jandarmalara “Vallahi en son onu 3’te felan görmüşler, 3.30’da (15.30)” şeklinde konuşuyor. Yani, Narin’in kaybolduğu zaman dilimini söylüyor. Buna rağmen Narin’in son kez görüldüğü saat 15.11’den değil, ne hikmetse saat 18.00.-19.30 sularından itibaren kamera görüntüleri alınıp incelenmiş. Görüntü inceleme tutanağında, şüphe olabileceği değerlendirilen araçların geçişleriyle ilgili tespitler var. Örneğin, saat 19.23’te Tavşantepe Mahallesi’ndeki okulun alt tarafında bulunan yolda gelen bir aracın sola dönüş yaparak, Diyarbakır-Mardin karayolu istikametine doğru gittiği görünüyor. Saat 15.00’den sonraki görüntüler elde edilmiş olsaydı belki de cinayeti aydınlanabilirdi. Çünkü Narin, saat 15.11’de okulun kamerasına takılıyor. Okulun karşısındaki toprak yola dönerek, evine doğru yürüyor. Üsse ait kamera görüntüleri bize bu yol üzerindeki hareketliliği bize verebilirdi. Acaba Narin, yolda bir araçla karşılaştı mı? Yoksa evine kadar ulaştı mı? Bu soruların yanıtı verilebilmiş olsaydı, Narin’in cesedini evde Salim Güran’dan teslim alıp dereye gömdüğünü iddia eden Nevzat Bahtiyar’ın iddiaları kanıtlanabilir veya çürütülebilirdi. Babaya soruşturma Savcılık askeri üsse ait görüntüleri saat 15.00’ten itibaren alıp incelemeliydi. Ancak savcılık kanıtları toplamaktansa, birkaç gün önce gazetecilere yaptığı açıklamada, üst bölgesine ait kameraların incelenmesini isteyen baba Arif Güran hakkında adil yargılamayı etkilemeye teşebbüs iddiasıyla soruşturma başlattı. Güran, 5 Kasım’da jandarmada sorgulandı. Neden basına demeç verdiği, bu konuda yönlendirilip yönlendirilmediği soruldu. “Katil Nevzat Bahtiyar’dan başka kimse değildir, devlet şu an bir katilin lafını dinleyerek, bir anneyi cezaevine atıyor?” iddiasını neye dayandırdığı yöneltildi. Güran, “Daran 2 üs bölgesinin kamera kameralarının incelenmesini istiyorum. İddianamede buna değinilmediği için böyle bir açıklama gereği duydum” dedi Baba, “Haksız” diyebilir miyiz? Jandarmaların Narin’i bulmak için üfürükçülere ve definecilere bel bağladığını gördükten sonra insan “Neyse ki cesedi bulabildiler” diye şükrediyor. Dua edelim ki… Üssün kamera görüntüleri depolanmış olsun. Eğer öyleyse cinayeti çözmek bugün hala mümkündür. Nevzat Bahtiyar, cesedin bulunduğu gün evine gelmemiş Narin’in cesedini amcası Salim Güran’dan teslim alıp Eyertutmaz deresine gömdüğünü iddia eden Nevzat Bahtiyar, sık sık ifade değiştirmekle biliniyor. Gözaltına alındığı 9 Eylül’de jandarmada, ertesi gün savcılık ve mahkemede ifadesi alındı. Ardından 21 Eylül’de tekrar savcılığa başvurarak, ifadesini güncelledi. Dosyada, hiç bilinmeyen bir ifadesi daha var. Diyarbakır İl Jandarma Komutanlığı’nda ‘bilgi sahibi’ sıfatıyla dinlenen Bahtiyar’ın bu ilk ifadesi 4 Eylül’de alınmış. Bahtiyar, ilk ifadesinde, olay günü saat 6’da Tavşantepe’deki evinden çıkarak, inşaat halindeki diğer evinin elektrik işini yapmak üzere Çarıklı köyüne gittiğini söylüyor. Bahtiyar, şöyle diyor: “Akşam 19’a kadar burada bu işle uğraştım. Elektrikçi yaptığı iş için 5 bin TL isteyince saat 16.30’da kardeşim Mehmet’ten borç almak Çarıklı’daki evine gittim. Parayı alıp inşaata geldim ve elektrikçiye verdim. Bunun dışında inşaat alanından ayrılmadım. İşlerim bitince saat 19’da evime geldim. İnşaatta ben ve elektrikçi birlikte çalıştık. Başka kimse gelmedi. Kimseyle yüz yüze görüşmedim.” Bahtiyar, kardeşi Mehmet dışında kimseyle telefonla görüşmediğini ileri sürdü. Ancak saat 15.08’de Salim Güran’la görüştüğü hatırlatıldı. Bahtiyar, “Siz söyleyince hatırladım. Evimin ve mezarlığın suyunda tıkanıklık olduğundan muhtarla görüştüm” dedi. Bahtiyar, sonraki ifadelerinde, kardeşi Mehmet’in eşi Ayşe’nin 5 bin TL’yi kendisine getirdiğini, borcu elektrikçiye teslim etmek için Tavşantepe köyüne gittiğini anlattı. Yani, ilk ifadesinde, “Çarıklı’dan hiç ayrılmadım” diyerek, yalan söyledi. Bu arada Narin’in cesedinin bulunduğu 8 Eylül’de Bahtiyar’ın köye gelmediği ve Çarıklı köyündeki inşaatta kaldığı ortaya çıktı. Oğlu İbrahim, “Babam aradı. ‘Mahalleye giriş çıkış kapalı mı?’ diye sordu. ‘Kapalı’ dedim. Babam da ‘Çarıklı’daki evde kalacağını söyledi” dedi.",https://halktv.com.tr/makale/askeri-ussun-kamerasinda-cinayet-saatine-bakmamislar-886191
İsmail Saymaz,Sinan Ateş'in tetikçisinin hiç bilinmeyen cinayeti,17 Ekim 2024 Perşembe 05:00,"Tetikçi Eray Özyağcı, Sinan Ateş Davası’nın karar duruşmasında, işlediği suçlarla övünürken, “Hızlı torbacıları denk getirdiğim zaman nasıl vurduğumu bilirler efendim, vallahi hastanede mumya gibi sarıyorlardı” dedi. Bu sözleri çok dikkatimi çekti. Ateş’ten önce en az bir cinayet işlediğini itiraf ediyordu. Aslında… Pendik’in Esenyalı Mahallesi’nde 8 Ekim 2020 günü meydana gelen silahlı baskına cinayet demek, vaziyeti tarif etmeye az gelir. Çünkü o gün Pirana Kafe’de bir katliam girişimi yaşanmıştı. İstanbul’da 1993 yılında dünya gelen Özyağci, 13 yaşında suç alemine girdi. Sabıkalı bir kapkaççıydı. Beş yıl sübyan koğuşlarında yattı. 22 Mayıs 2019-28 Şubat 2020 arasında Sivas Açık Cezaevi’nde kaldı. Firar edip İstanbul’a döndü. Esenyalı’dan çocukluk arkadaşı Ömer Veysel Altun ile ‘yeraltında’ yaşamaya başladı. Çevreye korku saçıp gaspa giriştiler. İlk cinayetlerini kendi mahallelerinde işlediler. Olayın bütün tarafları çocukluk arkadaşı. Fakat uyuşturucu satışından kaynaklı araları bozulmuştu. İddiaya göre Ömür Koca, Varol kardeşlerin işlettiği playstation kafe ve çevresinde uyuşturucu satıyordu. Adem Varol, bu yüzden Koca’yı dövdü ve “Bir daha mahalleye giremezsin” diye tehdit etti. Koca, bu durumu ağabeyinin koğuş arkadaşı Özyağci ve Ömer Veysel Altun’a haber verdi. Bir diğer iddiaya göre… Koca, mahallede Özyağci ve Altun’un uyuşturucu tezgahlarını kontrol edip onların geçimini sağlıyordu. Özyağci, baskından bir gün önce Ömer Varol’a “Ben cezaevindeyken adam mı oldunuz? Ağabeyin erkek mi oldu? Size göstereceğim” diye mesaj gönderdi. Özyağci ve Altun, 8 Ekim günü Mustafa Akbulut’un kullandığı kiralık araçla yola çıktı. Üzerlerinde Glock marka tabancalar vardı. ‘Pirana Kafe’nin önünden geçerek, keşif yaptılar. Kapıda Onurcan Ercan bekliyordu. İçeride Adem ve Ömer Varol kardeşler ile Bilal Mükanoğlu ve Uğur Korkusuz sohbet ediyordu. Özyağci ve Altun, başlarına şapka, yüzlerine toz maskesi takıp tabancalarını ellerine aldılar. Ercan’ı bacağından vurarak, içeri girdiler. Masadakilerin kafalarını hedef alarak, ateş ettiler. Ömer Varol, yaşadıklarını, “Öldüğümüzden emin olana kadar sıktılar” diye anlattı. Kanlı bir baskındı bu. Adem Varol kolundan, bacağından ve kafasından kurşun yedi. Sol kolu ve sol bacağı felç kaldı. Ömer Varol, karnından yara aldı ve sakat kaldı. Onurcan Ercan’ın ayağında kalıcı engel meydana geldi. Bilal Mükanoğlu ise hayatını kaybetti. Mükanoğlu’nun bu kavgayla hiçbir ilgisi yoktu. Saldırganları tanımıyordu. Babası İlhan Mükanoğlu, iki tarafı suçlayarak, şunları söyledi: “Olayın iki tarafı da uyuşturucu satar. Husumetin uyuşturucudan kaynaklanan alacak verecek meselesi olduğunu biliyorum.” Bu arada Özyağci ve Altun, kafeden çıkıp kendilerini bekleyen Akbulut’un kullandığı aracına bindiler. Maltepe’de araçtan inip kayıplara karıştılar. İki buçuk yıl firar gezdiler. Yakalanmadılar! Özyağci, tutuklandıktan sonra, Sinan Ateş suikastinin yanı sıra Pirana Kafe baskınından da yargılandı. İstanbul Anadolu Cumhuriyet Başsavcılığı’nın iddianamesinde “Mağdurların baş ve üst beden bölgelerine ateş ettikleri” ve “gayelerinin öldürmek olduğu” vurgulandı. Özyağci için şu ifade kullanıldı: “Yeraltında başkalarının tetikçiliğini yapan kiralık katil olduğu, olaydan sonra Ankara’da gerçekleşen kamuoyunda bilinen bir başka cinayetin katil zanlısı olduğu…” Kastedilen, Sinan Ateş suikastiydi. Özyağci, ilk duruşmada, kafedekileri torbacılıkla itham ederek, şunları söyledi: “Oraya gittiğimde Onurcan Ercan’ı gördüm. Onur, mahallenin bir numaralı torbacısıdır. Bana dik dik baktı. İki tane ayaklarına sıktım, içeri girdim. Adem ile yüz yüze geldik. Elini belini götürünce karnına ateş ettim. Ayaklarına isabet almaya çalışıyordum. Bilal, panik halde değişik hareketler yaptı. O hareketlerinden dolayı mermiler tehlikeli bölgesine gelmiş. Veysel, Ömer'in ayaklarına ateş ediyordu.” Altun “Mükanoğlu ile diyalog ve husumetimiz yoktu” diyerek, genç adamın sebepsiz yere öldüğünü söyledi. Ayaklara ateş ettiklerini ancak içeridekiler yere yatınca karınlarına geldiğini savundu. Son duruşma, 23 Kasım 2023’te görüldü. Özyağci, 11 ay sonra Sinan Ateş Davası’nda yapacağı savunmanın provasını gerçekleştirdi. Öldürme değil, yaralama kastıyla ateş ettiğini ileri sürerek, şöyle dedi: “Her şey spontane yaşandı. O tarihe kadar elime silah almadım. Gerek olayın heyecanıyla, gerek paniğiyle, gerek karşımdaki insanların yaptıkları uyuşturucu ticaretinden dolayı silahlı olabileceklerini bildiğim için can korkumdan ateş ettim. Öldürme niyetim olsa göğsüne, kafasına neden ateş etmeyeyim?” Halbuki Özyağci, kafeye girer girmez kafalarına ve karınlarına sıkmıştı. Ardından baba İlhan Mükanoğlu konuştu. Gerçek suçlular ve siyasilerin yargılanması gerektiğini belirterek, şunları söyledi: “Burada iki çocuk var, oğlum yaşında. Uyuşturucu ile beyinleri uyuşturulmuş, kullanılmış ve işleri bittikten sonra buraya getirilmiş. Arkasındaki kişiler var olduğu sürece böyle çocuklar her zaman suça teşvik edilecek. Bizim gibi masumların çocukları da ölecek. Bu çocuklara verilecek ceza suçu engellemeyecek. Derdim, sadece bu şahısların ceza alması değil, arkasındaki siyasiler de ceza almalı.” İki sanığa Bilal Mükanoğlu’nu tasarlayarak kasten öldürmekten müebbet, Adem Varol’u kasten öldürmeye teşebbüsten 18 yıl, Ömer Varol’a karşı aynı suçu işlemekten 17 yıl, Onurcan Ercan’ı kasten yaralamaktan 8 yıl 3 ay, 6136 sayılı Ateşli Silahlar ve Bıçaklar ile Diğer Aletler Hakkında Kanun’a muhalefetten 1500 TL para cezası verildi. Mustafa Akbulut’a Adem ve Ömer Varol’a karşı tasarlayarak kasten öldürmeye teşebbüse yardımdan ayrı ayrı 6 yıl 8 ay hapis cezası kesildi. Bu ceza Eray Özyağci, Sinan Ateş suikastinden ötürü cezaevindeyken, 4 Nisan 2024’te kesinleşti Eray Özyağci’nin firari gezdiği o günlerde işlediği ve kayıtlara girmemiş suçları da oldu. Örneğin, Ferhat Önen’in yaralanması. Olay şöyle: İşadamı Fehmi Öztürk, eski ortağı Fırat Muşlu ve Cuma İçten’i kendisini 50 milyon dolar dolandırmakla suçladı. Taraflar mahkemelik oldu. Muşlu’nun koruması Cem Özmüş, 2018’de Öztürk’ü döverek, hastanelik etti. Özmüş, 15 Temmuz 2021 günü Kartal sahilinde bir arkadaşıyla otururken, motosikletli iki kişinin silahlı saldırısı sonucu hayatını kaybetti. Bu saldırıyı aynı gün Arnavutluk’a firar eden Yekta Gözen’in azmettirdiği ileri sürüldü. Cinayete adı karışan Ferhat Önen ise 5 Eylül 2022 günü Kartal Soğanlık’taki evinden çıkarken, 14 kurşunla vurularak, yaralandı. Önen, şans eseri hayatta kaldı. Fail bulunamadı. İddiaya göre Önen’i vuran, Özyağci’ydı. Özyağci, bu saldırıdan ötürü hiç sorgulanmadı. Özyağci ve Sinan Ateş suikastini azmettiren Doğukan Çep, 10 Ekim 2022 günü Kocaeli Darıca’da tahsilat için restoranı bastılar. Ne var ki yanlış kişiyi vurdular. Yine yakayı ele vermediler. Ardından Çep ve Özyağci, 30 Aralık 2022’de Ankara’da Sinan Ateş’i öldürdü. Özyağci, Ülkü Ocakları Genel Merkezi’ne ait araçla İstanbul’a kaçırıldı. Bu tarihten 6 Şubat 2023 gününe kadar saklandı. Edirne’ye gidip kaçak şekilde Yunanistan’a geçti. Yunan polisi tarafından yakalanan Özyağci, Türkiye’ye geri itildi. Sınırda Türk askerine teslim olan Özyağci, gerçek kimliğini de açıkladı. Özyağci, tam yedi suçtan aranıyordu.",https://halktv.com.tr/makale/sinan-ates-tetikcisinin-hic-bilinmeyen-cinayeti-879911
İsmail Saymaz,Narin’de üç savcı bir katili bulamadı,22 Ekim 2024 Salı 08:43,"E hani “iddianame ortaya çıktığında toplum, Narin evladımızın katillerinin kim olduğunu tahmin edecek”ti? Adalet Bakanı Yılmaz Tunç, geçen hafta böyle söylememiş miydi mi? Dağ fare doğurdu. Diyarbakır Cumhuriyet Başsavcılığı’ndan üç savcı, bu cinayete ilişkin Narin’in amcası Salim, annesi Yüksel ve ağabeyi Enes Güran ile cesedi dereye gömdüğünü kabul etmek zorunda kalan komşu Nevzat Bahtiyar’a iştirak halinde çocuğu kasten öldürmekten dava açtı. İddianamede, cinayeti dört sanıktan hangisinin gerçekleştirdiğine açıklık getirilmiyor. Boğma eyleminin tek bir şüpheli tarafından işlendiği biliniyor. Narin’i amcası mı, ağabeyi mi öldürdü? Üçü elinden ayağından tutup biri boğazını mı sıktı? Belli değil. Bakan Tunç’un iddiasının aksine bu iddianame bize katilin kim olduğunu söyleyemiyor. İddianamede “Narin neden öldürüldü?” sorusunun yanıtı da yok. Üç savcı bir sorunun yanıtını veremiyor. Narin’in öldürülme nedenine ilişkin şu değerlendirme yapılıyor: “Şüphelilerin fikir ve eylem birlikteliği içerisinde iştirak iradesiyle hareket ederek belirlenemeyen bir sebep ve saikle Narin Güran’ı boğmak suretiyle öldürdükleri…” İyi de dört şüpheli hangi amaç için fikir ve eylem birliği yaptı? Narin’i öldürmek için onları yan yana getiren çıkar neydi? Savcılar sus-pus. Bahtiyar, üçüncü ve son ifadesinde, amca Salim’in, kardeşinin eşi Yüksel’le birlikte olduğunu, Narin’i bu ilişkiyi gördüğü için öldürdüğünü iddia ediyor. Ancak savcılar, Bahtiyar’ın iddiasını iddianameye geçirmiyor. Çünkü izahının zor olacağını biliyorlar. Şöyle düşünün: Amcası ve annesi birlikteliklerini hiç kimseye söylemesin diye Narin’i öldürüyor. Ama hem birlikte olduklarını hem de cinayet işlediklerini, eve çağırdıkları Bahtiyar’a açıklıyorlar! Bu deli saçması gerekçeye kimseler inanmayacağı için cinayeti gerekçesiz bırakıyorlar. Diğer taraftan, cinayete iştirak eden şüpheli sayısı dört kişiden ibaretse sekizi tutuklu 18 şüpheli neyle suçlanacak? İddianameye göre şüphelilerin HTS ve baz kayıtları incelenerek bir analiz raporu hazırlandı. Cinayet anındaki yerlerinin tespiti için bilirkişi atandı. Bilirkişi Tavşantepe Mahallesi’ne gelerek, ölçüm yapıp servis sağlayan ana ve ara bazları belirledi. Bu veriye dayanarak Salim, Enes, Yüksel Güran ile Nevzat’ın aynı zaman dilimi içerisinde Narin’lerin evinde veya evin çevresinde olduğu sonucuna varılıyor. Bakan Tunç “Kimin hangi dakikada nerede olduğu, hangi evin içerisinde kimlerle kimin beraber olduğu tek tek belirlendi” derken, bu bulgudan söz ediyor. Ancak ben ‘daraltılmış baz analizi’ adlı tekniğin soruşturmalarda kullanıldığını ilk kez görüyorum. Baz verilerinden hareketle şüphelilerin olay anında hangi binada, hangi evde ya da hangi odada oldukları saptanabiliyorsa çözülmedik cinayet kalmaz. İddianamede, savcılığın baştan bu yana Güran Ailesi’ni olağan şüpheli gördüğünü anlıyoruz. “Olayın kayıp çocuk vakası olmayıp aile tarafından gerçekleştirilen bir cinayet olabileceği hususunda jandarmaya talimat verildiği ve çalışmaların bu yönde genişletildiği” ifade ediliyor. Güranların olağan şüpheli olması doğal. Şaşırtıcı olan, Bahtiyar’a suçsuz muamelesi yapılması. Salim Güran’ın “Bahtiyar’ın akrabalarının evlerinde arama yapılmasını sağlayarak, ilk günden itibaren eylemden Bahtiyar’ı sorumlu tutabilmek için bir organizasyon içerisinde olduğu” vurgulanıyor. Oysa Bahtiyar’ın akrabalarının evinde arama yapılması, Salim Güran’dan önce savcılığın ve jandarmanın aklına gelmeliydi. Çünkü şüpheliler arasında eylemini kısmen de olsa ikrar eden, cesedi gömdüğünü kabul eden bir kişi var: Bahtiyar. Bu hal, Salim Güran’ın suçsuz olduğu anlamına gelmiyor. Hatta iddianamede, Güran’ın izah etmesi gereken yeni kanıtlar var. Örneğin, cinayetin meydana gediği gün Eğertutmaz deresinde “marka, model ve renk bilgisi tespit edilemeyen bir aracın saat 22:35 sıralarında cesedin bulunduğu yere doğru hareket halinde olduğu, saat 22:48'de cesedin bulunduğu alanda durduğu, saat 22:55 sıralarında ise dönüşe geçtiği” tespit edildi. Bu kişinin Salim Güran olduğu kaydediliyor. Güran’ın, gecenin o saatinde yeğeninin gömüldüğü noktada ne işi var? Ayrıca Güran, olay günü Bahtiyar ile yalnızca saat 15.08’de görüştüğünü söylemişti. Ancak iddianameye göre saat 17.46’da sesli görüşme yaptıkları ve Güran’ın bu kaydı sildiği tespit edildi. Bu saat cinayet sonrasına tekabül ediyor. Salim Güran ve Nevzat Bahtiyar, niçin görüştüler? Salim Güran’dan tek kuşku duyan, savcılık değil. İddianameye bakıldığında Yüksel Güran’ı sekiz, oğlu Enes’i dokuz, Salim’i ise bir avukat savunuyor. Güran Ailesi’nin diğer fertlerini de aynı avukatlar üstlendi. Ancak Salim Güran’ı savunmayı reddettiler. Narin Güran Davası, bu cinayet aydınlatıldığı için değil, adalet isyanını ve iktidara yönelen öfkeyi bastırmak için açılıyor. Üç savcının bir katili bulamadığı, cinayetin sebebini iddianamesine yazamadığı cinayet, yargı eliyle karartılmış demektir. Dün Cumhuriyet’te Barış Terkoğlu yazdı. Yenidoğan skandalına karıştığı için kapatılan Reyap Hastanesine Sağlık Bakanlığı tarafından ‘Bebek dostu hastane’ unvanı verilmiş. Esenyurt ve Çorlu’da iki şubesi bulunan Reyap, Dr. Fırat Sarı liderliğindeki yenidoğan çetesinin kurulduğu yer aslında. Sarı, ifadesinde, halen Esenyurt Özel Reyap Hastanesi’nde çocuk sağlığı uzmanı ve yenidoğan yoğun bakım sorumlusu olarak çalıştığını belirtiyor. Sarı, şebekesine kattığı isimlerle Esenyurt Reyap Hastanesi’nde birlikte çalışmış. Daha sonra bu sağlık çalışanlarını çetesine almış. İfadesinde isim isim şu bilgileri veriyor: Cansu Akyıldırım: Yaklaşık 7-8 yıldır tanırım. Esenyurt Reyap Hastanesi’nde sorumlu hemşire olarak çalışmıştı. Şu an Beylikdüzü Medilife Hastanesinde yenidoğan yoğun bakım hemşiresi olarak çalışmaktadır. Ceren Hatice Kırım: 6-7 yıldır tanırım. Esenyurt Reyap Hastanesi'nde sorumlu hemşire olarak çalışmıştı Deniz Korkmaz: Eskiden Esenyurt Reyap Hastanesi’nde hemşiremdi. Enes Kaan Bölükbaş: Esenyurt Reyap Hastanesi’nde kısa bir süre hemşirem olarak çalışmıştır. Hakan Doğukan Taşçı: 5 yıldır tanımaktayım. Esenyurt Reyap Hastanesi’nde yenidoğan hemşiresi olarak çalışırdı. Hasan Basri Gök: Esenyurt Reyap Hastanesi’nde hemşire olarak çalışmıştı. Hüseyin Günerhan: Esenyurt Reyap Hastanesinde hemşire olarak çalışmıştı. Mehmet Halis Başli: 6-7 yıldır tanırım. Esenyurt Reyap Hastanesinde yeni doğan yoğun bakım sorumlu hemşiresi idi. Mehtap Sayar: 6-7 yıldır tanırım. Esenyurt Reyap Hastanesinde yeni doğan yoğun bakım hemşiresiydi. Şu an Esenyurt Reyap Hastanesi yeni doğan yoğun bakım sorumlusudur. Renas Kılıç: 6-7 yıldır tanırım. Esenyurt Reyap Hastanesi’nde yarı zamanlı olarak çalışır. Ayrıca Esenyurt Belediyesi Sağlık Müdürlüğü’nde çalışmaktadır. Sümeyye Nur Arslan: 8-9 yıl önce Esenler Esencan Hastanesinde hemşire olarak çalıştığından tanıdım. Daha sonra Esenyurt Reyap Hastanesi’nde sorumlu hemşire olarak çalıştı. Şu an bir yerde çalışmıyor ancak kendisi ile sık görüşmekteyim. Ecem Koç: 2 yıldır yarı zamanlı çalıştığım Çorlu Reyap Hastanesi’nde hemşire olarak çalışmaktadır Bahar Kanık: Çorlu Reyap Hastanesinde yeni doğan yoğun bakım sorumlu hemşiresi olarak çalışmaktadır. Hıdır Yüksel: Esenyurt Reyap Hastanesi’nin 6-7 yıldır başhekimliğini yapmaktadır.",https://halktv.com.tr/makale/narinde-uc-savci-bir-katili-bulamadi-881430
İsmail Saymaz,3 bin TL verip Sinan Ateş’in ablasına saldırttılar,28 Ekim 2024 Pazartesi 05:00,"Sinan Ateş Davası’nın son duruşmasının görüldüğü 2 Ekim’de, karar için ara verilince bütün taraflar Sincan F Tipi Kapalı Cezaevi önündeki bahçeye çıktı. Sinan Ateş’in ablası Selma Ateş Kazanç, yanında eşi, annesi ve kız kardeşi ile bahçede bir masada oturmuş, Milli Yol Partisi Genel Başkanı Remzi Çayır’la sohbet ediyordu. Mertcan Kılıç adlı saldırgan, Kazanç’ın arkasından yaklaşarak, boynundan tutup çekti. Kazanç’ın eşi müdahale edince Kılıç, ona da vurdu. Saldırgan, kendisini engellemek için yeltenen Ateş’in diğer ablası Sevda Ateş Yörükoğlu’nu yere düşürüp sürükledi. Polis tarafından gözaltına alınan Kılıç, kadına karşı basit yaralama suçundan tutuklanarak, cezaevine gönderildi. Bu arada Kılıç’ı azmettirdikleri iddia edilen Servet Bozkurt ve Ümit Özdağ yakalandı. Bu iki kişinin Kılıç’a 3 bin TL verdiği ileri sürülüyor. Kılıç’ı taksiyle cezaevine getiren Bozkurt ve Özdağ’ın saldırıyı telefonla kaydettileri savunuluyor. Bozkurt, ifadesinde Kılıç’ı mahalleden tanıdığını, o gün Sincan F Tipi Cezaevi yerleşkesine aynı araçla geldiklerini iddia etti. Kılıç’a borç verdiğini ileri süren Bozkurt, şunları söyledi: “Mertcan, mahallemin çocuğudur, oradan tanırım. Mertcan, cezaevine gideceğini söyledi. Ben de arkadaşımı ziyaret etmek için gidecektim. Bu sebeple cezaevine gittik. Fakat söz konusu olaylar neticesinde arkadaşımı ziyaret edemedim. Mertcan, mahalleden tanıdığım için borç istemişti. Bundan dolayı kendisine para verdim. Kesinlikle azmettirmedim.” Özdağ ise olay günü Bozkurt’un “Cezaevine para yatırmaya gideceğim” dediğini ileri sürdü. Kılıç’ın Bozkurt’u aradığını öne süren Özdağ, şöyle devam etti: “Kılıç, bizim olduğumuz aynalı fırının oraya geldi. Servet’ten borç istedi. O da 3 bin TL verdi. Mertcan da cezaevine para yatıracağını söyledi. Hep beraber cezaevine para yatırmaya gittik. Gidişiyimiz taksiyleydi.” Özdağ, cezaevi önünde indiklerini, taksiyi gönderdiklerini ileri sürerek, “Servet abi içeriye sordu. Elden para almayacaklarını söyleyince otobüsle dönmeye karar verdik” dedi. Bu sırada, kafeteryadan çay aldıklarını savunan Özdağ, şunları söyledi: “Mertcan’ın kavga ettiğini gördüm. Servet abiye sorduğumda, ‘Sinan Ateş’in ablasına vurmuş, onlar da bunu dövmüş’ dedi. Ortalık kalabalıklaşınca Servet abi, ‘Biz buradan gidelim’ dedi. Taksiye binip uzaklaştık.” İki kişi yurt dışına çıkış yasağı ve konutu terk etmeme tedbiri konarak, tutuksuz yargılanmak üzere serbest bırakıldı. Görenlerin yalancısıyım. Geçen 15 Ekim’de Meteoroloji Genel Müdürlüğü’nün önünde öfkeli bir grup içeriden gelecek haberi bekliyordu. Bekleyişin sebebi meteorolojik tahminler değil elbette… Müdürlükte çalışan Ramazan Mucur adlı memur, iddiaya göre, yeni model cep telefonlarını piyasa fiyatının altında temin edeceğini vaat ederek para toplayıp kaçmıştı. Telefonları satıp iyi bir kazanç elde edeceğini hayal eden yüzlerce kişi, Mucur’a milyonlarca TL vermişti. İşte bu yüzden, Meteoroloji Genel Müdürlüğü’nün önündeydiler. Ankara’da, oto ekspertiz işi yapan Y.E.K. de onlardan birisiydi. Y.E..K., geçen ağustos ayında Mucur’a 48 cep telefonu getirmesi karşılığında 4 milyon TL verdi. Mucur, telefonları bir ay sonra teslim edeceğini söyledi. Ancak teslimat gerçekleşmedi. Y.E.K., “Ya telefonları ya paramı ver” dedi. Mucur da Meteoroloji Genel Müdürlüğü’ne çağırdığı Y.EK.’ye 25 Ekim’de parayı ödeyeceğini söyledi. Hatta bir senet imzalayıp verdi. Ancak Y.E.K., Mucur’un 14 Ekim’de işe gitmediğini ve evine uğramadığını öğrendi. Karakola giderek, şikayetçi oldu. Eve giden polis Mucur’un bıraktığı sözde intihar notunu buldu. Notta şöyle yazıyor: “45 gündür bu zor durumu kurtarmak için elimden gelenin fazlasını madde manevi yaptım. Ama kurtaramadım. Ailemi çocuğumu işimi itibarımı kaybettim. Artık yaşamamın da bir anlamı kalmadı. Herkesten özür diliyorum, beni affedin, ben yolun sonuna geldim, elveda, Ramazan Mucur.” Y.E.K.’nin avukatı Yusuf Ziya Kahya, Mucur’un kaçmadan bir ay önce eşiyle anlaşmalı şekilde boşandığını belirtiyor. Hatta eski eşinin “Çok miktarda borç takıp gitti” dediğini anlatıyor. Mucur’un 100’e yakın insanı yaklaşıp 100 milyon TL dolandırıp Gürcistan’a kaçtığını ifade ediyor. Yargıdaki çürüme öyle bir hal aldı ki… Kabuğu kaldırdıkça, yarayı deştikçe, cerahat akıyor. Son örnek, Adana Kozan’dan. Önceki gün yazmıştım. Hakimler Savcılar Kurulu, eski Kozan Savcısı S.A.’yı tefeciyle ilişkisi nedeniyle açığa almıştı. İddia o ki… Savcı S.A. ile eski Kozan Adliyesi Adalet Komisyonu Başkanı Hakim Ş.K., tefeciyle samimiyeti ilerletiyor. Bu ahlak dışı ilişki sonucunda “bazı cinayet dosyalarındaki delillerin karartıldığı ve suçluların fink attığı” konuşuluyor. Bu yargıçların adını kullanarak, iş takibi yapan tefeci, ofisine çağırdığı Savcı S.A.’nın ses ve görüntülerini kaydediyor. Savcı S.A. skandal patlayınca Adana’ya atanıyor, ardından açığa alınıyor. Hakim Ş.K ise Şanlıurfa’ya hakim olarak gönderiliyor. Şimdi skandala ilişkin “Bu kadar da olmaz” dedirten detaylara ulaştım. Tefecinin adı S.G. S.G., bir kişiyi kurşunluyor. Savcı S.A., arama karartı çıkarıyor. Ancak S.G., yakalanamıyor. Eski Kozan Adalet Komisyon Başkanı ve Ağır Ceza Mahkemesi Başkanı Ş.K., tefeciyi araçla Kırşehir’e kaçırıyor. Hakim Ş.K., takibe takılmamak için cep telefonunu evde bırakıyor. Ancak Plaka Tanıma Sistemi’ne takılıyor. Şanlıurfa’ya atanan Hakim Ş.K., bazı kudretli ellerin devreye girmesi üzerine Aksaray’a getiriliyor. Merak ediyorum.",https://halktv.com.tr/makale/3-bin-tl-verip-sinan-atesin-ablasina-saldirttilar-883146
İsmail Saymaz,"IŞİD, Beylikdüzü’nde atış talimi yapmış!",07 Ekim 2024 Pazartesi 07:11,"IŞİD tarafından 28 Ocak’ta Santa Maria Kilisesi’ne gerçekleştirilen, Tuncer Cihan adlı bir vatandaşın öldürüldüğü saldırıya ilişkin 43 sanığa dava açıldı. İstanbul Cumhuriyet Başsavcılığı’nın hazırladığı iddianamede, tutuklu sanık Adam Khamirzaev hakkında sarsıcı bir bilgiye veriliyor. Çeçenistan’da 1985’te doğan Khamirzaev, 2015’te Türkiye’ye geldi. İki yıl sonra IŞİD’ten tutuklandı. Sınır dışı edilerek, Dubai’ye gönderildi. 2022’de Türkiye’ye döndü. Başakşehir’de bir kasabın yanında çıkmaya başladı. Kiliseye saldıran David Tanduev ve Amırjon Kholiqov’u kasap dükkanında tanıdığını söylüyor. Kharmirzaev, kilise saldırısından sonra Başakşehir’in Kayabaşı Mahallesi’ndeki evinde gözaltına alındı. Üzerinde ‘Andrei Guzun’ adına düzenlenmiş sahte pasaport çıktı. Kharmirzaev’in ‘Adam Abu-Darrar Al-Shishani’ kod adlı IŞİD üyesi olduğu ve “Türkiye’de eylem yapmak için kendisine bağlı unsurlara izin verdiği” iddia ediliyor. İddianamede, “MİT ve İstihbarat Şube Müdürlüğü’nce iletilen” kritik bir bilgiye yer verildi. O bilgi şöyle: “Khamirzaev’in Rusça konuşan örgüt iltisaklarının (bağlantıları) ülkemiz veya potansiyel olarak ABD’de ilave eylem planına dahil olabileceği, Khamirzaev’in 2023 sonları veya 2024 başlarında silah eğitimi organize etmeyi ve eylem gerçekleştirmek üzere gerekli malzemeleri temin etmeyi planladığı, Abdulaziz Abdullaev, Hamza Abu Hanzala, Dawud ve Abu Bakr isimli şahısların dahil olduğu gruptaki birden çok kişinin tabanca temin ettiği ve Beylikdüzü'nde atış denemesi yaptığı, ülkemizdeki grup içerisinde Abu Süleyman (Kod) Nazhmuddin Bisultanov’un da yer aldığı bildirilmiştir.” Yine MİT ve İstihbarat Şubesi’nden gelen bir diğer bilgide ise geçen yıl IŞİD’in ABD’ye göndermek üzere Belgrad Ormanı’nda ya da Silivri’deki bir çiftlikte silahlı eğitimi çalışması yaptığı ileri sürüldü. İstihbarat şu şekilde: “Türkiye’de bulunan yabancı uyruklu şahısların ABD’ye seyahatinde yardımcı olan DEAŞ’lı grubun içerisinde bulunan Makhammadyusuf Alısher Ugli Mirzoev isimli şahsın Temmuz 2023 yılında DEAŞ mensuplarını silahlar konusunda eğitmek ve daha sonra ABD’ye göndermek amacıyla Belgrad Ormanı’nda veya İstanbul’un eteklerinde Silivri’deki çiftlikte eğitim kurma çalışması yaptığı ve silah temini arayışında olduğu, Mirzoev’in DEAŞ’ın sorumlularından Adam Khamirzayev’e rapor verdiği…” Bu arada Khamirzayev’in evinde ‘Cihad Fıkhına İlişkin Ön Söz İle İlgili Sorular’ ve ‘Emirlere Talimatlar’ başlıklı kitaplar bulundu. Santa Maria Kilisesi’ne yönelik saldırıdan sonra Başakşehir’de bir eve baskın düzenlendi. Evde ‘Kuranı Kerim içerisine gizlenmiş Amırjon Kholiqov’a ait ikamet izin belgesi’ bulundu. Kholiqov, kiliseyi basan iki IŞİD’çiden biri… Kod adı, Hamza. Suç ortağı David Tanduev gibi Tacik. Türkiye’ye 2019’da geldiğini söylüyor. İkamet izni almayı başarmış. Geçen yıl ekim-kasım ayında, yabancılara danışmanlık hizmeti veren bir şirket aracılığıyla ikamet iznini uzatmak için Göç İdaresi Başkanlığı’na başvurdu. İkamet adresi yanlış olduğundan müracaatı iptal edildi. Yoksa yine alabilirdi. Kholiqov ve Tanduev, Taciklerin yoğun yaşadığı Başakşehir ve Beylikdüzü’nde kendilerini saklamayı başardı. İki saldırgan IŞİD mescidinin müdavimiydi. Kholiqov, polis ifadesinde IŞİD’le ilgisi olmadığını ileri sürdü. Kilisedeki saldırı hakkında bilgi vermek istemediğini, mahkemede konuşacağını söyledi. Tanduev’i tanımadığını, ancak kendisiyle aynı evde kaldığını iddia etti. Olayın Tanduev yüzünden olduğunu savundu. Savcılıkta ise kiliseye gitmediğini iddia etti. Tanduev ise susma hakkını kullandı. İnkar etseler de… Saldırganların bir başka araçla 20 Ocak ve 21 Ocak’ta kilisenin çevresinde keşif yaptıkları belirlendi. Tanduev ve Kholiqov ile Çeçen, Özbek, Kırgız, Kazak ve Tacik kökenli IŞİD’çilerin saldırıdan 1-2 gün önce eylem planlaması için Başakşehir’in Altınşehir Mahallesi 106. Sokak No:3/8 adresindeki dubleks dairenin alt katında toplantı yaptıkları ileri sürülüyor. Amirjon Khokliqov, saldırıda kullandıkları ‘EL738FX’ plakalı aracı eylemden birkaç gün önce Shamsullo Radzhabov adlı Tacik’ten teslim aldı. Polonya plakalı araç ‘Tacik Abdullah’ kod adlı Abdullo Buriev tarafından Türkiye’ye sokuldu. Buriev, araçla 27 Kasım 2022’de Edirne’nin Hamzabeyli Sınır Kapısı’ndan Türkiye’ye girdi. Aracı Türkiye’de bırakıp 29 Kasım 2022’de Rusya’ya uçtu. Aracı Radzhabov’a bıraktı. IŞİD’in yapacağı saldırıya kadar korsan taksi olarak kullanıldı. Beylikdüzü Kavaklı Mahallesi’ndeki evinde yakalanan Radzhabov, aracı saldırıdan iki gün önce Kholiqov’a verdiğini ifade etti. Bu arada, Radzhabov’un da Santa Maria Kilisesi’ne saldırıdan önce farklı günlerde İstanbul’daki Meryem Ana Ermeni Kilisesi, Rum Kilisesi, Aya Kiryaki Kilisesi, Surp Harutyun Kilisesi ve Kumkapı Türkiye Ermeni Patrikliği’nde keşif yürütmüş olabileceği belirtiliyor. Santa Maria Kilisesi’ndeki saldırı sırasında eşi ve çocuklarıyla birlikte ayinde bulunan Polonya’nın İstanbul Başkonsolosu Wıtold Macıej Lesniak, ifadesinde şunları söyledi: “Saat 11 sıralarında eşim ve çocuklarımla Santa Maria Kilisesi’ne ayin için giriş yaptık. Sol arka sıralara oturduk. Yarım saat sonra kilisede bir el silah sesi geldi. Birkaç saniye sonra ikinci silah sesi gelince o yöne baktığımda ellerinde silah bulunan iki kişiyi gördüm. Yüzlerinde kar maskesi vardı. Elinde silah bulunan şahıs kilisenin giriş kapısından sağ tarafa doğru ilerledi. Diğeri kapıdaydı. Silah sesleri geldikten sonra eşim ve çocuklarımın üzerine kapandığım için şahısları net göremedim. Kapının önündeki şahsın bilgisi olmadığı için silahın nasıl olduğu konusunda emin olmadığını anladım. Saldırganlardan birisi kilisenin orta kısmına doğru gelip ayinde bulunanlara doğru atış yaptığı esnada önümdeki şahsın bir şeyler söylediğini gördüm. ‘Bu saldırıyı bitirin, insanlara zarar vermeyin’ şeklinde bağırdığını öğrendim. Saldırganlar girdikleri kapıdan çıktı. 2-3 dakika sonra ismini bilmediğim birisinin yönlendirmesi ile bahçeye çıktık. Kadın ve çocukları mutfak kısmına saklandıktan sonra erkekler olarak ayin yapılan alana geldiğimizde yerde yatan şahsı gördük. Olaydan dolayı benim, eşimin ve çocuklarımın psikolojimiz bozuldu. Canımıza kastettiler. Kasten öldürme suçundan cezalandırılmalarını istiyorum.”",https://halktv.com.tr/makale/isid-beylikduzunde-atis-talimi-yapmis-876867
İsmail Saymaz,MİT Başkanı Kalın’dan Özel’e telefon,08 Kasım 2024 Cuma 06:10,"CHP lideri Özgür Özel, dün Milli İstihbarat Teşkilatı’na (MİT) iki eleştiri yöneltti. İlk eleştirisi, MİT Başkanı İbrahim Kalın’ın 22 Ekim günü AK Parti Merkez Karar Yönetim Kurulu toplantısında Erdoğan’a FETÖ brifingi vermesine ilişkindi. Özel, CHP’ye de brifing verilmesi için Kalın’a mektup yazdığını açıklayarak, şöyle dedi: “MİT Başkanı’na yazı yazmıştım. ‘AK Parti Genel Merkezi’ne gidip sunum yapmıştı. Ne sundunuz? Onların bilmesi gerekip bizim bilmediğimiz ne var? Eğer AK Parti’nin FETÖ meselesinde kendi bilmesi gereken şeyleri varsa onu söyleyin. Yok güvenlik ve istihbaratla ilgili bir bilgi, ülkenin ikinci partisiyle paylaşılıyorsa birinci partisinden niye esirgiyorsunuz?’ demiştim. MİT Başkanı 29 Ekim törenlerinde bana nezaketle yazıyı aldığını, hızla geri döneceğini söylemişti. O dönüşü bekliyoruz.” Özel’in ikinci eleştirisi, suçlama içeriyor. Kimi MİT görevlilerinin Ankara Büyükşehir Belediye Başkanı Mansur Yavaş aleyhine çalışma yürüttüğünü iddia ederek, şöyle dedi: “MİT’in hiyerarşisi içinde böyle bir şeyin olabileceğine ihtimal vermiyorum. MİT’in içine Saray’dan birilerinin ‘Aman efendim, bir şeyleri araştırın, Ankara Büyükşehir’i de bu işlere karıştırın’ diye bir yaklaşımı olduğunu duymuş bulunmaktayım. Bu konu hakkında kısa sürede MİT Başkanı’nın duyarlılık gösterip beni, partimi bilgilendirmesini bekliyorum.” Dün Yavaş’ı arayarak, Özel’in dile getirdiği iddianın kendisine ulaşıp ulaşmadığını sordum. Yavaş, “Hayır, ulaşmadı. Böyle bir haber gelmedi” dedi. MİT, Özel’in açıklamalarından büyük rahatsızlık duydu. Özel’in mektubunun kuruma ulaştığını ve Kalın’ın 29 Ekim resepsiyonunda CHP liderine brifing sözü verdiğini kabul eden istihbarat kaynakları iç ve dış gündemdeki yoğunluktan kaynaklı gecikme yaşandığını vurguladı. İstihbarat kaynakları şunları söyledi: “29 Ekimden beri birçok gelişme oldu. Yurt dışı gezileri, terör eylemi, ABD seçimi… Gün belirlenemedi. Ancak mutlaka brifing verilecek. Niye esirgeyelim? Biz devlete hizmet veriyoruz.” Kaynaklar en yakın zamanda Özel’e brifing verileceğini ifade etti. Kalın’ın AK Parti’de sunum yapmasının eleştirildiğini hatırlattığımda bana şu yanıt verildi: “Orada brifing verilen, Cumhurbaşkanıydı. FETÖ lideri ölmüş, acil bir konu var. Cumhurbaşkanı da AK Parti Genel Merkezi’nde. ‘Gitmeyiz’ diyemeyiz.” İstihbarat kaynakları Özel’in Mansur Yavaş iddiasına ilişkin de “Rahatsızlık duyduk” dedi. Kaynaklar şu değerlendirmeyi yaptı: “Devletin çok yoğun mesai altındaki güvenlik kuruluşunu zan altında bırakmak doğru değil, bu bizi çok üzüyor. Delil göstermelisiniz. MİT’in böyle bir çalışma sistemi yoktur. Hiç kimse böyle bir talimat veremez. Kimse böyle bir şeyi aklından geçiremez. MİT, askeri hiyerarşiye uygun şekilde çalışır.” Kalın, dün Özel’i arayıp Yavaş aleyhine bilgi toplandığı iddiasını kesin bir dille yalanladı. Kalın, görüşmede, Özel’e bir brifing vereceğini belirtti. Son seçimde, ülkenin birinci partisinin lideri olan Özel’in MİT, TSK ve Emniyet ile ilgili duyum ve iddialarını ayaküstü bir demeçte dile getirmektense muhataplarına sorup bilgi aldıktan sonra ve hala ikna olmadıysa kamuoyu ile paylaşması daha doğru olurdu diye düşünüyorum. CHP, belki gelecek seçimde iktidara gelecek. Ana muhalefet, güvenlik kuruluşlarından kuşkulanarak, ülkeyi yönetemez. Buna karşılık MİT, TSK ve Emniyet üzerlerine siyaset gölgesi düşürecek karar ve işlemlerden sakınmalı ve uzak durmalı. Zaza Doğan, ‘Kafes’ten kaçmış İçişleri Bakanı Ali Yerlikaya, 27 Ekim 2023 günü X hesabında, ‘Zaza Doğan’ lakaplı Doğan Aykut liderliğindeki suç örgütünün ‘Kafes Operasyonu’ ile çökertildiğini ve dört şehirde 47 şüphelinin yakalandığını açıkladı. İlk bakışta Aykut’un da ele geçirildiği anlaşılıyordu. Ancak şüpheliler arasında Aykut yoktu. ‘Kafes’ten kaçmayı başarmıştı. Aykut, kendisine ve suç örgütüne soruşturma açıldıktan iki gün sonra beş adamıyla silahlı yaralamaya karıştığı; dört silah ve çelik yelekle yakalandıkları halde gözaltına alınmadı. Takipten sürerken oğlunu katilinden intikam almak için cinayet işleyip yurt dışına kaçtı. Çetesini ‘görüntülü aramalarla’ yöneterek, suç işlemeye devam etti. İkinci cinayetin emrini ‘Kafes’ten 10 gün önce verdi. Ne o gün ne de bugüne kadar yakalanabildi. İstanbul 40. Ağır Ceza Mahkemesi’nde o ve suç örgütüne dava açıldı. İlk duruşması 4 Kasım’da görülen bu davada 39 sanık, ikisi cinayet olmak üzere 20 eylemden yargılanıyor. Kazada yakalandılar, gözaltına alınmadılar ‘Zaza Doğan’ lakaplı Aykut, 1991’de dünyaya geldi. Doğup büyüdüğü İstanbul Gaziosmanpaşa’da, küçük yaşta suç alemine girdi. Çete kurup uyuşturucu, gasp ve haraç işleri kovaladı. Gaziosmanpaşa Cumhuriyet Başsavcılığı, 2 Mart 2023’de soruşturma açtı. İki gün sonra, 5 Mart 2023 günü saat 04.30’da, Aykut ve beş adamının içinde bulunduğu araç Ataköy’de kaza yaptı. Aracı kullanan Mehmet Can Yaşurga öldü. Dört tabanca ve çok sayıda fişek ele geçirildi. Aykut’un üzerinde çelik yelek vardı. Aracın o gece çalındığı ve kazadan önce Gaziosmanpaşa’da bir kişinin silahla yaralanmasında kullanıldığı tespit edildi. Ama ne hikmetse gözaltı yapılmadı. Oğlunun intikamı için kebapçıyı öldürdü Suç işlemeye devam ettiler. İki cinayet işlediler. İlki, 41 yaşındaki Zülküf Taş’ın öldürülmesi. İddianameye göre… Aykut’un 14 yaşındaki oğlu Fatih, 24 Nisan 2023’de kurşunla vurularak öldürüldü. Aykut, cinayetten Halil Kızıl’ı sorumlu tuttu. Bir gün sonra Kızıl’ın ağabeyi Yusuf’u silah zoruyla evinden çıkarıp araca bindirdiler. Araca Aykut ve adamı Samet Güneş bindi. Aykut, “Kardeşin, çocuğumu öldürdü. Yerini söyle” dedi. Kızıl, “Bilmiyorum” diye yanıt verdi. Aykut, silahı çıkararak, Kızıl’ın kafasına dayadı. Kızıl, araçtan atladı ve bir eczaneye sığındı. Aykut, kendisini araca bindirmek istedi. Sivil polisler, Kızıl’ı kurtardı. Aynı gün İbrahim Tiz’in evi kurşunlandı. Aykut’un adamı Nihat Üçdağ ve Fırat Simil, ertesi gün Kızıl’ın akrabaları Zülküf ve Zekeriya Taş’ın işlettiği kebapçıya geldi. İki kardeşe “Halil’i arıyoruz. Bu olayı kimin yaptığını soracağız. Bu aileye kurşun sıkmak istemiyoruz. Zaten siz olmasaydınız buraya bin defa sıkardık. Halil’i bulun, Zaza’yı getirelim, konuşsunlar. Cemaat kuracağız” dediler. Cemaat kurmak, raconda, mahkeme kurmaktı. Taş kardeşler “Olaylarla alakamız yok. Halil akrabamızdır ama nerede, bilmiyoruz” diye karşılık verdi. Üç gün geçti. Taş kardeşler 29 Nisan’da kebapçıda çalışırken içeriye giren ve kafasında motosiklet kaskı olan bir kişi Zülküf Taş’ı ateş ederek, öldürdü. Katil, motosikletine binip kaçtı. Zekeriya Taş, katilin Aykut olduğunu belirterek, şöyle konuştu:“Kafasında kask da olsa kim olduğunu anladım. Bu şahıs Aykut’tur. Kendisini çok iyi tanır, fiziksel özelliklerini bilirim. Kaçarken topallıyordu. 1.5 ay önce trafik kazası geçirdi. Birçok kemiğinin kırıldığını ve ayağının aksadığını duymuştum.” Aykut, bulunamadı. Kardeşi Ümit’in kaldığı eve yapılan baskında kalaşnikof silah, iki şarjör ve 30 fişek ile ve çelik yelek bulundu. Haraç kurşunu İkinci cinayet, Ekrem Gündüz Olayı. İddianameye göre… Aykut, 13 Ekim 2023’de adamı Fırat Seçen’i Gaziosmanpaşa’daki Nehir Müzikhol’e gönderdi. Seçen, görüntülü şekilde Aykut’u arayıp telefonu müzikholün sahibi Ayhan Gezici’ye verdi. Aykut, mekancıya “Ya dükkanı kapatırsın ya da bana aylık 25 bin TL vereceksin” dedi. Gezici, “ O kadar veremem” dedi. Aykut, “O zaman 20 bin TL ver. Parayı cezaevinde yatan dört kardeşim için istiyorum” dedi. Bir kereye özgü 12 bin TL’de anlaştılar. Fakat Gezici, sonradan bu parayı ödemekten vazgeçti. 16 Ekim’de Seçer geldi. Görüntülü şekilde Aykut’u arayarak, telefonu Gezici’ye verdi. Aykut, “Hayırdır dayı, vazgeçmişsin” dedi. Gezici, “Ben küçük esnafım. Madem haraç peşindesin. Benim holdingim yok, git o yerlerden al” dedi. Aykut, “Seninle görüşeceğiz” diye karşılık verdi. 17 Ekim’de saat 00.10 sularında kiralık bir aracın içinden ateş edildi. Mekan çalışanı Ekrem Gündüz, başına isabet eden kurşunla hayatını kaybetti. Araçta Aykut’un adamı Rüzgar Kaplan’ın parmak izi bulundu. Kaplan, ifadesinde, aracı kendisinin kiralayıp sürdüğünü, ancak Yunus Emre Zaman ve Hakan Alper’in ateş ettiğini ileri sürdü. Üç kişi halen cezaevinde… Örgütün işlediği iddia edilen suçlar arasında öldürmeye teşebbüs, kasten ve silahla yaralama, araç kurşunlama, yağma, kıraathaneye saldırı, yasaklı silah bulundurmak ve tehdit de var.",https://halktv.com.tr/makale/mit-baskani-kalindan-ozele-telefon-886459
İsmail Saymaz,Niğde Engelli Çocuklara İşkence Merkezi!,19 Kasım 2024 Salı 07:47,"Mustafa Çelik, hayata veda ettiğinde henüz dokuz yaşındaydı. Engelli ve epilepsi hastası bir çocuktu. Aile ve Sosyal Hizmetler Bakanlığı’na bağlı Niğde Engelsiz Yaşam ve Bakım Rehabilitasyon Merkezi’nde kalıyordu. Ölüm sebebini Adli Tıp Raporu’na şöyle yazdılar: “Epilepsiden…” Mustafa, kendisi ve arkadaşlarının aylardır gördüğü işkenceyi ölümüyle birlikte duyurmuş oldu. Niğde Cumhuriyet Başsavcılığı’nın iddianamesine göre 14’ü tutuklu 26 kadın bakıcı, Çelik de dahil 15 çocuk ve bir yetişkine cehennemi yaşattı. Dosyaya giren kamera görüntülerine göre… Engelli çocuklara dayak atıp tekme-tokat vurdular. Boğazlarını sıktılar. İtip kaktılar, yerde sürüklediler. Sövdüler. Merdiven altlarında bekleme cezaları verdiler. Üzerlerine kapıları kilitlediler. Aç bıraktılar. Önlerinden yemeklerini alıp çöpe attılar. Çırılçıplak soyup topluca yıkadılar. Çelik, hayatını kaybetmeseydi bu işkence daha aylarca devam edecekti. Kameralar işkenceyi kaydetti Okurlarım hatırlayacaktır. Niğde’deki çocuk ölümünü 10 Ekim’de bu köşede yazmıştım. 4 Kasım’da 14 kadın bakıcının tutuklandığını duyurdum. Niğde Cumhuriyet Başsavcılığı, nihayet 103 sayfalık iddianamesini tamamladı. 26 bakıcı hakkında yaralama, kötü muamele, çocuğa ve beden veya ruh bakımından kendisini savunmayacak kişiye karşı eziyet ve kişiyi hürriyetinden yoksun kılma suçlarından dava açıldı. İddianameye göre… Niğde Engelsiz Yaşam ve Bakım Rehabilitasyon Merkezi’nde dokuz yaşındaki Çelik, 22 Temmuz’da rahatsızlanarak, hastaneye götürüldü. Çelik, o gün hayatını kaybetti. Adli Tıp raporunda ölüm sebebi olarak epilepsi hastalığı, buna bağlı gelişen komplikasyonlar gösterildi. Bu arada soruşturma kapsamında merkeze ait 101, 110, 111 ve 112 numaralı evlerin kamera görüntüleri incelendi. Görüntülerde 15 çocuk ve bir yetişkinin eziyete uğradığı saptandı. En başta da Mustafa’nın! Mustafa’yı aç bıraktılar, itip kaktılar, sürüklediler 7 ila 13 yaşındaki çocukların kaldığı 101 numaralı evin mutfak görüntülerine göre Çelik’in başına şunlar geldi: -S.K. adlı bakıcı yerde yatan Çelik’i ayağından tutarak, mutfak kapısına sürüklüyor. -T.D. adlı bakıcı Çelik'i sandalyeye itekliyor. Çocuk kendisinde değil. Bakıcı çocuğu yedirmeden mutfaktan çıkarıyor. -Çelik, sandalyeden düşüyor, masanın altında hareketsiz halde yatıyor. Bakıcılar müdahale etmiyor. 26 dakika sonra bakıcı N.Ö., Çelik’i kıyafetinden çekerek götürüyor. -Ş.B. adlı bakıcı yerde yatan Çelik’i ayağıyla itip buzdolabını açıyor. -Çelik sandalyede dengede duramayıp yana kayıyor. N.Ö. adlı bakıcı kafasına yumrukla vurarak, çocuğu doğrultuyor. Tarih, 13 Temmuz. -S.B. ve Ş.B. adlı bakıcılar yemek yedikten sonra kalanını çöpe döküyor. Çelik’e yemek vermiyorlar. -Bakıcı Ş.B., Çelik’in boğazını sıkıp sandalyeye itekliyor. Çocuğa yedirmeden çorba ve yemeği çöpe döküyor. 101 numaralı evin salonuna ait görüntülere göre: -Ş.B. adlı bakıcı Çelik’i kucağında getirerek, sert şekilde yere vuruyor. Ayaklarından sürükleyerek salondan çıkarıyor. 101 numaralı evin giriş katında Çelik’in odasını gösteren ve ses kaydı yapan kameraya göre: -C.Ç. adlı bakıcı Çelik’e “Salak, geri zekâlı, aptal, önüne bak” diyor. -T.Y. adlı bakıcı Çelik’i kollarından tutup itekleyerek getiriyor. “Gebermiyorlar” diyor. C.Ç. adlı bakıcı bebek alt bezi ile Çelik’in yüzüne vuruyor. -T.Y. adlı bakıcı Çelik’i tek kolundan çekerek kaldırıp odasının zemine bırakıyor. Çocuğu ayağı ile kapı önünden itekliyor. -S.B. adlı bakıcı odada Çelik varken, içeriye ilaç ile giriyor ve ‘'Yut belanı s…, şurdan sokar, şurdan çıkarırım, o… ç…” diyor. -Ş.B. adlı bakıcı evden çıkarken yerdeki Çelik’e tekme atıyor. Ve Çelik’in öldüğü gün. -Saat 16:55’de Çelik odasına giriyor. -Ş.B. adlı bakıcı Y. adlı bir çocuğa “Gelirsem senin belanı s…” diyor. -S.B. adlı bakıcı “A… k… çocuğu, gel buraya” diye bağırarak, çocuğu sırtından tutup odaya itekliyor. -S.B., “Mustafa nerde” deyip Çelik’in odasına yöneliyor. Çelik kapının arkasında düşüyor. Yatar vaziyette olduğunu bakıcı fark ediyor. “Kalk lan” diye bağırıyor. Çocuğu itekleyerek içeri giriyor. Çelik, tepki vermiyor. S.B., çıkıyor. S.B. ve Ş.B. adlı bakıcılar odada temizlik yapıp çıkıyor. -Ş.B., Çelik’in odasına 17:25'te giriş çıkış yapıyor. -S.K. adlı çocuk mutfaktan banyoya koşarak geçiyor. S.B. adlı bakıcı, “Belanı s…” diye bağırıyor. Yedi-sekiz tokat sesi geliyor. Çocuk çığlığı ve ağlama sesleri geliyor. S.B., “'Ebeni s…, o… çocuğu… Tokat manyağı yaparım seni” diyor. -Saat 20.10’da odadan çıkan C.K. adlı bakıcı “Mustafa ölmüş” diyor. Görevli koşarak gelip “Musti!” diye sesleniyor. Ve 112’yi arıyorlar. Yemek yemediler, dayak yediler 101 numaralı evin mutfak kameralarına diğer çocukların maruz kaldığı şiddet yansıdı. -S.T. adlı bakıcı yemek masasında oturan M.H.D. adlı çocuğun başına ve sırtına vuruyor. -N.Ö. adlı bakıcı M.M. adlı çocuğun kolundan tutarak altı defa sırtına ve kafasına vuruyor. -Ş.B. adlı bakıcı, yemek yiyen Y.G. adlı çocuğu kaldırıp tabağı alıyor. Çocuğun tabağına elini uzatması üzerine kolundan itekliyor. S.K. adlı çocuğun çorbasını elinden alıyor. -Dört çocuk çıplak halde mutfağa geliyor. -M.A.K. adlı çocuk kahvaltısını yaptığı sırada M.Y. adlı bakıcı kalk talimatı veriyor. Çatalın kulpuyla çocuğun sırtına vurup kahvaltı tabağını alıyor. Merdiven altında vurdular, yalan tutanak tuttular 101 numaralı evde Çelik’in odasını gösteren, ses kaydı yapan kameraya yansıyanlar: -N.Ö. adlı bakıcı M.H.D. adlı çocuğa “Ver a… k… çıkardığı, ver” diyerek elini sallıyor. Çocuk ağlıyor. -S.B. adlı bakıcı, M.A.K. adlı çocuğu boynundan itekleyerek kameranın olmadığı odaya itekliyor. İki bakıcı kapıyı kapatıyor. Çarpma ve ağlama sesleri geliyor. Kapı açıldığında çocuk kafasını tutarak çıkıyor. -S.B. adlı bakıcı S.K. adlı çocuğa “Senin b… s….” diyor. -E.M. ve S.K. adlı çocuklar odaya giriyor. Ş.B., S.B. ve M.Y. adlı bakıcılar odaya girdikten sonra “A… k… çocuğu” şeklinde küfür, çok sayıda tokat, iki çocuğa ait ağlama ve bağırma sesleri geliyor. E.M. ağlayarak çıkıyor. İçeriden çocukların çığlığı gelmeye devam ediyor. S.K. ağlayıp salona kaçıyor. -Ş.B. adlı bakıcı, ağlayan S.K.’nin kolundan tutarak ''Geç lan merdiven altına” diyor. Çocuk ve bakıcı kamera açısından çıkınca 3-4 tokat, bağırma ve çığlık sesi geliyor. Ş.B., “Merdiven altından çıkma” diyor. -S.B. adlı bakıcı S.K. adlı çocuğa “Bir daha çıktığını görüyüm, senin o kafanı dağıtırım” diyor. İki bakıcı, S.K.’yi saat 12.26'dan saat 16.33’e kadar merdiven altında tutuyor. -S.B. adlı bakıcı, S.K. adlı çocuğa “Nerdesin iki saattir ya, o… ç… bak” diyor. “A… k… y… kafalısı” diye küfrediyor. -S.B. adlı bakıcı “Senin ebeni bi s…, git şuradan, beynine s… o… evladı” diyor. Odada Y.Ö.G. adlı çocuğun bulunduğu sırada S.B. küfrediyor. Tokat ve çocuğa ağlama sesleri geliyor. -S.K. adlı çocuk lavaboya giriyor. F.T.T. adlı bakıcı “Tuvaletten çık, elimde kalacan” diye bağırıyor. Çocuk “Anne kızma” diyor. Tuvaletten salona kaçıyor. Bakıcı peşinden gidiyor. Çocuktan çığlık ve ağlama sesi geliyor. -Bakıcılar çocuklara toplu banyo yaptırıyor. -Ş.B. adlı bakıcı Y.G adlı çocuğu dövdükten sonra başına krem sürüyor. Çocuğun oynarken yere düşüp kendini yaraladığı yönünde tutanak tutuyor. Kapılar çocukların üzerine kilitleniyor -Çocuklar akşamları odaya girerken kapılar üzerine kilitleniyor ve sabahları açılıyor. -107 numaralı evin mutfak kameralarının incelenmesinde D.M. adlı yetişkin kadın bardağın altında kalan çayı çöpe döktüğü için S.T. adlı bakıcı tarafından yüzüne vuruluyor. -112 numaralı evin mutfak kameralarının incelenmesinde P.A. adlı bakıcı A.K. adlı kız çocuğuna yemek yedirirken kaşık düşüyor. Bakıcı sinirlenerek tokat savuruyor. -P.A. adlı bakıcı Ç.K. adlı kız çocuğunu tartaklıyor ve mutfak çıkışına doğru ayağı ile itekliyor. -P.A. adlı bakıcı Z.A. isimli kız çocuğunun kafasına vuruyor, yemeğini bitirmesine fırsat vermeden onu kaldırıyor. -112 numaralı evin salon kameralarının incelenmesine göre de bakıcı S.Ö. adlı bakıcı, Ç.K. adlı çocuğu tokatlayıp beşikten halıya atıyor. -S.K. adlı bakıcı N.E.A.F. adlı kız çocuğunu boğazından tutup kaldırıyor. -Ö.C., adlı çocuk halıyı ısırdığı sırada T.D. adlı bakıcı yüzüne ve sırtına vuruyor. -S.K. adlı bakıcı, Ç.K. adlı çocuğu kıyafetinden tutup eşya gibi yatağa atıyor. Çocuk ağlıyor. Bakıcı “Seni gebertirim” diye bağırıyor. Peki, şüpheli bakıcılar kendilerini nasıl savunmuşlar? Skandalın ikinci perdesini yarın anlatacağım. MHP’li başkanın istifa nedeni insan kaçakçılığı iddiasıymış MHP Muğla İl Başkanı Oğuz Akarfırat, dün sağlık sebebiyle görevinden affını istediğini açıkladı. Oysa asıl neden bu değil. Akarfırat’tan istifa etmesini MHP Genel Merkezi istedi. Çünkü Marmaris, bir buçuk aydır Akarfırat’ın kızı adına kayıtlı teknesiyle insan kaçakçılığı yapıldığı iddiasıyla çalkalanıyor. 35 yaşındaki klima tamircisi Barış Kaya, eşi Gizem ve kız kardeşi Hülya, 6 Ekim’de Marmaris’te Yasemin Akarfırat’a ait balıkçı teknesine biniyor. Akarfırat’a göre tekneleri çalınıyor. Ancak üç çocuk annesi Gizem Kaya, “Eşimin tanıdığı birinden kiraladık” diyor. İçmeler’de ‘Abbas’ adlı kişiyi alıp açılıyorlar. İlerleyen saatlerde tekne bozuluyor. Dev bir dalga tekneyi deviriyor. Nasıl oluyorsa Yunan kara sularına giriyorlar. Bir İsrail yolcu gemisi Gizem ve Hülya Kaya ile ‘Abbas’ı halat atıp kurtararak, Yunan sahil güvenlik ekiplerine teslim ediyor. Üç kişi Kos Adası’na götürülüyor. Arandığı öne sürülen Abbas adlı kişi Yunanistan’a iltica ediyor. En son denizde görülen Barış Kaya ise kayıp. Gizem Kaya, yerel bir haber ajansına yaptığı açıklamada şöyle konuşuyor: “Yunan Sahil Güvenliği bizi Kos Adası'na götürdü. Karakolda üç gün kaldık. Bizi göçmen kampına götürdüler. Eşim yanımızda değildi. En son eşimi gören arkadaşı, sırtına çantayı alıp yardım çağırmak için açıldığını söyledi.” Türkiye’ye dönen Kaya, iltica etmek için değil, eğlenmek için gittiklerini ileri sürüyor. Akarfıratlara ait tekne ise halen Rodos’ta… ‘Evet, tekne yüzünden istifa ettim’ Dün eski MHP İl Başkanı Oğuz Akarfırat’ı aradım. Akarfırat, “Evet, istifam sağlık nedeniyle değil, tekne konusuyla ilintili” dedi. Akarfırat, teknelerinin çalındığını, hemen Emniyet’e şikayette bulunduklarını söylüyor. Kaya Ailesi’nin iki buçuk saat tekneyi çalıştırmak için uğraştıklarını, yardım için arkadaşlarını çağırdıklarını anlatıyor. Ailenin tekneyi almaya gelirken çalıntı bir araç kullandıklarını ileri süren Akarfırat, şunları söylüyor: “Bu kişiler tanımıyoruz. Ama polis tanıyor. Bunlar uyuşturucu kullanan, illegal işlerle uğraşan, hırsızlık yapan bir aile.” Akarfırat’a sordum: “Öyleyse neden istifa ettirildiniz?” “Siyasi hazımsızlıktan dolayı” diyor ve ekliyor: “Size bu dosya nasıl lanse edilmişse genel başkanımıza da öyle lanse edilmiş. ‘Akarfırat’ın kızı insan kaçakçılığı yapıyor, kendisi makamını kullanarak, onu koruyor’ denilmiş. Partimizdeki hassasiyetleri bilirsiniz.” Hem Gizem Kaya’nın hem de Oğuz Akarfırat’ın açıklamalarında oturmayan taraflar var. Bu balıkçı teknesi çalındı mı? Yoksa kiralandı mı? İlk kez mi kaçakçılıkta kullanılıyor? Teknedeki ‘Abbas’ adlı kişi kimdir ve gerçekte hangi suçlardan aranıyor? Bu suç terör olabilir mi? Üç çocuk babası Barış Kaya’nın akıbeti ne oldu? Öldü mü? İltica mı etti? Neden gizlilik kararı kondu? Bir siyasi baskı mı var? Akarfırat, aynı gün Zorlu Grubu’nda çalışan bir kişiye ait katamaranın çalındığını ve onunla da mülteci kaçırıldığını ileri sürüyor. Hatta “Bu tekne de Rodos’ta” diye ekliyor. Marmaris’te ne oluyor?",https://halktv.com.tr/makale/nigde-engelli-cocuklara-iskence-merkezi-889478
İsmail Saymaz,Ahmet Özer’i TBMM’ye çağırıp ‘Çözüm’ için dinlemişler,11 Kasım 2024 Pazartesi 07:45,"CHP’li Esenyurt Belediye Başkanı Ahmet Özer, tutuklanalı bir hafta oldu. Özer, PKK üyeliği iddiasıyla cezaevine konurken… Hakkında terörizmin finansmanı suçundan bir soruşturma daha açıldı. İstanbul Cumhuriyet Başsavcılığı, Özer’in ‘bir tek silahı eksik’ diye düşünüyor. Oysa Özer, 2013 yılındaki Çözüm Süreci’nde TBMM’ye davet edilerek, görüşüne başvurulanlar arasındaydı. Evet, yanlış okumadınız. AK Parti ve BDP’nin önergeleri doğrultusunda 9 Nisan 2013’te ‘Toplumsal Barış Yollarının Araştırılması ve Çözüm Sürecinin Değerlendirilmesi Amacıyla Meclis Araştırma Komisyonu’ kurulmuştu. Başkanlığına AK Parti Amasya Milletvekili Naci Bostancı seçildi. 11 üyesinden 10’u AK Partili, biri BDP’liydi. CHP ve MHP üye vermedi. Komisyon 43 konuğu davet etti. Üçüncü sırada Ahmet Özer vardı. Özer, 23 Mayıs 2013’te TBMM’de dinlendi. Diğer konuklar arasında, İmralı’dan mektup getiren Ali Kemal Özcan, Prof. Mesut Yeğen, eski Diyarbakır Barosu Başkanı Mehmet Emin Aktar ve eski Şırnak Barosu Başkanı Nuşirevan Elçi de vardı. Komisyon sekiz şehirde 129 kişiyi dinledi. Raporunu 25 Kasım 2023’te açıkladı. Linki halen TBMM’nin internet sitesinde duruyor. ‘Kürtlerin yüzde 84’ü ayrılmak istemiyor’ Bu raporda Özer’in yorum ve tespitlerine genişçe yer veriliyor. Özer, Türkler ve Kürtler arasındaki kaynaşma, birlikte yaşama ve ortak değerleri paylaşmanın bölünme ihtimalini geçersiz kıldığını belirterek, şöyle diyor: “Bir sosyolog olarak gittim, bölgede araştırma yaptım. Kürtlere sordum, dedim ki: ‘Ayrılmak istiyor musunuz?’ Yüzde 84’ü ‘Hayır, biz ayrılmak istemiyoruz.’ (dedi).” PKK’ya eleştiri Özer, komisyona bir metin sundu. Bu metinde, Kürt sorununun tarihsel arka planını aktarırken, Cumhuriyet’in ilk 15 yılı için “Bu dönem ret, inkar ve asimilasyon politikalarının yoğun uygulandığı bir dönemdir” görüşünü savunuyor. Üyesi olmakla suçlandığı PKK’yı yer yer eleştiriyor. 12 Eylül’ün Kürt aktivizmini kırıp PKK’nın iddialarına itimat duyulmasına yol açtığını savunuyor. Örgütün ilk eylemini devlete ve kendisine karşı olan Kürtlere yaptığını ifade ediyor. 1990’lı yıllarda ılımlı Kürtlerle Türkleri birarada tutan sol şemsiyenin dağıldığını ve Kürt partisinin kurulduğunu söylüyor. Özer, şöyle devam ediyor: “Şiddeti reddeden, devletle işbirliği yapan Kürt aktörlerin PKK tarafından zulme maruz kalma riski vardı. Kürt aktörlerle işbirliği yapan Türklerin ise ‘Kürtçü’ veya 'Kürtlerin hesabına çalışan’ yaftasını alma riski vardı.” AK Parti’ye övgü Özer'in yansız bir tutum benimsemekle birlikte 2013’ün siyasi yelpazesinde AK Parti’ye daha olumlu baktığı söylenebilir. AK Parti’nin 2007’den itibaren “bölge insanının etnik kültürel kimliğine daha toleranslı davrandığını, askeri tedbirler ve sınırötesi operasyonlara odaklanan rakiplerinin aksine barışçıl diplomatik yollara yöneldiğini, sorunun güvenlikten ödün vermeksizin barışçıl yöntemlerle çözülebileceğinin sinyalini verdiğini” ifade ediyor. Özer, ‘Çözüm Süreci’ için şöyle diyor: “Erdoğan ‘Ben olsam Öcalan’ı asardım’ dedikten dört ay sonra cesur bir adımla risk alarak, Öcalan’ı muhatap alan İmralı sürecini başlattı.” Özer, Anayasa’dan ‘ırkçı’ vurguların çıkarılmasını savunuyor. Devletin bir ırkı, dini ve ideolojisinin olmayacağını kaydediyor. Anayasa’daki Atatürk milliyetçiliği ifadesine itiraz ediyor. Yerel yönetimlerin güçlendirilmesini öneriyor. Özer’in görüşleri özetle böyle. Miroğlu Meclis’e, Özer cezaevine Komisyonda Özer’le birlikte görüşlerine başvurulanlardan biri de Orhan Miroğlu’ydu. Miroğlu, Özer’den keskin görüşlere sahipti. Hatta 2007’de Demokratik Toplum Partisi’nin bağımsız milletvekili adayı olmuştu. ‘Çözüm Süreci’nde aldığı rol Miroğlu’na 2015’te AK Parti’den Mardin Milletvekili olmasını sağladı. Halen AK Parti Merkez Karar Yönetim Kurulu üyesi… Miroğlu’dan daha ılımlı görüşlere sahip Özer ise CHP’ye girdi ve 31 Mart 2024’te Esenyurt’tan belediye başkanı seçildi. Sekizinci ayında tutuklandı ve yerine kayyum atandı. Miroğlu ile aynı siyasi çizgide yürüseydi, cezaevinde olmak ne mümkün, muhtemelen her akşam bir televizyon ekranında İmralı’ya ‘Umut Hakkı’nı değerlendiriyor olacaktı. Özer: İmamoğlu’nu oyun dışı bırakmayı hedefliyorlar Ahmet Özer, avukatı aracılığıyla bana cezaevinden bir mektup gönderdi. Özer’in mektubu şöyle: “Ömrümü barışa adamış, bu uğurda onlarca eser, yüzlerce makale yazmış, başta Kürt meselesi olmak üzere çeşitli alanlarda araştırmalarla tanınan bir bilim insanıyım. Hayatım boyunca teröre ve şiddete karşı durdum. Bir terör örgütü ile irtibatlandırılmayı zül sayarım. Bu kumpasta bana yöneltilen iddialar mesnetsizdir, hepsini reddediyorum. Meclis Başkanı Cemil Çiçek’in daveti ile çözüm komisyonunda sunum yapan bir akademisyenim. On yıldan fazladır CHP üyesiyim. CHP’den milletvekili, Parti Meclisi ve belediye başkanlığı adaylıklarım var. DEM Parti’den veya önceki siyasi partilerden aday olmadım. Esenyurt’ta iki kişiden birinin oyunu alarak seçildim. Hakkımda çok kara propaganda yaptılar, halk itibar etmedi. O zaman seçimle elde edemediklerini yargı yoluyla ele geçirmeye çalışıyorlar, ancak kayyum halk iradesinin gaspıdır. Meselenin ikinci kısmı, buradan sonuç alırlarsa İmamoğlu’nu oyun dışı bırakmayı hedefliyorlar. Üçüncü hedef, partimizin bu operasyonlarla iktidar yolculuğunu engellemek olacak. Esenyurt’u ele geçirmek için önce beni suçlu ilan ettiler, şimdi suç unsurları yaratmaya çalışıyorlar. İleri sürdükleri boş iddiaları çürüttük. Bakalım, imajları alınmamış bilgisayar ve telefonlardan ne çıkaracaklar? Kamuoyu, bu haksızlıklara göz mü yumacak? Öyleyse geçmiş olsun, değilse mücadele edilecek ve bunu başaramayacaklar! Çocuklarımızın daha özgür, demokratik bir ülkede yaşaması için Türkiye’nin önü açılacaktır, inanıyorum ki o günler yakındır.” Yavaş’ın dilekçesinde MİT yok, adliyeden sızma iddiası var Ankara Büyükşehir Belediye Başkanı Mansur Yavaş’ın Ankara Cumhuriyet Başsavcılığı’na sunduğu 7 Kasım tarihli dilekçesine ulaştım. Dilekçede, MİT’le ilgili bir iddia ya da suçlama yöneltilmiyor. Yavaş, 2019 yılında açılan, tarafı olduğu sahte senet davasındaki belgelerin Melih Gökçek’le bağlantılı sosyal medya kullanıcısı Zihni Çakır’a servis edildiğini ileri sürerek, suç duyurusunda bulundu. Gökçek’in adamını şikayet etti Yavaş, Çakır için “Sözde gazeteci” ifadesini kullanarak, şöyle diyor: “7.11.2024 tarihinde Twitter üzerinde şahsım aleyhine sözde gazeteci Çakır tarafından birtakım paylaşımlara konu yapılan bitmiş bir dosya kapsamındaki bilgi ve belgelerin, dosyanın tarafları dışındaki şahıslara ne şekilde, hangi yollarla ve neden servis edildiğinin tespit edilmesi gerekmektedir. Adı geçen şahıs tarafından yapılan paylaşımlar incelendiğinde görülecektir ki bu şahıs paylaşımları ile tabiri caizse ‘Adliye benden sorulur’ havası yaratarak, adliyenin tüm birimlerinde söz sahibiymişçesine bir algı oluşturmaya çalışmakla, gerek şahsımın gerek adliye personeli ve yargı camiasının güvenirliliğini, itibarını ve toplumda yerleşik bir kanaat olan hukuka ve yargı mensuplarına duyulan güveni yerle bir etmektedir. Bu sebeple savcılığınız nezdinde yürütülmüş ve nihayete erdirilmiş söz konusu dosya içeriğinin sözde gazeteciye kim tarafından, ne şekilde, hangi yollarla ve neden servis edildiğinin tespiti ile dosya içeriğini dosyanın tarafı olmayanlara servis edenlerin ve sosyal medyada paylaşan adı geçen şahsın Türk Ceza Kanunu ile ilgili maddeleri uyarınca hakkında resen suç duyurusunda bulunulmasını arz ve talep ederim.” Yavaş, 9 Kasım’da yaptığı açıklamada, 2021 yılında benzer bir teşebbüsle karşı karşıya kaldığını, o gün de dilekçe verdiğini ancak yanıt alamadığını söylüyor. Bakalım, bu kez yanıt alabilecek mi?",https://halktv.com.tr/makale/ahmet-ozeri-tbmmye-cagirip-cozum-icin-dinlemisler-887267
İsmail Saymaz,Teğmenlerin büyük ve affedilmez suçu,25 Kasım 2024 Pazartesi 08:32,"Üzerinde üniforması varken mesai saatinde tarikat evinde zikre katılan Tuğamiral Mehmet Sarı hakları verilerek, emekli edilirken… Genç teğmenler geçen yıla kadarki tüm mezuniyet törenlerinde okunan bir yemini tekrar ettikleri ve “Mustafa Kemal’in askeriyiz” diye bağırdıkları için gelecekleri çalınarak, Türk Silahlı Kuvvetleri’nden (TSK) ihraç edilmek isteniyor. Kara Harp Okulu’nun dönem birincisi Teğmen Ebru Eroğlu ve dört arkadaşı ile bölük komutanı, tabur komutanı ve alay komutan vekili Yüksek Disiplin Kurulu’na (YDK) sevk edildi. TSK Disiplin Kanunu’nun ‘silahlı kuvvetlerden ayırma cezasını gerektiren disiplinsizlikler’ başlıklı 20. maddesinin c bendinde düzenlenen ‘hizmete engel davranışta bulunmak’ iddiasıyla suçlanıyorlar. Bu madde şöyle: “Devletin ve Türk Silahlı Kuvvetlerinin itibarına zarar verecek nitelikte tutum ve davranışlarda veya ağır suç veya disiplinsizlik teşkil eden fiillerde bulunmak.” İtibara zarar veren davranışlar belirsiz Teğmenlerin eylemi 20. madde kapsamında ele alınabilir mi? Hacettepe Üniversitesi’nde doktora yapan Avukat Yunus Keskin’in 2015 yılında Eskişehir Anadolu Üniversitesi Sosyal Bilimler Enstitüsü’nde kabul edilen ‘Türk Silahlı Kuvvetlerinde Ayırma Cezası’ başlıklı yüksek lisans tezi bu soruya yanıt veriyor. Keskin’e göre 20. maddedeki eylemler iki grupta ele alınabilir. Bir: Devletin ve Türk Silahlı Kuvvetlerinin itibarına zarar verecek nitelikteki tutum ve davranışlar. Keskin, şöyle yazıyor: “Bu tutum ve davranışların ne olduğu kanunda açık bir şekilde belirtilmemiş ve Yüksek Disiplin Kurullarının takdirine bırakılmıştır. Yüksek Disiplin Kurulları, tutum ve davranışların devletin ve TSK’nın itibarına zarar verecek nitelikte olup olmadığını araştıracaktır.” Ağır suç kanunda tanımlanmıyor İki: Ağır suç veya disiplinsizliklerde bulunmak. Keskin, ağır suç kavramının ceza kanunlarında açık bir şekilde tanımlanmadığını savunuyor. Ağır suç kavramının, ağır ceza mahkemesinin görev alanına giren suçlar olarak düşünebileceğini ifade ediyor. Bu suçlar şöyle: Yağma, irtikâp, belgede sahtecilik, dolandırıcılık, hileli iflas ile ağırlaştırılmış müebbet, müebbet ve 10 yıldan fazla hapis cezalarını gerektiren suçlar. Askeri Ceza Kanunu’nda düzenlenip TSK’dan çıkarmayı gerektiren suçlar da ağır suçlar sayılabilir. Bu suçlar şunlar: Devletin şahsiyetine karşı işlenen suçlar ile zimmet, irtikâp, rüşvet, hırsızlık, dolandırıcılık, sahtecilik, inancı kötüye kullanma, dolanlı iflas gibi yüz kızartıcı veya şeref ve haysiyeti kırıcı suçlar ile kaçakçılık, ihaleye fesat karıştırma, devlet sırlarını açığa vurma. İki olasılıkta da teğmenlerin eylemi ağır suça girmiyor. Ağır suç kanıtlanmalı TSK’dan ayırma cezası personel için en ağır disiplin yaptırımı. Keskin, böyle bir ceza verirken, kanunlarda tanımlanmayan ağır suç kavramının hukuktaki belirlilik ilkesini zedeleyebileceğini düşünüyor. Keskin, ayırma cezası için mahkumiyet gerekmediğine dikkat çekerken, “Ayırma cezası uygulanacak askerlerin ağır suç işlediği ispat edilmelidir” diye yazıyor. Keskin’a göre ağır disiplinsizlikte bulunmak da ayırma sebebi. Ancak ağır disiplinsizlikle neyin ifade edildiği belli değil. ‘Teğmenler eylemi suç değil’ Keskin’i arayıp şu soruyu yönelttim: “Teğmenlerin eylemi 20. maddeye girer mi? Dedi ki: “Ayırma cezası verilemeyeceğini düşünüyorum. Eylemleri 20. maddedeki disiplinsizliklere girmiyor.” Peki, ‘hizmet yerini terk etmeme cezasını gerektiren disiplinsizliler’ başlıklı 19. maddenin a bendindeki ‘emre itaatsizlik’ kapsamında sayılabilir mi? Keskin, “Hayır” diyor. Emre itaatsizlik suçunun oluşması için yazılı ve sözlü bir emir olması gerektiğini belirterek, “Ortada bir geleneğin ritüelleşmiş hali ve rutin dışı bir faaliyet var. Bu haliyle disiplinsizlik olmaz” diye vurguluyor. Sordum: ‘Sarıklı amiral’ diye ünlenen Tümamiral Mehmet Sarı’nın eylemi disiplinsizliğe girer mi? Keskin: “Girebilir, niye girmesin? Mesai saatinde aracıyla gitti. Ancak disiplin soruşturması başlatılmadı. Ona bir şey yapmıyorsun, teğmenleri meslekten men etmeye çalışıyorsun!” Keskin, teğmenlerin ihraç edileceğini düşünüyor. Ben de aynı fikirdeyim. Disiplin suçu işledikleri için değil, asla. Yalnızca “Mustafa Kemal’in askerleriyiz” diye bağırdıkları için ihraç edilecekler. Büyük ve affedilmez ‘suçları’ budur onların. Niğde Engelsiz Yaşam, Bakım ve Rehabilitasyon Merkezi’nde, 9 yaşındaki epilepsi hastası Mustafa Çelik’in ölümü sonrası kameralar incelenince 7-13 yaşlarındaki 15 çocuğun bakıcıları tarafından aylardır işkence gördüğü ortaya çıktı. 14 bakıcı tutuklandıysa, toplam 26 bakıcıya dava açılabildiyse kamera görüntüleri sayesinde. Bu arada, Bor Rehabilitasyon Merkezi’nde kalan otizm hastası Gökcan Tetik, 18 Ekim’de şüpheli şekilde hayatını kaybetmişti. Bu bilgiyi 25 Ekim’de köşemde yazmıştım. Baba: Gözünde ve kafanda yaralar vardı 21 yaşındaki Tetik’in 19 Ekim tarihli otopsi tutanağına ulaştım. Otopside kimlik tanığı olarak dinlenen baba Sadık Tetik, oğlunu dört yıl önce Bor Rehabilitasyon Merkezi’ne verdiklerini belirtiyor. Enfeksiyon gerekçesiyle oğlunun yazın 17 gün tedavi gördüğünü kaydediyor. 25 Eylül’de rahatsızlanarak, hastaneye kaldırıldığını anlatan Tetik, şöyle devam ediyor: “Sol kulağının kıkırdağı kesik ve kopuktu. Bakım merkezinden arkadaşıyla kavga ettiğini söylediler. Yeteri kadar bakımının yapılmadığını düşünüyorum. Her ziyarete gittiğimizde gözünde ve kafasında yaralar oluyordu. Arkadaşlarıyla kavga ettiğini söylüyorlardı. ‘Kameralara bakalım’ dediğimizde ‘Kameralı alanda olmuyor, odanın içinde oluyor’ diyorlardı. Çocuğumuzun ölüm sebebi araştırılsın.” Otopside, sol kulak kepçe üst kısmında bir santimetrelik yara saptandı. Ölüm sebebi belirlenemedi. Gökcan Tetik, enfeksiyondan ölmüş olabilir. Adli Tıp Raporu’na göre Mustafa Çelik de epilepsiden hayatını kaybetti. Ancak görüntüler gün yüzüne çıkınca Çelik ve diğer çocukların kameraların görmediği merdiven altında işkence gördüğüne şahit olduk. Büyük ihtimalle Çelik, hem şiddet hem de bakımsızlık sonucu adım adım ölüme yürüdü. Bor Rehabilitasyon Merkezi’ndeki kameralar incelenirse belki benzer bir tabloyla karşılaşabiliriz. Ya Tetik, enfeksiyondan ölmediyse… Ya bakımsızlık ve şiddet kurbanı olduysa… Ya tek örnek değilse… MHP Muğla İl Başkanı Oğuz Akarfırat, geçenlerde görevinden istifa etti. Sağlık gerekçesini gösterse de bu doğru değildi. Perde arkasını bu köşede yazdım. Asıl sebep, kızı Yasemin’in teknesiyle Türkiye-Yunanistan arasında insan kaçakçılığı yapıldığı iddiasıydı. Olay şöyle gelişti: Barış Kaya, eşi Gizem ve kardeşi Hülya, 6 Ekim günü Marmaris’te Yasemin Akarfırat’ın teknesine biniyor. İçmeler mevkisinde ‘Abbas’ adlı arkadaşlarını alıyorlar. Tekne Yunan karasularına sürüklenip batıyor. Bir gemi Gizem ve Hülya Kaya ile Abbas’ı kurtarıyor. Abbas, Yunanistan’a iltica ederken, iki kadın dönüyor. Barış Kaya ise denizde kayboluyor. Hala kendisinden haber yok. Boğuldu mu, iltica mı etti, bilinmiyor. ‘Serhat çalıştırdı’ Başlarından geçenleri Hülya Kaya’dan dinledim. Kaya, ağabeyi Barış’ın tekneyi ‘Serhat’ adlı kişiden kiraladığını belirterek, “Serhat’ı ağabeyim tanıyor. Biz tekneyi çalıştıramayınca Serhat gelip çalıştırdı” diyor. Kaya, kafa dağıtmak için açıldıklarını iddia ediyor. Canyeleği almak için İçmeler’e gittiklerini, ağabeyinin burada ‘Abbas’a denk geldiğini anlatarak, şöyle diyor: “Abbas, dedi ki ‘Sizinle gelebilir miyim?’ O da bindi. Turunç’tan alkol aldık. Bir hayli uzaklaştık. Bir insansız adada durduk. Bir buçuk saat yüzdük, içtik. Ada değiştirmek için yola çıktık. Çok dalga vardı. Teknemiz bozuldu.” Barış Kaya, annesi Emine’ye ulaştı. “Tekne su alıyor” dedi. Emine Kaya, sahil güvenlik ekiplerini aradı. Tekne 00.45’te su alarak battı. Hülya Kaya anlatıyor: “Suya düştük. teknemiz ters döndü. Ben, ağabeyim ve yengem ışıklara doğru yüzmeye çalıştık. Abbas geride, teknenin yanında kaldı. Ağabeyim ‘Arkadaşımın ayağında platin var, yanına gideceğim’ dedi ve gitti. Uzun süre suda kaldık. Saatler sonra bir gemi gördük. Gemiden biri atladı, bizi sudan aldı. ‘İki kişi daha var’ dedim. Abbas’ı aldık fakat ağabeyim yoktu. Sabaha kadar aradık, bulamadık. Ağabeyimi en son Abbas gördü. ‘Yardım çağırmaya gidiyorum’ diyerek, yanından ayrılmış. Nereye gitmiş, bilmiyoruz.” Kaya, Yunan güçlerine teslim edildiklerini, sonra Kos adasına götürüldüklerini anlatıyor. “Üç gün orada kaldık. Annem bizi aldı” diyor. ‘Abbas’ın iltica başvurusu yaptığını kaydeden Kaya, “Uyuşturucudan dosyası varmış” diye ekliyor. Akayfırat ve kızıyla bir bağlantılarının olmadığını savunuyor. Tekneyi kiraladığı söylenen ‘Serhat’ adlı kişinin kimliği belirlenirse gerçek açığa çıkar. Bu kişinin Akarfıratlarla bağı var mı? Tekneyi çaldılar mı? Yoksa Akarfıratların bilgisi dahilinde kaçakçılıkta mı kullanılıyor? Barış Kaya, kaçakçılık mı yapıyordu? Boğulup öldü mü… Yoksa yurt dışına mı kaçtı?",https://halktv.com.tr/makale/tegmenlerin-buyuk-ve-affedilmez-sucu-891195
İsmail Saymaz,İmamoğlu’na özel ceza tarifesi uygulamış,10 Ekim 2024 Perşembe 05:00,"Günlerdir Ekrem İmamoğlu’nun ‘Ahmak Davası’ konuşuluyor. İstanbul Bölge Adliye Mahkemesi’nin vereceği karar Türkiye’nin geleceğine tesir edecek. Son söz Yargıtay’da, ancak… Eğer 2 yıl 7 ay 15 günlük hapis cezası bölge adliye mahkemesi tarafından onanırsa CHP’ye ve muhalefete “İmamoğlu’nu cumhurbaşkanı adayı gösterirseniz siyasi yasak getiririz, muhtar bile olamaz” mesajı verilmiş olacak. Bu, ikidir böyle. Hatırlayın, iki yıl önce de aynı filmi izledik. 14-27 Mayıs 2023’teki genel seçimden altı ay önce İmamoğlu’na, Yüksek Seçim Kurulu üyelerine “Ahmak” dediği iddiasıyla 2 yıl 7 ay 15 gün mahkumiyet veren İstanbul Anadolu 7. Asliye Ceza Mahkemesi Hakimi Mehdi Komşul, sandığa açıkça müdahale etmişti. Komşul, böyle bir kararı vereceği bilindiği için tercih edildi ve o mahkemeye atandı. Çünkü davaya bakan Hakim Hüseyin Zengin, İmamoğlu’na ceza vermeye yanaşmadığı fark edilince Samsun’a sürüldü. Yerine Komşul’un getirilmesi boşuna değildi. Komşul’un İngiltere’de yüksek lisans yapan kardeşi Muhammed Ziya, 15 Temmuz’dan sonra FETÖ ile iltisakı nedeniyle KHK ile akademiden ihraç edilen 157 akademisyenden biriydi. Muhtemelen Komşul, bu ‘zaafından’ yakalandı. Yoksa İmamoğlu’dan önce baktığı hakaret davalarındaki kararları incelendiğinde, hiç de ahmak sözcüğünden 2 yıl 7 ay 15 gün verecek bir hakime benzemiyor. Hakaret edilen, hatta küfredilen Erdoğan olsa bile! Örnek mi istiyorsunuz? Erdoğan’a küfre 11 ay 10 gün İstanbul Kartal’da 2016’da çevreyi rahatsız ettiği için gözaltına alınan bir kişi Cumhurbaşkanı Erdoğan’ı ve dönemin Başbakanı Ahmet Davutoğlu’nu kastederek, “Hepinizin a… k…” diye küfrediyor. Cumhurbaşkanına hakaretten açılan dava, İstanbul Anadolu 11. Asliye Ceza Mahkemesi Hakimi Komşul’un önüne geliyor. Dava 2018 yılında sona eriyor. ‘Ahmak’tan ötürü 2 yıl 7 ay 15 güne hükmeden Komşul, cumhurbaşkanına edilen hakarete ve küfre müebbet verir diye düşünüyorsunuz, değil mi? Hayır, 1 yıl 11 ay 10 günle yetiniyor. Üstelik, bu istisnai bir karar değil. Yine bir kişi 2014 ve 2015’te sosyal medyada Erdoğan hakkında ağır ifadeler kullanıyor. 26 Şubat 2014’te Facebook’ta şunları yazmış: “-Alo Bilal -Selamunaleyküm babacım. -S… -Evet, babacım sıfırladık. -S… diyorum oğlum s… Sen paraları taşırken görüntü varmış. -Şey yapım mi babacım. -Oğlum git öl.” Bir paylaşımında Erdoğan için “Başçalan” ifadesini kullanıyor. 2015 yılında Twitter’da Erdoğan’ın fotoğrafını alıntılayarak, şunları yazıyor: “Milletin a… k… anlamadılar. Köprü ihalesi verdiler, olmadı. Vergi borcunu sildiler, yetmedi. Yetmedi, bir de ödül veriyorlar.” Bu yargılama 2019’da bitti. ‘Ahmak’a siyasi yasak getiren hakim ‘Başçalan’ diyenin seçme hakkını elinden alır diye zannedersiniz. Hiç de öyle olmadı. Komşul, “failin güttüğü amaç ile kastın ağırlığını dikkate alıp” 455 gün para cezasına hükmetti. “Tanığın kişiliği, duyduğu pişmanlık ve suçun işlenmesindeki özellikler” nedeniyle cezayı 9100 TL’ye çevrildi. Onu da 20 taksite böldü. “Sanığın sabıkasız oluşu, iyi hal ve davranışı nazara alınarak” hükmün açıklanmasını erteledi. “O… Ç…” ifadesine para cezası Komşul, bir polis ve hemşireye edilen küfürde de para cezasını uygun gördü. Kartal’da 2017 yılında alkollü vaziyette kazaya karışan bir kişi polislere “Bırakın beni o… ç…, siz kimsiniz” diye küfretti. Açılan dava 2021’de bitti. ‘Ahmak’ ifadesinin tarifesine bakıp Komşul’un “O…ç… ” için ne ceza verdiğini siz hesap edin. Hapis mi? Kürek cezası mı? Yoksa Sinop’a sürgün mü? Tabi ki hayır. Komşul, 442 gün adli para cezasına hükmetti. Sonra bu cezayı 8840 TL’ye çevirip 20 taksitte ödenmesine karar verdi. Komşul, İmamoğlu’na ceza verdiği yıl, 2022 yılında, bir başka hakaret davasına daha baktı. Ümraniye Eğitim ve Araştırma Hastanesi Çocuk Kardiyoloji Servisi’nde ziyaret saatinin dışında çocuğunu görmek isteyen kişi, izin vermeyen hemşireye “Ananızı s…, s… hastanenize” dedi. Bu dava 17 Mart 2022’de bitti. ‘Ahmak’ta Türk yargı tarihinin hakaret suçuna verilmiş en ağır cezasını uygulayan hakim, bu münasebetsiz adamın velayet hakkını elinden alınmıştır diye akıl yürütebilirsiniz. Hakim Bey, o kadar merhametsiz değil. Komşul, 547 gün adli para cezasına hükmetti. Cezayı 9100 TL’ye çevirdi. Hakarete cezayı savunmuyorum Yanlış anlaşılmasın. Ben Komşul’un verdiği cezaların daha ağır olması gerektiğini savunmuyorum, hapis cezasını önermiyorum. Aksine hakaret davalarındaki ceza pratiğinin düşünce ve ifade hürriyetini ihlal ettiği düşüncesindeyim. Hakaret suçlarında özgürlükçü davranılmalı. Siyasetçiler ve kamu görevlileri toleranslı olmalı. Hakaret cezaya değil, tazminat davasına konu edilmeli. Cumhurbaşkanına hakaret ayrı bir madde olarak düzenlenmemeli. Kamu görevlisine yönelik sözler, hakaret suçunun nitelikli hali olmaktan çıkarılmalı. Burada başka bir sinsilik var. Hangisi daha ağır? Hakim Mehdi Komşul, cumhurbaşkanına, başbakana, polislere ve hemşireye edilen yakası bağrı açılmamış küfürlere en çok 11 ay 10 gün hapis cezası verirken, bazılarını paraya çevirirken, hatta hükmün açıklanmasını ertelerken, “Ahmak” dediği için 2 yıl 7 ay 15 gün hapis cezası keserek, İmamoğlu’nu yasaklı hale getirmek istiyor. Allah aşkına, hangisi daha ağırdır? Ahmak mı? “Ananızı s…” mi? Ahmak mı? “Hepinizin a… k…” mı? Komşul, Erdoğan’a edilen küfürleri İmamoğlu’nun ifadesinden daha hafif mi buluyor? Komşul’un önceki hakaret davalarında, ‘Ahmak’tan daha ağır ifadeler için verdiği düşük cezalar İmamoğlu’na özel bir mahkumiyet tarifesi uyguladığını kanıtlıyor. Niğde Çocuk Evi’nde şiddet sonucu ölüm iddiası Aile ve Sosyal Hizmetler İl Müdürlüğü’ne bağlı Niğde Çocuk Evleri Sitesi’nde kalan dokuz yaşındaki bir çocuk, iddiaya göre, gördüğü şiddet sonucu hayatını kaybetti. Bu ölüm bir buçuk-iki ay içerisinde meydana geldi. Sır gibi saklanan ölüm için Niğde Cumhuriyet Başsavcılığı tarafından soruşturma başlatıldı. İddiaya göre 17 personel açığa alındı. Bir kısmı çocuğu darp ettikleri, bir kısmı olayı gizledikleri için… Dün Aile ve Sosyal Hizmetler Bakanlığı’nı aradım. Yetkililer ölüm iddiasını doğrularken, çocuğun epilepsi hastası olduğunu söylediler. “Otopsi raporunda çocuğun travmatik tesirle öldüğüne dair bir delilin mevcut olmadığı” ifade edildi. Ancak ilgili personellerin açığa alındığı ve soruşturmanın devam ettiği aktarıldı. Hali hazırda yayın yasağı ve gizlilik kararı olduğu belirtildi. Anlamakta zorlanıyorum. Neden yayın yasağı ve gizlilik kararı alınıyor? Eğer çocuk şiddet sonucu ölmediyse, bu yönde bir şüphe yoksa, normal ölümse, neden gizleme ihtiyacı duyulur? Neyi saklıyorsunuz?",https://halktv.com.tr/makale/imamogluna-ozel-ceza-tarifesi-uygulamis-877767
İsmail Saymaz,O imamın ifadesi: Aşkına karşılık bulamayınca iftira attı,05 Aralık 2024 Perşembe 05:00,"Adana Yüreğir Fetahmet Gülşen Camisi imamı Tarık Karadağ, 14 yaşındaki kız çocuğu F.A.’ya ısrarla mesaj atmış. Kah “Bayramın kutlu olsun” diyor. Kah kandilini kutluyor. Sohbet için defalarca “F.” diye sesleniyor. Ancak F.A., 46 yaşındaki imamın niyetini anladığı için karşılık vermiyor. Karadağ’ın, en son 29 Haziran’da “Ne yaptın, kurstan geldiniz mi?” diye sorması bardağı taşırdı. F.A., şöyle yanıt verdi: “Hocam bir daha bana özelden yazmaz mısınız. Yanlış duruma düşmek istemiyorum.” Sonrası malum. Günlerdir bu köşede yazıyorum. Kuran Kursu’nda okuyan F.A., Karadağ tarafından elbise almak bahanesiyle evden çıkarılarak, arabada tacize uğradığını iddia ediyor. Adana Cumhuriyet Başsavcılığı, arabada görgü tanığı olmadığı gerekçesiyle 18 Temmuz 2024’te takipsizlik kararı verdi. Yüreğir Müftülüğü, Karadağ’a hiçbir işlem yapmadı. Taciz cezasız ve yaptırımsız bırakıldı. Ve F.A’nın 16 yaşındaki ağabeyi M.A., 25 Kasım’da Karadağ’ı bıçaklayarak öldürdü. Kuran kursu hocası ortaya çıkardı Dün, kapatılan taciz soruşturması dosyasına ulaştım. İlk gözüme çarpan, F.A.’nın Kuran kursundaki hocası N.B.’nin ifadesi oldu. N.B., olacakları öngörmüş. Tacizi öğrenir öğrenmez amirlerine ve müftülüğe bildirmiş. İfadesinde, F.A.’yı aylar önce derste ağlamaklı gördüğünü dile getiriyor. F.A., imamın, derslerine motive etme amaçlı kendisini camiye çağırdığını söylemiş. Karadağ, bir gün kursa gelmiş. Hocası N.B.’ye “F.A.’nın dersleri nasıl?” diye sormuş. O da “Biraz zayıf” şeklinde konuşmuş. Karadağ, “Çağırıp motive ederim” demiş. F.A.’yı “Tarık hocanın yanına tek gitme, babanla git” diye ikaz etmiş. Müftülük toplantısında karşılaştığı Karadağ’ın “F.A.’yı umreye götüreceğim” dediğini belirten N.B., şöyle devam ediyor: “Tek başına götüremeyeceğini, derslerinden geri kalacağını söyleyip götürmesini istemedim. F.A.’yı çağırdım. Tarık hoca ile tek başına umreye gitmemesi gerektiğini, İslami açıdan uygun olmayacağını söyledim. Tarık hocayı babası gibi gördüğünü söyledi. Ailesini aradım. Razı olmadığımı söyledim. Babası da anneannesiyle göndereceğini söyledi.” Olaylar N.B.’nin tahmin ettiği şekilde gelişmiş. F.A.’yı derste yine ağlamaklı bulmuş. N.B., şunları söylüyor: “Bana bayram için Tarık hocanın kendisini evden aldığını, araç içerisinde elini tutup öptüğünü, ‘Sen hocasın, haram değil mi’ dediğini söyledi. Tarık hocanın ‘Telefonunu aşkım diye kaydedeyim, seni kalbime yazdım’ dediğini anlattı.” N.B., öğrencisine kağıt kalem vererek, olayı yazmasını istemiş. Bu kağıdı tutanakla birlikte amirlerine ve müftülüğe göndermiş. Skandal böylece ortaya çıkmış. ‘Ölen kızıma benzettim’ Karadağ ise 17 Temmuz’da savcılıkta ifade verdi. İfade tutanağına göre… Karadağ, Adana Müftülüğü’nün onayıyla ilahi korosu kurmuş. Kuran kurslarına, okullara ve sevgi evlerine giderek ilahi söylüyorlarmış. F.A.’nın okuduğu Hacı Menekşe Hatun Kız Kuran Kursu’na bu amaçla gitmişler. Ve o gün F.A. ile tanışmış. Karadağ, anlatıyor: “17 yaşında kızımı kaybettim ve kaybettiğim kızıma kendisini çok benzettim. Kurstaki hocalarla konuştuğumuz sırada F.A.’nın kursu bırakacağını söylemekteydiler. Ben de rahmetli kızıma benzettiğim için ‘Kızım, Kuran kursunu bırakma, seni umreye de göndereceğim, bayramlık da alacağım’ dedim. Ben görevli olacak şekilde grupla umreye gittik. Bu nedenle babasını tanıdım. Babası F.A.’yı kızım gibi sevdiğimi bilir. ‘Hocam kızımı ara, ihmal etme’ diye söylemiştir.” Karadağ, Kurban Bayramı’ndan önce F.A.’nın babasına bıçakları bileylemek için evlerine gitmiş. Eşi mezarlık ziyaret ettiği için Karadağ, eve giderken yalnızmış. Bayramlık almak için F.A. ile birlikte dışarı çıkmışlar. Karadağ: “Babası kapıyı açıp kızını arabaya bindirdi. Babası benim ona bayramlık alacağımı biliyordu. F.A., ‘Beni gezdir’ dedi. ‘Kızım, geç kalırız, baban bekler, ben kıyafet için babandan söz aldım’ dedim. O da ‘Bir şey olmaz, zaten babam beni bıraktı’ dedi. ‘Aç mısın’ diye sordum. ‘Değilim ama çiğ köfte yerim’ dedim. Çiğ köfte yedik. Kıyafet alıp babasının bıçak bilediği iş yerine geçtik. Yol boyunca ya da gittiğimiz yerlerde aramızda hiç temas olmadı. Nikah ya da başka bir yere götürme şeklinde konuşma geçmedi.” Karadağ, F.A.’nın “Evinize eşinizle bayramlaşmaya geleceğim” dediğini iddia ediyor. Gelip gelmeyeceğini sormak için mesaj attığını öne sürüyor. Çocuk ona aşıkmış! F.A.’nın Kuran kursunu bırakmak istediği, kendisinin de engel olduğunu, bundan ötürü şikayette bulunmuş olabileceğini savunarak, şöyle diyor: “F., kursu bırakmak istiyordu. Ben de kızıma benzettiğim için hocalar ilgilendiğimi bildiğinden ‘Arada Tarık hoca var, bırakma’ diye sürekli söylüyorlardı. Bundan dolayı bu şekilde ifade vermiş olabilir.” Karadağ’a göre bir diğer ihtimal, çocuğun kendisine aşık olup karşılık bulamamasıymış! Karadağ: “Benden şikayetçi olduğu günün akşamında TikTok’ta fotoğraflar paylaşıp kalp emojileri koymuştur. Kızlarım bunu bana gösterdi. Bana karşı duygusal bağı oluşmuş, karşılık bulamadığı için böyle bir ifade vermiş olabilir.” Avukatı Dilek Işık Cantepe, ifadede Karadağ’dan geri kalmadı. “Mağdurun duygusal olarak psikolojik buhran içerisinde olup tek taraflı bir ilgili olabilir” dedi ve F.A.’nın psikiyatri servisine sevk edilerek, rapor aldırılmasını istedi. “Mağdurun tek taraflı duyguları nedeniyle şikayette bulunması muhtemeldir” diye ekledi. Karadağ’ın ifadesinden bir gün sonra kovuşturmaya yer olmadığına karar verildi. Ne F.A.’nın annesinin ifadesi alındı… Ne de başka mağdur olup olmadığı araştırıldı. Israrlı taciz içeren mesajlar ‘olağan konuşma’ kabul edildi. Ve bindikleri araçta görgü tanığı bulunmadığı gerekçe gösterilerek, dosya kapatıldı. F.A.’nın ailesi ile Aile ve Sosyal Politikalar Bakanlığı, bu karara itiraz etti. Adana 5. Sulh Ceza Hakimliği, 13 Ağustos’ta itirazı reddetti. Avukatlığını ‘Önce Çocuklar’ üstlendi. Savcılığın dava açmaması, müftülüğün imamı açığa almaması, taciz iddiasının cezasız bırakılması; cinayetin nedenleri arasında sayılmalı. Adalet hissi giderilseydi, Karadağ toprak altında, 16 yaşındaki M.A. ise cezaevinde olmayacaktı. Tam da bu yüzden… Kadın cinayeti ve cinsel saldırı yargılamalarını gönüllü şekilde yürüten Önce Çocuklar ve Kadınlar Derneği, M.A.’nın avukatlığını üstlendi. İlk kez bir ‘suçluyu’ savunacaklar. “Bütün her şey cinsel taciz dosyasının kapatılmasıyla başladı” diyecekler.",https://halktv.com.tr/makale/o-imamin-ifadesi-askina-karsilik-bulamayinca-iftira-atti-894141
İsmail Saymaz,TikTok mehdisinden sopalı tedavi!,14 Ekim 2024 Pazartesi 07:13,"Kendisini ‘Ebul Kasım Kaim Muhammed Mustafa’ diye tanıtıyor. İslam aleminin beklenen mehdisiymiş! Kurduğu cemaate ‘Hilafeti Muhammediye’ adını vermiş. Gerçek adı, Mustafa Çabuk. Çabuk, 11 ay kadar önce YouTube’da ‘biat töreni’ yapacak ve töreni TikTok’ta canlı yayınlayacak kadar mehdiliğini ilerletti. YouTube’da kaydı olan törende, arkasında siyah bayraklı ve asker kamuflajlı üç müridi duruyor. Çabuk’u “Mehdi Aleyhisselam” ya da “Halifemiz” diye anıyorlar. Müritler telsizle haberleşiyor. “Halifemiz geliyor” diye birbirlerine haber veriyorlar. Biri şöyle bağırıyor: “Dikkat! Allah'ın halifesi geliyor!” Müritler karşılamak için ayağa kalkıyor. Çabuk, iki kişiyle içeri gidiyor. Askeri kamuflajlı müridi, Çabuk’u selam vererek karşılıyor. Tekbir getiriliyor. Çabuk, müritlerin arasından geçerek, masasına gidiyor ve biat töreni başlıyor. Biat yemininde Çabuk için şu sıfatlar kullanılıyor: -Kudüs’ten Roma’ya, diyarı Rum’dan Doğu Asya’ya tüm cihanın fatihi -Mekke’nin, Medine’nin ve Kudüs’ün hizmetkarı -Yeryüzünün beşinci varisi -Allahın son bakiyesi ve yeryüzündeki halifesi -Hilalin emanetçisi -Nebinin evladı -İsa Aleyhisselamın yoldaşı… Çabuk, törenden sonra ‘tüm uluslara ve insanlığa uyarısını’ yapıyor. ‘Yeryüzünün beşinci varisi’ geçen hafta Çanakkale Cumhuriyet Başsavcılığı tarafından 15 müridiyle birlikte suç örgütü kurmak ve nitelikli dolandırıcılıktan tutuklandı. Bu, cemaate yönelik ilk operasyon değil. Geçen yıl kasım ayında Bayramiç’in Külcüler köyünde define kazısı yaparken yakalandılar. Güya Kuran’da geçen ahit sandığını arıyorlarmış. Rivayete göre sandığa kıyamet günü mehdi sahip olacakmış. İçerisinde Hazreti Musa’nın asası ve Hazreti Süleyman’ın mührü bulunuyormuş. Mehdinin dünyaya hakim olacağı süreçte karşı gelecek güçlerle savaşında sandığa ihtiyaç varmış. Sözde mehdi, kazı yaptırdığı erkek müritlerini böyle kandırırken, haremine almak istediği kadın müritleri ise kazıdan çıkacak altınlarla ikna ediyor. Kadın mürit E.M. sözde mehdinin vaadini şöyle anlatıyor: “Mehdi dedi ki: Bana Allah ilham etti. Siz dua etmişsiniz eşim olmak için. Allah duanızı kabul etti. Formalite icabı evlenelim. Ama cinsel birlikteliğimiz olmayacak. Kazı yaptığımız alandan çıkacak altınlardan her birinize 80 kilo mehir vereceğim.” Üç genç ve güzel eşi olan Çabuk, erkek müritlerine “Dünyaya hükmettikten sonra size güzel kızlardan ayarlayacağım” diyormuş. Çabuk, definecilikten ötürü bir süre tutuklu kaldı. Serbest bırakılınca kaldığı yerden devam etti. Üstelik daha da büyüyerek… bir buçuk sonra tekrar cezaevine kondu. Son operasyonda tutuklanan Çabuk’un ‘kasası’ Serkan Öztürk, sözde mehdinin ve cemaatin iç yüzünü anlattı. Öztürk, sivil havacılıktan emekli. 2020 yılında Çabuk’un Youtube sohbetlerini izleyerek, cemaate girdi. O tarihte cemaatin merkezi İstanbul Ümraniye’deydi. Başlangıçta 20-25 mürittiler. Öztürk, biricik evini satıp parasını örgüte verince mali sorumlu olarak ilan edildi. Cemaat Şile’ye, sonra Kocaeli Derince’ye yerleşti. Çabuk’un talimatı üzerine 19 Bilgi Teknolojileri Turizm ve Bilişim Limited Şirketi’ni kurdular. Buradaki 19 rakamı, mehdinin, sonu 19’la biten bir tarihte zuhur edeceği varsayımından geliyor. Şirketler için e-ticaret uygulaması hazırlayıp sattılar, karşılığında 1000 dolar kazandılar. Çiftçilik de yaptılar. Öztürk, anlatıyor: “Ağva’da tarım, hayvancılık, yevmiyeli işler, dönercilik, organik gıda, peynir, tağ-süt alımı gibi işlerle uğraştık. En az 20 milyon TL gelir elde ettik.” Derince’de 200 bin TL toplayıp dönerci dükkanı açtıklar fakat zarar ettiler. En son Çanakkale’de termal bir tesis ve oteli iki yıllığına kiralayarak, 200 kişi buraya taşındılar. Sözde mehdi müritlerini çevredeki elma ve kiraz bahçelerinde çalışmaya gönderdi. Öztürk: “Bizimle kalanlar elma ve kiraz bahçelerinde yevmiyeli çalışmaktadır. Kişi başı günlük 1500 TL elde ederiz. Bu işe 20 kişi gitmektedir. Paranın 1000 TL kadarını havuza koyarız.” Baş imam M.K. dini sohbetlerde “Hilafetin paraya ihtiyacı var, herkes malını satarak getirsin” diye fetva verdi. Öztürk, “Evini, arsasını, aracını satan kişiler parayı ona getirir” diyor. Sözde mehdi ise “Savaş çıkacak, ben dünyanın hakimi olacağım. İstediğiniz kadar kredi çekin ama ödemeyin. Günahı yoktur. Öderseniz faize düşersiniz” diyerek, kredi çekmeyi teşvik etti. Kredi çekenlerden paralar alındı. Emekli müritler aylıklarından bir kısmını cemaate veriyordu. Çabuk'un talimatıyla e-para sistemine yatırım yapıldı. Otelde yapılan aramada bazı el yazısı notlar bulundu. Örneğin, Ü.U. adlı 59 yaşındaki kadın müritle yapılan görüşmenin içerikleri… Kağıtta, Ü.U.’nun ve ailesinin sağlık bilgileri var. Özdemir, notta yazılanlar için ‘tövbe ilmi’ ifadesini kullanıyor. Tövbe ilmi şu demek: Psikolojik ve fiziksel rahatsızlıkların gerekçesi, vücuda şeytan girmesi veya geçmişte işlenen günahlarmış. Bazı günahların bedeli sadaka vermek, bazılarınınki de falaka! Öztürk, şunları söylüyor: “Bu ritüel tüm dinler ve Müslümanlıkta var. Bana da yapıldı. Geçmişimde ailemde haram yiyen birilerinin olduğu tespit edildi ve sadaka vermem söylendi. Ben de verdim. İçki, iftira, şirk gibi günahlarda tedavi olarak kısas uygulanır. Bu da şöyle: Önce besmele çektirilir. Her günah için vücudun farklı bölgelerine sopa ile morartmayacak ama can yakacak şekilde farklı sayılarda vurulur. vücudun ilgili bölgesinden daha günahın arınmadığı şekilde sinyal alınırsa vurma işlemi sinyal geçinceye kadar devam eder.” Tövbe ilmi kadınlar arasında da yapılıyormuş. Bir diğer ritüele ‘ayıtname’ adı veriliyor. Öztürk, ayıtnameyi şöyle açıklıyor: “Ayıtname isimli metin kişinin önünde okunur. Bu metin okununca insanın içindeki şeytan dile gelir. O kişiye mehdi ya da oradaki görevli ‘Ben kimim?’ ya da ‘Mehdi kim?’ diye sorar. Kişinin içerisinden dile gelen şeytan ‘Sen mehdisin’ der. ‘Beni inkar eden kimi inkar eder?’ diye sorulur. O da ‘Allahı inkar eder’ diye cevap verir.” Sözde mehdi cemaati imamları eliyle idare ediyor. Bilişim, mali işler ve güvenlik birimleri var. Ayrıca vardiya amirleri görev yapıyor. Bunların altında temizlik, güvenlik, lojistik, yemekhane, fırın ve marangozhane var. Cemaatte, ihraç edilmiş askerlerin olduğu iddia ediliyor. Telsiz kullanılıyor. Telefon dinlenmesine karşı önlem alınıyor. Çabuk’un talimatıyla silah temin edildi. Silahlar bir aracın bagajında otele getirildi. Müritlere askeri düzen uygulanıyor. Çabuk, ifadesinde, “Ben Allah'ın halifesiyim. Biz kardeşiz ve beraber yaşıyoruz. Ben para istemedim, kendileri verdi” şeklinde konuştu. Eşi ise “Ona inanmıyorum” dedi. İstanbul Büyükşehir Belediye (İBB) Başkanı Ekrem İmamoğlu hakkındaki ‘Ahmak Davası’ gündemdeki ağırlığını koruyor. Yöneylem Araştırma, bu davanın toplumda nasıl algılandığını ve olası sonuçlarına ilişkin vatandaşın neler düşündüğünü araştırdı. Araştırma sonuçlarına göre: -Seçmenin yüzde 61’i verilecek cezayı Erdoğan’ın ve iktidarın kararı olarak görüyor. Bu oran DEM’lilerde yüzde 94.2’yi, CHP’lilerden yüzde 92’yi, İyi Partililerde yüzde 90.5’i, Zafer Partililerde yüzde 82.9’u buluyor. -Yüzde 37.1’i cezanın onanacağını düşünüyor. -Yüzde 76.7’si hakimin İmamoğlu’na ceza vereceği kesin olan başka bir hakimi atamak için değiştirildiği inancında. Bu görüşte olanlar CHP, DEM ve Zafer Partililerde yüzde 90’ı, İyi Partililerde yüzde 80’i, Yeniden Refah Partililerde yüzde 70’i ve MHP’lilerde yüzde 60’ı geçiyor. -Yüzde 74.9’u İmamoğlu’na verilecek siyasi yasağı çok yanlış buluyor. Bu oran AK Partililerde yüzde 57.9, MHP’lilerde yüzde 55.6 şeklinde. -Yüzde 72’si İmamoğlu’na verilen cezanın hukuki değil, siyasi olduğunu savunuyor. Yüzde 66.3’ü davanın İmamoğlu’nun cumhurbaşkanı adaylığını engellemek için açıldığını söylüyor. Yüzde 65’i “İmamoğlu’nun siyasi hayatını bitirmek için açılmıştır” derken, yüzde 60.2’si ‘intikam davası’ diye görüyor. -Yüzde 77.6’sı “Erdoğan aynı ifadeyi kullansa ceza almaz” diyor. -Yüzde 69.5’i siyasi yasak onandığı takdirde hukuk ve adalete güvensizliğin artacağını ifade ediyor. Yüzde 65.1’i huzursuzluğun artacağını düşünüyor. Yüzde 55.1’i Türkiye’nin itibarının zedeleneceğini kaydediyor. Yüzde 55’i muhalefet yapmanın zorlaşacağını vurguluyor. Yüzde 51.5’i ise ekonominin kötü etkileceğini savunuyor.",https://halktv.com.tr/makale/tiktok-mehdisinden-falakali-tedavi-878950
İsmail Saymaz,"AFAD aracında 12 kilo altın, 188 cep telefonu",29 Kasım 2024 Cuma 09:00,"AFAD aracında 12 kilo altın, 188 cep telefonu Dün bu köşede haber vermiştim. Cilvegözü Sınır Kapısı’nda durdurulan Afet ve Acil Durum Müdürlüğü’ne (AFAD) ait araçta kaçak altın ve cep telefonları yakalandı. Bir AFAD görevlisi ile bir Suriyeli tutuklandı. Bu skandalın ayrıntılarına ulaştım. Hatay AFAD’ta enformasyon görevlisi olarak çalışan A.K., 21 Kasım’da Suriye’nin İdlib şehrinden Türkiye’ye doğru yola çıkıyor. AFAD aracı Cilvegözü Sınır Kapısı’ndan geçerken, Kaçakçılık ve Organize Suçlarla Mücadele Şubesi ekipleri A.K.’nin hareketlerinden şüpheleniyor. Araç, arama için steril alana çekiliyor. Minibüs içindeki ön üst kısmında gizlenmiş halde 12 kilogram altın ve 188 cep telefonu yakalanıyor. A.K.’nin cep telefonundaki yazışmalar inceleniyor. İdlib’ten getirdiği kaçak altın ve telefonları Reyhanlı’da Suriyeli bir kişiye götürdüğü tespit ediliyor. A.K. ve Suriyeli suç ortağı Reyhanlı Sulh Ceza Mahkemesi’nce tutuklanarak, Kilis L Tipi Cezaevi’ne konuyor. Hatay Valisi Mustafa Masatlı, A.K.’yi açığa aldı ve idari soruşturma başlattı. Halen ceza soruşturması da sürüyor. Başka bir kamu görevlisinin bu suça karışmadığı ifade ediliyor. İki sene önce. Yaz. Vergi Mahkemesi Hakimi Ömer S., yanında kardeşi Muammer, annesi, eşi, kardeşinin eşi ve komşuları ile 17 Temmuz 2022 günü Kocaeli’nin Kandıra ilçesindeki Kerpe plajına gitti. Ömer S. ve Muammer S., anneleri ve eşlerini kadınlar plajına bırakıp erkekler kısmında denize girdi. Kadınları almak için akşam 18.45’te döndüler. Ömer S., aracını girişe park etti. Güvenlik görevlisi Mehmet A., “Aracınızı buradan kaldırın” dedi. Muammer S. ile Mehmet A. kavga etti. Araya Ömer S. girdi. Özel güvenlikçi: Bana vurdular Özel güvenlikçi Mehmet A., iki kardeş tarafından dövüldüğünü ileri sürüyor. Mehmet A.’nın anlatımına göre… Aracını çekmesi için uyardığı Ömer S., “İşine bak, kim olduğumu biliyor musun? Ben hakimim, beklesinler” dediğini, tartıştıklarını söylüyor. Muammer S.’nin arkadan saldırdığını, Ö.S.’nin de saldırıda bulunduğunu, düştüklerini ve kafasını yere vurduğunu iddia ediyor. Muammer S.’nin tekme attığını, Ö.S. ve yanındakilerin de kadın güvenlikçilere “Kaşarlar, o…,” diye küfrettiklerini, kendisine de “Seni burada çalıştırmayacağım” dediklerini ileri sürüyor. Mehmet A.’nın bir darp raporu ve aynı gün çekilen, kolunda ve yüzünde izler olduğunu gösteren fotoğrafları var. Olayın tek tanığı olan Ö.Ü. ise ifadesinde, Muammer ve Ömer S.’nin Mehmet A.’ya vurduğunu ileri sürdü. Ömer S.’nin güvenlikçiyi “Sen artık hiçbir yerde çalışamazsın” diye tehdit ettiğini savundu. Ancak Ömer Ü., sonradan ifadesini değiştirdi. Muammer S.’nin arkadan Mehmet A.’ya yumruk attığını anlatan tanık, “Ömer S. de arbedeye karıştı. Vurup vurmadığını görmedim. ‘Sen artık hiçbir yerde çalışamazsın’ sözlerini hatırlamıyorum. Ömer S. ve Muammer S., kadın personele hakaret etti ama ne dediklerini hatırlamıyorum” dedi. Altı kadın güvenlik görevlisi de hakim Ö.S.’nin “Sizi nüfustan sildireceğim, güvenlik kartlarınızı iptal ettireceğim, burada çalışamayacaksınız” dediğini iddia ediyor. Hakimin annesi Fatma S.’nin dört kadın güvenlikçiye hakaret ettiği, kardeşi Muammer’in ise tehdit savurduğu ileri sürülüyor. Buna karşılık, hakim Ömer S.’nin darp gördüğüne ilişkin rapor yok. Yalnızca annesi, eşi ve kız kardeşinin “Ömer S. darp edildi” şeklinde ifadeleri var. Hakime dava yok Kandıra Cumhuriyet Başsavcılığı’nca hazırlanan iddianamede güvenlik görevlisi M.A., hakimin annesi Fatma ve kardeşi Muammer hem şikayetçi hem de sanık olarak yer aldı. Hakim Ömer S. ise yalnızca şikayetçiler arasında… Ömer S. hakkında kovuşturmaya yer olmadığına hükmedildi. Savcılık, tanığın ikinci ifadesini esas alındı. Hakim Ömer S.’nin Mehmet A.’yı yaralayıp kadın güvenlik görevlilerine hakaret ettiğine dair delil bulunmadığı savunuldu. Mehmet A.’nın avukatı Eray Akbal, “Şanlıurfa Vergi Mahkemesi hakimi asıl sanıkken dosya dışında bırakıldı ve bir disiplin soruşturması da başlatılmadı” diyor. Ordulu Piyade Uzman Çavuş Onur Tiken, 17 Haziran 2017’de Hakkari’de şehit düştü ve Çatalpınar’da devlet töreniyle toprağa verildi. Şehidin babası Alaattin Tiken, geçen aylarda Ordu Büyükşehir Belediyesi’ne başvurdu. Çatalpınar Belediyesi’nin şehit mezarlığında bakım yapmadığını, heyelan tehlikesi olduğunu, istinat duvarı yapılması gerektiğini söyledi. Ordu Büyükşehir Belediyesi, Çatalpınar Belediyesi’nin görüşünü sordu. AK Partili Başkan Ahmet Özay, duvara gerek olmadığını bildirdi. Özay’a kızan Tiken, Facebook’ta şunları yazdı: “Çatalpınar önceki dönem belediye başkanı 15 Temmuz’da şehitlikleri ve şehit ailelerini ziyaret ederdi. Şimdiki belediye başkanı ve ekibi de şehit ailelerini vatan haini ilan etti. Devlet FETÖ’cü arıyorsa Çatalpınar Belediyesi’ne baksın.” “Önceki dönem belediye başkanı Ahmet Türe bahçe yollarını silerdi bu aylarda, şimdiki FETÖ’cü başkan neredesin.” Özay, kendisine FETÖ’cü denildiği iddiasıyla suç duyurusunda bulundu. Tiken, ifadesinde, yeğeninin 31 Mart’ta İyi Parti’den belediye başkan adayı olduğunu, kendisinin de muhalefete destek verdiğini, bu yüzden ayrımcılığa uğradığını iddia etti. Tiken, şunları söyledi: “Önceki dönemlerde temizliği ve bakımı yapılan şehit mezarlıklarında bir kez bile temizlik ve bakım yapılmamıştır. Seçim döneminden önce oğlumun mezarının çevresine beton perde ve düzenleme yapılacağı sözü verilmişti. Özay, seçildikten sonra heyelan mıntıkası olmadığını gerekçe göstererek, onay vermedi. Kendisiyle şahsi meselem yoktur. Yeğenim muhalefet partiden başkan adayı çıktığından bana ve şehit ailelerine saygısızlık yapmış, belediye imkanlarını art niyetli kullanarak, kendisine muhalif kesime hizmet ve destek vermemiş, belediye hizmetlerini iptal etmiştir.” Tiken, paylaşımlarında isim belirtmediğini belirterek, “Başkan neden üzerine alındı, bilmiyorum” dedi. Tiken’e, hakaretten dava açıldı. Duruşma 5 Aralık’ta.",https://halktv.com.tr/makale/afad-aracinda-12-kilo-altin-188-cep-telefonu-892426
İsmail Saymaz,PKK’lılar kapıya gelmeden önce bariyeri geçmişler,25 Ekim 2024 Cuma 05:00,"İçeride F-16’ların yerini alabilecek ‘Kaan’ uçağını ve ağır sınıf taarruz helikopterlerini geliştireceksin… ‘Hürkuş’ eğitim uçağını, ‘Atak’ taarruz helikopterini, insansız hava aracı ‘Anka’ ve ‘Aksungur’u, ‘Göktürk’ uzay aracını üreteceksin… Fakat dışarıda iki PKK’lının terör eylemi gerçekleştirip içeriye girmesine engel olamayacaksın! İçeride ülkemizi koruyan teknolojik başarılara imza atılırken… Dışarıda bu başarının mimarlarını koruyamacaksın! Elimdeki bilgiler PKK’nın gerçekleştirdiği kesinleşen saldırıda istihbarat ve güvenlik zaafiyeti olduğunu gösteriyor. Beş gün önce Ankara’ya geldiler İddia o ki… PKK’lılar Ankara’ya beş gün önce geldi. Hangi ülkeden ve ne şekilde Türkiye’ye girdikleri, Ankara’da nerede kaldıkları, bomba ve silahları nasıl ve kimden temin ettiklerini belirsizliğini koruyor. Taksiyi bir istihbarat dahilinde seçtikleri anlaşılıyor. Çünkü bu taksi durağı ağırlıklı TUSAŞ çalışanlarına hizmet veriyor. Taksiyle gitmek şüphe çekmeyeceği için bu yola başvurulmuş. G-1 kapısına varmadan önce yolda bir güvenlik bariyeri varmış. Bir görevlinin beklediği bu noktada bariyer çoğunlukla açık oluyormuş. Teröristler bu zaafiyeti biliyordu. Yarım saat önce gelseler felaket olurdu PKK’lıların saldırdığı G-1, teknikerlerin ve işçilerin işe gitmek için sıklıkla tercih ettiği bir kapı. Bu kapının hemen dışında çalışanların araçları veya servisleri park ediliyor. Ayrıca posta ve kurye hizmeti bu kapıda veriliyor. Malzeme ve yemek kamyonları bu kapıya yanaşıyor. TUSAŞ’ta saat 15’te vardiya son buluyor. PKK’lılar 25 dakika önce gelmiş olsaydı kapıda katliam yaşanabilirdi. Özel güvenlik uzaklaştı PKK’lılar araçtan iner inmez bir özel güvenlik görevlisini şehit etti. Diğer güvenlik görevlileri uzun namlulu silahları olduğu halde korkup uzaklaştı. Özel Harekat’çıların üssünün Sincan’da ve çok yakında olması müdahaleyi kolaylaştırdı. Dakikalar içerisinde TUSAŞ’a ulaşan Özel Harekatçılar PKK’lılarla çatışmaya girdi. Kadın terörist polislerin üzerine 4-5 el bombası attıktan sonra intihar eylemi gerçekleştirdi. Polisler el bombası şarapnelleriyle yaralandı. İnsan kaynakları binasına girdi Bariyeri aşan erkek terörist ise önüne çıkan insan kaynakları ve eğitim binasına girdi. Binanın kapısındaki güvenlik görevlisinin kaçtığı anlaşılıyor. PKK’lı gelişigüzel ateş edip üst katlara çıkarken etkisiz hale getirildi. Devam etseydi yüzlerce insanı öldürebilirdi. Sanılanın aksine hiç kimse rehine alınmadı. Rehine olduğu düşünülen kişiler eğitime gelenlerdi. Muhtemelen, camdan uzak bir noktada toplanmış, çatışmanın bitmesini bekliyorlardı. TUSAŞ çalışanları anlatıyor Saldırı anında içeride bulunan TUSAŞ çalışanları yaşadıklarını bana şöyle anlattılar: “Kapıya 50 metre mesafede bir binada toplantıdaydık. Toplantı odasının camı da boşluktan G-1 kapısının arka tarafına bakıyor. Birden bire çatpat sesleri geldi. Birileri kaçışıyordu. Biri şaka yaptı dedik. Konduramıyorsunuz çünkü. Sonra bomba patladı. Çok büyük bir patlama… Odanın camı geldi, gitti. Kendimizi yere attık. Kalkıp camdan baktık. Turnikelerde kaçışanlar gördük. Birisi yaralı gibiydi. Tedirgin olduk. Camlardan uzaklaştık. Bir iki dakika geçmedi ki, “Binayı tahliye etmeniz lazım” dediler. O anda terörist yandaki insan kaynakları binasına girmişti. Biz binayı tahliye ettik. Arkamızdan silah sesleri geldi. İçeriye doğru kaçıştık. “Üretim binasına gidin” denildi, gittik. “Daha öteye gidin” denildi, uzağa, uçuş hattının sonuna gittik. Yüzlerce kişiydik. Oraya ambulans helikopterler ve Özel Harekat'çılar indi. Daha güvenlik bir binaya gittik, toplantı odasında bizlere su verdiler, haber bekledik.” TUSAŞ çalışanlarına “Güvenlik zaafiyeti var mı?” diye sordum. Şöyle karşılık verdiler: “Bu kadar rahat geçebildiklerine göre var.” MHP’li vekilin yeğenine uyuşturucu ticaretinden 12,5 yıl ceza Niğde’de Narkotik suçlarla Mücadele Şubesi ekipleri 28 Nisan 2024 gecesi çıktıkları devriyede Yukarı Kayabaşı Mahallesi’nde park halindeki 34 ALT 701 plakalı araçtan şüphelendi. Araçta üç kişi vardı. Şöför koltuğunda 25 yaşındaki Alperen Kaan İnce oturuyordu. Bu kişi, MHP Niğde Milletvekili Cumali İnce’nin yeğeni, yani erkek kardeşinin oğlu. İnce, geçmişte uyuşturucu madde kullanmaktan bir soruşturma geçirmiş. İnce’nin yanındakinin adı, Sergen Varol. Mert Bata ise arka koltuktaydı. Bata, uyuşturucu ticareti suçundan 12 yıl hapis cezası almış ve altı yıl cezaevinde kalmış. Üç paket ‘uç’ maddesi bulundu Polisler üç kişinin dışarıya birşeyler atabileceğini hesap ederek çevreyi kontrol ettiğinde, aracın altında uyuşturucu içiminde kullanılan cam aparat buldu. Camda ‘Met’ diye bilinen metanfetamin kalıntıları vardı. Ardından araç ve üç şüphelinin üzeri arandı. İnce’nin üzerinde, sigara paketi içinde, ağzı yakılarak kapatılmış iki farklı poşette, biri 10.2, diğeri 5.29 gram gelen, kullanıcıların ‘uç’ adını verdiği sentetik kannobinoid maddesi ele geçirildi. Araçta da 1.92 gram sentetik kannobinoid bulundu. ‘Doyurucam dumana’ İnce’nin telefonunda uyuşturucu kullanımına ve ticaretine dair fotoğraf ve mesajlar çıktı. Örneğin, B.G. adlı kişi İnce’ye “Kanka uç var mı?” diye soruyor. İnce, “Yoldayım” diye karşılık veriyor. İnce, birlikte gözaltına alındığı Varol’a “İçiricem ben sana, gel doyurucam dumana” şeklinde yazıyor. A.Y.U. adlı kişi “Sıkıntıdayım, lütfen ya, valla acil, U bulamaz mıyım hiç?” diye soruyor. ‘İkram ettim, para almadım’ Varol, ifadesinde İnce’nin akşam arabayla kendisini aldığını ve birlikte şehre indiklerini anlatarak, şöyle dedi: “Yolda Alperen, uç maddesi çıkardı. İki sigaranın ucundan tütün boşalttı. Sigaraların ucuna uç maddesi koydu, buruşturup bana verdi. Diğerini kendisi aldı. Uç maddesini içtik.” Varol, şehre inince Bata’yı çağırıp ondan ‘Met’ bulmasını istediklerini söyledi. Bata’nın “Ayarlayacağım” diyerek telefoncuya gittiğini ancak eli boş döndüğünü ifade etti. Araçta uç maddesi konmuş üç sigara yakıp çektiklerini belirtti. Bu sırada polise yakalandıklarını kaydetti. Varol, araçta ve İnce’nin üzerinde çıkan uyuşturucu maddeden haberdar olmadığını savundu. Ayrıca İnce’nin uyuşturucu satmadığını ileri sürdü. Bata da Varol ve İnce’nin uyuşturucu kullandığını savunurken, kendisinin içmediğini ileri sürdü. İnce ise üzerinde yakalanan uç maddesini içmek için bulundurduğunu iddia etti. İnce, araçta bulunan uyuşturucuları şöyle açıkladı: “Sergen, ‘içebilir miyim?’ diye sorunca benden aktarıp içmişti. Sergen’e ikram ettiğim doğrudur, karşılığında para almadım. Kesinlikle uyuşturucu madde ticareti yapmadım.” 12 yıl altı ay hapis İnce, cezaevine gönderildi. Niğde 2. Ağır Ceza Mahkemesi’nde uyuşturucu madde ticareti yapma veya sağlamadan dava açıldı. Dava geçen 18 Temmuz’da bitti. İnce’ye 12 yıl altı ay hapis ve para cezası verildi. İnce’nin serbest bırakılması ve daha az ceza verilmesi yönünde savcılık ve mahkeme üzerinde baskı yapıldığı ancak sonuç vermediği belirtiliyor. Satıcı değil, içiciymiş MHP Niğde Milletvekili Cumali İnce, ceza alan kişinin yeğeni olduğunu doğrulayarak, şunları söyledi: “Kardeşimin oğlu, doğrudur. Beş parmağın beşi bir oluyor mu?Çocukla yıllardır konuşmuyorum. Cezaevindeymiş. Ama nerede yatıyor, bilmiyorum. Bizimle alakalı bir durum değil.” Yeğeninin satıcı değil, içici olduğunu iddia eden İnce, “İçiciymiş. Satıcı gibi değerlendirmişler” şeklinde konuştu. Uyuşturucu ticaretinden ceza verildiğini hatırlattığımda, “Öyle bir şeye ihtiyacı yok. Olaydan sonra biradere sordum, içici olduğunu duydum” dedi. Bu fotoğraf bakımsızlık ve ihmalin kanıtı değil mi? Niğde’den bahis açılmışken… Geçenlerde Niğde Çocuk Evleri Sitesi’nde dokuz yaşındaki bir çocuğun şiddet sonucu hayatını kaybettiğini yazmıştım. Sır gibi saklanan ölümden ötürü 17 personel açığa alındı. Dün sordum. Hala otopsi sonucu bekleniyor. Bu arada, Bor Rehabilitasyon Merkezi’nde kalan yüzde 40 oranında otizmli Gökcan Tetik, 18 Ekim’de şüpheli bir şekilde hayatını kaybetti. Annesi Rukiye Tetik, 21 yaşındaki oğlunun ihmal ve bakımsızlık nedeniyle enfeksiyona yakalandığını ve arkadaş şiddetine uğradığını ileri sürüyor. Aile ve Sosyal Hizmetler Bakanlığı yetkilileri Tetik’in zatürre sonucu öldüğünü belirterek, şu bilgileri veriyor: “Burası özel bir merkez. Çocuk zatürre nedeniyle 23 gün hastanede kalmış. Otopsi sonucunu bekliyoruz. Darp ve şiddet iddiası yansımamış. İhmal varsa cezasız kalmaz.” Hangisi doğru, bilmiyorum. Elimde, Tetik’in ölümünden bir ay kadar önce çekilen fotoğrafı var. Önceki fotoğraflarıyla kıyaslandığında çok zayıfladığı ve yaşlı gösterdiği belli oluyor. Bu fotoğraf bakımsızlık ve ihmalin kanıtı değilse nedir? Haber kaynaklarım rehabilitasyon merkezi sahibi Neşet Doygun’un Altunhisar’da da bir merkez işlettiğini kaydediyor.",https://halktv.com.tr/makale/pkklilar-kapiya-gelmeden-once-bariyeri-gecmisler-882304
İsmail Saymaz,Özgür Özel: Kemal Bey’in o cümlesine kırıldım,03 Ekim 2024 Perşembe 05:21,"CHP, yedi yıl sonra Cumhurbaşkanı Erdoğan’ı mecliste ayakta karşıladı. Özgür Özel’in bu kararı CHP içinden ve dışından eleştiri aldı. Sabah grup toplantısında CHP’yi “Ayağını denk al” diye tehdit eden Bahçeli’nin aynı akşam TBMM resepsiyonunda Özel’le tokalaşıp “Birbirimizi kırmıyoruz inşallah. Bazen siyaseten söylememiz gereken şeyler oluyor” demesi de kimi muhalifleri öfkelendirdi. Özel’in New York gezisinde Türkevi önündeki açıklamaları ise hala tartışılıyor. Bu eleştiriler karşısında düşüncelerini sormak üzere dün Özel’i kendisini aradım. Bahçeli’nin sarf ettiği ifadelere ilişkin “Gündüzki görüntülerin üzerine bu olunca siyaset kurumuna güveni zedeliyor” dedi. Kılıçdaroğlu’nun genel başkan olduğu 2017 yılına kadar hem Gül hem de Erdoğan için ayağa kalktıklarını hatırlattı. Kılıçdaroğlu’nun tweetine kırıldığını söyledi. Türkevi iddiaları hakkında “Erdoğan rejiminin böyle sonuçları var. Demokratik bir ülkenin cumhurbaşkanı gidiyor diye rüşvet vermek suretiyle yangına güvenceli olmayan bina hizmete sokulmaz” diye konuştu. İşte, Özel ile söyleşimiz: Bahçeli, önceki gün meclis grubunda “CHP ayağını denk alsın” diye çıkıştı. Akşamında sizinle tokalaşıp “Birbirimizi kırmıyoruz inşallah, bazen siyaseten söylememiz gereken şeyler oluyor” dedi. Bu diyalog çok eleştirildi. Ne düşünüyorsunuz? Gündüzki görüntülerin üzerine bu olunca tabi siyaset kurumuna güveni zedeliyor. Esas mesele şu: Bana çok ağır laflar söylemesine rağmen bütün grupların elini sıkarken, gittim onun da elini sıktım. Eleştirilerine gelince; gazetecilere tehdit olmasaydı keşke. Ona sert tepki verdim. Normalleşmenin millette karşılığı var. İnsanlar kavga yerine sorunların konuşulmasını istiyor. Devlet Bey, bunu görmüş olmalı. Millet normalleşmeyi benimsemişken, rüzgara karşı yürünmez. Bütün partilerle el sıkışan tek parti CHP’dir. Toplumda CHP’nin karşılık aldığını gördü. Normalleşmeye dahil olmaya çalışıyor. Ama bu üslupla olmaz. Gazetecileri tehdit etmek kimsenin haddi değildir. Kılıçdaroğlu, Erdoğan’ın kürsüye yürüdüğü sırada ayağa kalkmanızı eleştirdi ve Twitter’da şunları yazdı: “Biz sadece halk için ayağa kalkarız. Kimse bizden anayasaya saygısı olmayan kimseye saygı beklemesin.” Yerel seçimden sonra ve genel seçime bu kadar zaman varken, CHP ilk kez bu kadar sokakta, 11 miting yapmış. Genel Başkan'ın andığı tüm toplum kesimler için bir şeyler yapmış, yapmaya devam edecek. O kesimler için zaten ayağa kalkıyoruz. İkincisi, geçmişte Abdullah Gül’e, Erdoğan'a da ayağa kalktık. Kemal Bey zamanında yaptığımız da oldu, yapmadığımız da. Erdoğan'ın yeniden aday olması, seçilme şekliyle çok tartışmalı olmakla birlikte kendisine oy verenler açısından “Oy verdiğim Cumhurbaşkanını tanımıyorlar” yaklaşımı sokakta sürekli karşıma çıkıyor. Normalleşmenin içinde bir el sıkışma, görüşme ve Cumhurbaşkanı'nın çözebileceğini düşündüğüm konularda; 28 Şubat'ta tahliye ve Gezi Davası’nın konuşulmasını, emekliler, asgari ücret ve çiftçiler için meselelerin dile getirilmesini doğru buldum. Türkiye'nin dört bir yanını geziyorum. Sokakta “Özgür Bey bunu niye yapıyorsun” diyen olmadı. Ama “Çok iyi yapıyorsunuz” diyen çok. AK Parti ve Cumhur İttifakı seçmeni böyle olduğunda kulağını açıyor. Odada 10 kişi otursak birisi geldiğinde ayağa kalkıp karşılıyoruz. Meclise cumhurbaşkanı giriyor. Sen oturuyorsun. Bunu Anadolu'ya izah edemiyorsun. Kendi açımdan şunu söyleyeyim: Cumhurbaşkanı'nın meşruiyet sorunu olduğunu düşünüyorum. Ama bunu seçmen düşünmüyorsa senin ne düşündüğünün hiçbir önemi yok. Seçmen algılarını kapatıyor bizim söylediğimiz sözler. Kılıçdaroğlu'nun genel kurula girmeyen ya da girip ayağa kalkmayan CHP’li milletvekillerini yurtsever ve milletperver diye övmesini nasıl yorumluyorsunuz? Gerçekten tweette kırıldığım tek kısım o. İçinde ben olduğum için değil, arkadaşlar adına kırıldım. CHP grubunun en son ihtiyacı olacak şey böyle nitelemeler yapmak. Hani “Siz böylesiniz, biz böyleyiz” şeklinde. Ben kurultayın ertesi günü grubu topladım. “Manisa il başkanı neyse en muhalif arkadaşım da o” dedim. Böyle olması lazım. Birçok milletvekilimizin üzüldüğünü görüyorum. Kendilerinden rica ettim; bazen olabilir böyle şeyler. O tweetin o kısmını atılmamış sayacağız. New York’ta Türkevi’nin önündeki açıklamanız da eleştirildi. New York meselesinde sadece ve sadece bir cümlemi diyorlar: “Türkiye, rüşvet verecek bir ülke değil.” Ama devamında diyorum ki “Amerika'da hiçbir şey gizli kalmaz, alan cezasını çeker, veren de çekmeli. Türkiye’yi böyle bir işe alet eden varsa en büyük kötülüğü yapmıştır.” Birincisi, büyük bir bilgi eksikliği var. Türkiye’nin yaptırdığı ve Kemal Bey’in protesto ettiği bina başka. New York Belediye Başkanı, çeşitli jest ve kıyaklar karşılığında itfaiye müdürünü tehdit edip yangın raporu tamamlanmadan, Türkevi’nin açılışını Erdoğan’ın ABD gezisine yetiştirmiş. Eğer böyle bir rezalet varsa Erdoğan’ın da bütün büyükelçilik çalışanlarının da hayatı tehlikeye atılmış. İtfaiyenin kusur bulduğu binaya açılış yaptırılır mı? Kim yaptıysa, aracı olduysa, talimat verdiyse en ağır şekilde Türkiye'de cezalandırılması lazım. Erdoğan rejiminin böyle sonuçları var. Demokratik bir ülkenin cumhurbaşkanı gidiyor diye rüşvet vermek suretiyle yangına güvenceli olmayan bina hizmete sokulmaz. Ama otoriter rejimlerde böyle bir şey var. Kral geliyorsa, padişah geliyorsa, öyle olur… New York Belediye Başkanı'nın yaptığı suç, cezasını çeksin. İşin bizim tarafımızda kim varsa ağır şekilde cezalandırılması lazım. İddialar doğruysa esas sorun, tek adam rejimi. “Aman Cumhurbaşkanımıza yetiştirelim, kızmasın.” Olmaz yani. Kılıçdaroğlu, sanki parti içi muhalefetin lideri gibi hareket ediyor değil mi? CHP demokratik bir parti. İsmet Paşa, Altan Öymen, Hikmet Çetin, Murat Karayalçın ve Deniz Baykal bunu tercih etmemişti. Genel Başkan'ın kendi takdiri, bize demokratik olgunluk düşer. Önceki genel başkanının tutumuna karışacak, açıklamalarına bir şey söyleyecek değilim. “Bunu yapma” deme hakkımız yok. Benim görevim, önceki genel başkanların hepsine olduğu gibi kendisine de en üst düzeyde saygı göstermek. Haksızlığa uğradığınızı ya da anlaşılmadığınızı düşünüyor musunuz? Kemal Bey’in yanında yeni kadro var. Neyi, ne kadar doğru aktarıyorlar, bilmiyorum. Yanında daha önce partide görmediğim birtakım arkadaşlar var. Benden nefret ettikleri belli. Mansur Yavaş, geçen gün “Partim aday gösterirse adayım” dedi. Yorumunuz nedir? Cümleyi ikiye ayırıyorum. “Kesin kazanacağız” kısmına yürekten katılıyorum. “Partim aday gösterirse…” kısmına da, partinin kararına saygı gösterecek ve çoklu aday tartışmasını bitirecek olduğu için katılıyorum. Tartışmanın bitmesini temenni ediyorum. Basın danışmanlığını 15 yıl yapmış Volkan Gültekin, Yavaş'ın ağzından aktardı; “Adaylığın tartışılacağı güne kadar bu konuları konuşmayacağım, Ankara'ya odaklanacağım” demiş. Doğru tutum, bu. Ben de bunu istiyorum. Partiler de bunu istiyor. Mansur Bey'e bu tutumundan dolayı teşekkür edeceğim.",https://halktv.com.tr/makale/ozgur-ozel-kemal-beyin-o-cumlesine-kirildim-875745
İsmail Saymaz,Mersin ve Pozantı’daki yumruklar Sinan Ateş’e uzanıyor,26 Eylül 2024 Perşembe 06:42,"Sinan Ateş suikasti tekil bir eylem değil, 2016 yılından bu yana devam eden bir saldırı dalgasının son halkasıydı. Ne var ki… Savcılıklar Sinan Ateş suikasti ile öncekiler arasındaki örgütsel bağları araştırmaya yanaşmadı. Halbuki hemen hepsinde saldırganlar ya Ülkü Ocakları ile ya da MHP ile bağlantılıydı. Bazıları birden çok saldırıya katılmalarına rağmen ayrı davalarda yargılandı. Örnek mi? Sinan Ateş suikasti, sebep-sonuç ilişkisi bakımından Mersin’de 15 Mart 2022’de eski Ülkü Ocakları Başkanı Çağrı Ünel’e düzenlenen saldırı ile birlikte ele alınmalı. Çünkü Sinan Ateş aleyhindeki kampanya 5 Mart 2022’de Ülkü Ocakları ile ilişkili ‘Orhun Haber’ adlı internet sitesinde yayınlanan ‘Bir İhanet Ateşi’ başlıklı yazıyla başladı. Ateş’in yakın arkadaşı Ünel, bu yazıyı sosyal medya hesabında eleştirince radara girdi. Paylaşımını silmesi istendi, silmedi. Ünel’i cezalandırmak için ikisi Ankara’dan, beşi Osmaniye’den, dördü de Adana’dan, toplam 11 kişilik ekip kuruldu. Adana ekibinin başında Özgür Adar ve Ahmet Atan bulunuyordu. Adar, 1980 doğumlu. TEKEL büfesi işletiyor. 2019 yılına kadar AK Parti üyesi. Altı yaralama, iki kez Ateşli Silahlar ve Bıçaklar ile ilgili Kanun’a muhalefet ve üç ayrı silahlı kavgaya karışmaktan ceza almış. Atan ise 1985 doğumlu. MHP üyesi. Osmaniye ve Ankara grupları 14 Mart günü Adana’da toplandı. Üç araç halinde Mersin’e gittiler. Ünel’in iş yerinin ve evinin önünde keşif yaptılar. Geceyi otelde geçirdiler. Ertesi gün Ünel’in Kuvayi Milliye Caddesi’nde Ziraat Bankası Şubesi’nde gideceğini öğrendiler. Bu istihbaratı kim verdi, nasıl öğrendiler; belli değil. Ünel, saat 12.23’te aracını 87025 Sokak’a park edip banka şubesine ilerledi. Yedi dakika sonra üç araç birden sokağa girdi. Ünel, bankadan çıkmış, yürürken; Adar, arkasından yaklaşarak, vurdu. Ünel, yere kapandı. Atan, koşup dayağa katıldı. Sonra da diğer saldırganlar üşüştü. Biri cep telefonuyla dayağı kameraya çekti. Üzerine çullanılan Ünel, silahını çıkarıp tetiğe bastı. Kadirli Ülkü Ocakları’ndan Emrullah Kaplan, hayatını kaybetti. Yüreğir Ülkü Ocakları Başkanı Selim Anlı, ayağından vuruldu. Ünel tutuklandı. Mersin 5. Ağır Ceza Mahkemesi’nde dava açıldı. Geçen yıl Ünel’e öldürme suçunu haksız tahrik altında işlediği gerekçesiyle 10 yıl ceza verildi. 10 saldırgana yaralama suçundan ayrı ayrı 7 ay 15 gün hapis cezası kesildi. Adar ve Atan, saldırıdan bir yıl kadar önce, Bahçeli’yi eleştiren eski MHP Niğde Milletvekili ve Belediye Başkanı Mümin İnan’ı yumrukladı. O tarihte İyi Parti Genel İdare Kurulu üyesi ve Teşkilat Başkan Yardımcısı olan İnan, 31 Mayıs 2021’de partililerle Meral Akşener’in Hatay seyahatine katıldı. Akşam Niğde’ye dönerken, Pozantı’da mola verdiler. İnan, lavaboya gitti. Peşinden Adar içeriye girdi. İnan’ın kafasına bir yumruk indirdi. Atan’ın kullandığı, plakası sökülmüş araçla kaçtılar. İki saldırgana Pozantı Asliye Ceza Mahkemesi’nde dava açıldı. Adar, araya birilerini sokarak, özür diledi. İnan, özür kabul edip affetti. Ve dava 2022’de düştü. Adar ve Atan’ın Adana’da İnan’a, Mersin’de Ünel’e saldırması iki eylemin bağlantılı olduğunu kanıtlıyor. Sinan Ateş Dava dosyasının eklerine giren, eski Ülkü Ocakları yöneticisi Tolgahan Demirbaş’a ait yazışmalar iki saldırının aynı merkez tarafından azmettirildiğini de gösteriyor. Şöyle ki: İnan, 1 Haziran 2021’de İyi Parti Niğde İl Binası’nda açıklama yaparak, saldırıyı anlattı. Yüzünde ve vücudunda yara bere yoktu. Bu ‘beceriksizlik’ Demirbaş’ın WhatsApp grubundaki reislerin canını sıktı. Ülkü Ocakları Genel Başkan Yardımcısı Ömer Şanlı, telefonuna “Genel Başkan” diye kaydettiği, Ahmet Yiğit Yıldırım ile yaptığı yazışmanın ekran görüntüsünü gruba attı. Yazışmada Yıldırım, İnan’ın “Bir şey söylemeden yumruk attı. Biz de savunma pozisyonuna geçince panik halinde kaçtı. Saldıran bir kişiydi ancak araçta iki kişi bekliyordu” şeklindeki demecini Şanlı’ya gönderiyor.. Şanlı, “Sayın genel başkanım bugün görüntülere ve hastaneden darp rapor almış, onlara da ulaşacağız” diyor. Yıldırım, şöyle yanıt veriyor: “O kadar adam gittiniz, bir işi beceremediniz. Bu size son işti.” Şanlı, İnan’ın yaptığı açıklamanın linkini gruba göndererek, “Rezilliğinizi seyredin” diye yazıyor. Şanlı, ‘beceriksizliğini’ telafi etmek için İnan’a bir saldırı daha yapılmasını istedi. Ancak Demirbaş, talimatı 3 Haziran’da Yıldırım’a yetiştirince saldırı fikrinden vazgeçildi. Demirbaş, bugün itibariyle Sinan Ateş suikastini azmettirmekle itham ediliyor. Halen cezaevinde. Yıldırım ve Şanlı da Ateş’i öldürmekle suçlanıyor. İki ülkücünün yurt dışına çıkış yasağı var. Artık rahatlıkla söyleyebiliriz ki… Mersin ve Pozantı’da atılan yumrukların izleri sürülseydi, aynı ellere ait olduğu ve ortak bir merkezden talimatlandırıldığı aydınlanacaktı. Belki Sinan Ateş yaşıyor olacaktı. Geçen hafta Kayseri Kocasinan’da, ‘Zennube’ adlı bir eğlence mekanının açılışında silahlar konuştu. İddiaya göre kavga, hesap tartışmasından çıktı. Bir diğer iddiaya göre iki grup arasında husumet vardı. İşletme Müdürü Ahmet Ersoy hayatını kaybederken, mekanın sahibi İsmail Mete ise yaralandı. Dört şüpheli tutuklandı. Abdurrahman T. adli kontrolle serbest bırakıldı. Bu kişinin olaydan sonra saldırganları bağ evine götürdüğü ve silahların gömülmesine yardımcı olduğu ileri sürülüyor. Avukat Abdurrahman T., Ülkü Ocakları Genel Başkanı Ahmet Yiğit Yıldırım’ın danışmanı. Aynı zamanda Sinan Ateş Davası’nda, tetikçi Eray Özyağci’nin MHP’ye tahsisli araçla Ankara’dan İstanbul’a kaçırılmasında rol almakla suçlanan eski Ülkü Ocakları Genel Başkan Yardımcısı Emre Yüksel’in avukatı. Yüksel’in, tutuklandığı 25 Eylül 2022 günü savcılık ifadesinde ve mahkeme sorgusunda avukat olarak Abdurrahman T. yanında bulundu. Abdurrahman T., soruşturma aşamasında savcılığa çok sayıda tahliye dilekçesi gönderdi. Ancak dilekçeleri karşılıksız kaldı. Tutuklananlardan Necip T. ise Mersin Toroslar Ülkü Ocağı’nın üyesi olarak biliniyor. Acaba Ülkü Ocakları Genel Başkanı’nın danışmanı bu eğlence mekanının açılışına neden katıldı? Birlikte olduğu grubun silah çekeceğini biliyor muydu? Dört arkadaşı tutuklanan Abdurrahman T., siyasi bağlantıları sayesinde adli kontrolle bırakılmış olabilir mi?",https://halktv.com.tr/makale/mersin-ve-pozantidaki-yumruklar-sinan-atese-uzaniyor-873693
İsmail Saymaz,Selefi liderin intikamı diye yanlış adamı öldürdüler,18 Ekim 2024 Cuma 05:00,"Dün bu köşede, Sinan Ateş’i öldüren Eray Özyağci’nin işlediği ilk cinayeti yazdım. Pek bilinmeyen cinayetin tarihi, 22 Kasım 2020. Yer, İstanbul’un Pendik ilçesi. Özyağci ve suç ortağı Ömer Veysel Altun, yaşadıkları Esenyalı Mahallesi’nde, uyuşturucu satışı ve hakimiyet kavgasından ötürü Pirana Kafe’yi basıp çocukluk arkadaşlarını taradı. Bu küçük çaplı katliam girişiminde olayla hiçbir ilgisi olmayan Bilal Mükanoğlu ölürken, Adem ve Ömer Varol kardeşlerle Onurcan Ercan sakat kaldı. İki suç ortağı iki buçuk yıl boyunca İstanbul’da firar gezdikleri halde yakalanamadı! Özyağci, bugünler Ferhat Önen’e 14 kurşun sıktı. Darıca’da tahsilat için Doğukan Çep’le mekan kurşunladı. Ve Sinan Ateş’i öldürdüler. Peki, Altun’a ne oldu? Açıklıyorum… O da İzmir’de bir cinayete imza attı. Fakat yanlış dükkanı tarayıp yanlış insanı, 73 yaşındaki emekli öğretmen Zihni Beyaz’ı öldürdü, iki insanı yaraladı! İstanbul’dan İzmir’e, Türkiye’den Ekvator’a uzanan; Selefi bir cemaat lideriyle uyuşturucu kaçakçısını yan yana getiren, akılalmaz bir cinayetin öyküsü bu. Emekli öğretmen Zihni Beyaz, Muğla Akyaka’da dostu Cevdet Öztürk’le restoran açmaya karar verdi. İki ortak mutfak malzemeleri almak için 17 Nisan 2023’te İzmir’e geldi. ‘Erin Endüstriyel Mutfak Malzemeleri’ adlı dükkanda fiyatları uygun buldular. Alışverişi tamamlayıp malzemeleri paketlettirdiler. Dükkandan çıkarken silahlar patladı. Hareket halindeki bir motosikletin üzerinden yağmur gibi ateş edildi. Ateş edenler hiç duraksamadan kaçtı. Göbeğinden yaralanan Beyaz, hayatını kaybetti. Öztürk ile dükkan sahibi Mahsum Erin de vuruldu. Birkaç bina ilerideki Dündar Endüstriyel Mutfak Malzemeleri’ne kurşun isabet etti. Öztürk, “Kimsenin bizi takip edip ateş ettiğini düşünmüyorum. Benim tahminim, olayın bizimle ilgisi olmadığıdır” dedi. Doğru tahmin etmişti. Saldırganların asıl hedefi, Dündar Endüstriyel’in sahibi Engin Dündar’dı. Dündar, İsmailağa tarikatının müridiydi. İsmailağacılar ile ‘Vasat Kitabevi’ diye bilinen selefi cemaatin lideri Ramazan Karadağ arasında 2019’dan bu yana gerilim vardı. ‘Ebu Haris’ lakabıyla tanınan Karadağ, 23 Temmuz 2022 günü iki İsmailağacı tarafından vuruldu. Dündar da bu saldırıdan yargılanıp ceza aldı. Dündar, 15 Nisan 2023 günü Karadağ’ın cemaatinden Mervan Cenan tarafından “Ebu Haris’in selamı var. Bugün değilse yarın, elbet seni öldüreceğiz” diye tehdit edildi. Peki, ama nasıl? Bizzat mı vuracaklardı? Hayır. Uyuşturucu kaçakçısı diye bilinen ve birkaç yıldır Karadağ’ın videoları ile radikalleşen Aslan Alkan devreye girdi. ‘Sofi’ lakaplı Alkan, yakın çevresine “Karadağ’ı vuranlar Allah düşmanı. İntikamını alacağım. Din kardeşimi vuranı ben de vuracağım” diyordu. O tarihte Arnavutluk’a kaçmış olsa da Türkiye’deki bağlantıları koruyordu. Örneğin, Eray Özyağci’nin Pendik’teki suç ortağı Ömer Veysel Altun’u yanına aldı. Çep ve Özyağci tutuklanınca Altun yalnız kalmıştı. Aslan, Altun’u ekibine katarak, üç prensinden biri yaptı. Öteki Mustafa Kemal Aygün’dü. Bu ismi şuradan hatırlayabilirsiniz: Özyağci, Ülkü Ocakları’ndan Tolgahan Demirbaş’ın davayla bağını koparmak için, kendisini araçla kaçıranın kişinin Mustafa Kemal olduğunu iddia etmişti. O Mustafa Kemal, bu Mustafa Kemal’di. 20 yıla kadar cezası bulunan ve firari dolaşam Olcay Canpolat da üçüncüsüydü. Aslan ayrıca, Çep ve Özyağci’nin “Dayı” dediği Celal Sayar’la el ele verdi. “Ebu Haris’in intikamını alma” planını birlikte organize ettiler. Aygün’ü organizasyon ayağına aldılar. Altun ve Canpolat’ı tetikçi olarak belirlediler. Alkan, Canpolat’a “İzmir’de bir kişinin hocalarına vurduğunu, yaralanmasını istediklerini” söyledi. Alkan, kabul etti. Bütün organizasyonu Sayar gerçekleştirdi. Tetikçiler ve silahlar 14 Nisan 2023’te özel ambulansla İzmir’e taşındı. Sayar, İzmir’de yaşayan Suat Konuk’u arayarak, “İstanbul’dan kardeşlerim gelecek, yer ayarlar mısın?” dedi. İlker Bilik’in evini ayarladı. Saldırıda kullanılacak motosikleti İstanbul’dan bir araçla geldi. Erin Endüstriyel Mutfak Malzemeleri’nin önünde keşif yaptılar. Alkan, saldırı günü iki tetikçiyi arayarak, “Plan değişti. Adamı koparın” dedi. Koparmak, raconda “Öldürmek” demek. Canpolat, “Kimseyi öldüremem. Eyleme katılmıyorum” dedi. Plana göre Canpolat ve Altun, iki ayrı motosikletle ateş edeceklerdi. Canpolat vazgeçince tek motosiklet kullanmak zorunda kaldılar. Fakat aracı kim kullacaktı? Alelacele Ozan Çalışan’ı buldular. Altun; Çalışan’ın sürdüğü motosikletle saat 13.39’da 25 el ateş etti. Beyaz, can verdi. Ambulans sürücüsü Fatih Bülbül, tetikçileri İzmir’den alarak, Alkan’ın oteline bıraktı. Altun, cinayetten üç ay sonra, 7 Temmuz 2023 günü yakalandı. İfadesinde, deli numarası yaptı. Konuk, Bilik ve Bülbül, saldırıdan haberdar olmadıklarını ileri sürdü. Karadağ ifadesinde cinayeti azmettirmediğini savunarak, şöyle dedi: “Bu işte bir bit yeniği var. Birileri arkamdan iş mi çeviriyor ya da adım kullanılarak, kahramanlık mı yapıyorlar, anlayamadım. Benim videoları izleyenlerden birçoğu vurulmamı kast ederek ‘Karşılıksız bırakmayacağız’ diyordu.” Karadağ, tutuklanıp 11 ay sonra serbest bırakıldı. İzmir 15. Ağır Ceza Mahkemesinde Altun ve Çalışan’a Beyaz’ı olası kastla öldürme, Dündar’a karşı tasarlayarak kasten öldürmeye teşebbüs, Öztürk ve Erim’i yaralama, üç ayrı kişi yönünden mala zarar verme ve ruhsatsız silah taşıma suçlarından dava açıldı. Karadağ tasarlayarak kasten öldürmeye teşebbüsü azmettirme; yedi sanık suça yardımdan yargılanıyor. Alkan ve Aygün’ün dosyası ayrıldı. Aygün, cinayetten sonra Aslan’ın yanına Arnavutluk’a gitti. Birlikte Kolombiya’nın başkenti Bogota’ya geçtiler. Alkan, kapağı Ekvator’a attı. Gel gör ki Mayıs 2024’te Mahmut Ergünlü adlı Türk’le silah kaçakçılığından tutuklandılar. İki Türk’ün, evlerinde IŞİD şüphelisi Safa İsmail Kızılyaprak’ı ağırladığı ileri sürülüyor. Alkan, Ekvator’da geri gönderme merkezinde tutuluyor. Aygün ise duyduğuma göre Balkanlar’da… Eşi, babası, kardeşi, çocuğu ya da bir yabancı erkek tarafından tehdit edilen kadınlar 6284 sayılı Ailenin Korunması ve Kadına Karşı Şiddetin Önlenmesine Dair Kanun’daki koruma önlemlerinden yararlanamıyor. Bazen önlem alınsa da şiddetin önüne geçilemiyor. Nice kadınlar var ki… Uzaklaştırma kararı varken öldürüldüler. Ancak 6284 sayılı kanun, bütün eksikliklerine rağmen kadınların erkek şiddeti karşısındaki en önemli yasal zırhı. Binlerce kadının ödediği bedeller ve çektiği acıların sonunda çıkan bu kanun, Konya’da bir hakimin öğretmen eşi tarafından kocasının atandığı ilçeye tayin yaptırmak için istismar edildi. Yunak Hakimi Adem Akçay, Hakimler Savcılar Kurulu (HSK) kararnamesiyle Ordu Perşembe’ye atandı. Okul öncesi öğretmeni olan eşi Habibe Altıntaş Akçay ise Yunak’ta kaldı. Sözleşmeli öğretmenlikten kadroya geçenlerin tabi olduğu zorunlu hizmet süresi nedeniyle eş durumu nedeniyle tayin hakları bulunmuyor. Yalnızca can güvenliği ve sağlık mazereti nedeniyle tayin istenebiliyor. Geçen 1-7 Ağustos’ta mazeret tayin başvuruları yapılacağı için Akçay, 19 Temmuz 2024’te Yunak Asliye Hukuk Mahkemesi’ne dilekçe vererek, “Can güvenliği sebebine dayalı iş yeri değişikliği kararı isteme gereği hasıl olmuştur” dedi. Akçay’ın şu gerekçeyi ileri sürdü: “Eşim Yunak’ta sulh ceza hakimliği yapmış olup çok sayıda tutuklama kararı vermiştir. Yine çok sayıda adli kontrol kararı vermiştir. Bu halde eşimden kilometrelerce uzakta kalacak olmam sorun teşkil etmektedir. Bu hali ile Yunak’ta ikamet etmem şahsım adına güvenlik sorunu oluşturabilecektir. Can güvenliği mazeretimin ve iş yeri değişiliği talebimin kabulüne karar verilmesini, iş yerimin Yunak’tan kaldırılarak, eşimin görev yaptığı Perşembe’ye nakledilmesine karar verilmesini saygı ile arz ve talep ederim.” Mahkeme aynı gün, “Eşinin görev ve sorumlulukları nedeniyle oluşabilecek sıkıntıların, tehdit ve saldırıların öğretmene yöneltilebileceği, eşinden ayrı ve uzakta yaşamasından kaynaklanabilecek can güvenliğine ilişkin tehlikelerin bertaraf edilebilmesi adına” talebi kabul etti. Akçay’ın iş yerinin değiştirilmesine ve Perşembe’ye nakledilmesine karar verildi. Kararın örneği Konya Milli Eğitim ile Aile ve Sosyal Hizmetler İl Müdürlüğü’ne gönderildi.",https://halktv.com.tr/makale/selefi-liderin-intikami-diye-yanlis-adami-oldurduler-880224
İsmail Saymaz,"Esad, Erdoğan’ın uzattığı eli tutsaydı ne olurdu?",10 Aralık 2024 Salı 06:13,"13 yıldır direnen Esad rejimi tüm dünyayı şaşkınlığa uğratarak, 13 gün içinde yıkıldı. BAAS Partisi’nin 61, Esad Ailesi’nin 54 yıllık diktatörlüğü son buldu. Beşşar Esad, Rusya’ya sığındı. El Kaide orjinli Heyet Tahrir Şam örgütü lideri Ebu Muhammed El-Cevlani kod adlı Ahmet Hüseyin el-Şara, bugün Suriye’nin yeni hakimi. Fakat yarın ne olur, kestirmek güç. Cumhurbaşkanı Erdoğan, Suriye’deki alt üst oluştan memnuniyet duyuyor. AK Partililer ve İslamcılar HTŞ’nin zaferini sevinçle karşılıyor. Halep Kalesi’ne asılan Türk bayrağından fetih hayalleri kuranlar çıktı. Neyse ki Erdoğan, “Hiçbir ülkenin çakıl taşında gözümüz yok” diyerek, taraftarlarına “Ölçüyü kaçırmayın” uyarısı yaptı. Esad, öngörmedi Spekülatif bir soru olacak, biliyorum. Esad, Erdoğan’ın uzattığı eli tutsaydı ne olurdu? HTŞ, Türkiye’yi karşısına alma pahasına Halep yürüyüşünü başlatır mıydı? O takdirde AK Parti, nasıl bir tutum takınırdı? Esad, kalır mıydı, gider miydi? Bu soruyu yönelttiğim AK Partili üst düzey bir yetkili ""O zaman böyle olmazdı"" diyerek, Esad'ın ayakta kalacağını ifade etti. Akıbet gösteriyor ki… Esad, Erdoğan’ın uzattığı eli tutmayarak, yıkımını hızlandırdı. Esad, ordusunun yozlaştığını ve savaşma kabiliyetini kaybettiğini bilmiyordu. Uğruna savaşacaklarını zannediyordu. Halbuki ordusu için Suriye, kan dökmeye değer bir memleket olmaktan çıkmıştı. Ulusal bilinç çökmüş, devlete sadakat yok olmuş. Suriye, meğer Rusya ve İran’ın askeri desteğiyle ayakta duruyormuş. Bu iki koltuk değneği çekilince boş bir çuval gibi olduğu yere yığılıverdi. Esad, yaşananları öngörmedi. Bence HTŞ de Şam’ı düşürebileceğini hesap etmedi. Peki, Erdoğan kestirebilmiş miydi? Erdoğan bilse barış eli uzatmazdı Erdoğan, kestirmiş olsa bir yıldır Esad’la görüşmek ve masaya oturmak için çabalamaz, barıştırması için araya Putin’i sokmaya yeltenmezdi. Doğruya doğru… Barışmayı Esat istemedi. Buna rağmen Türkiye, duyduklarıma göre Şam’a büyükelçi ve Halep’e başkonsolos atama hazırlığındaydı. Hatta Halep'te birkaç ay önce yeni bir başkonsolosluk binasının kiralandığı ileri sürülüyor. Erdoğan, Esad’ın yıkılacağını düşünse bu adımları atar mıydı? İki buçuk ay kadar önceydi. Suriye’yi avucunun içi gibi bilen bir kamu görevlisiyle tanıştım. Bana “AK Parti’nin ısrarla ve hızlıca Esad’la görüşmeye çalışması CHP’den önce davranabilme çabasından başka bir şey değil. Aslında görüşme zemini oluşmadı” dedi. Hatırlayacaksınız. Özgür Özel, geçen temmuz ayında Şam’da Esad’la görüşeceğini açıklamıştı. Esad’dan davet çıkmamıştı. AK Parti’nin ziyarete engel olduğu ileri sürülmüştü. Görüştüğüm kamu görevlisi, Özel ile görüşmenin Esad tarafından organize edildiğini savunarak, “Amacı hükümetin elini zorlaştırmak, barış sürecini oldu bittiye getirmeye çalışmaktı” dedi. Esad, o günlerde amacına ulaşmış olmalı ki CHP liderini davet etmedi. Türkiye’deki hücreleri Sohbet döndü, dolaştı, HTŞ’ye geldi. Ben Türkiye’nin HTŞ’nin egemen olduğu İdlib’den çekilmesi görüşünde olduğumu anlattım. Bana katılmadı. “Şu an bölgedeki en önemli ve dikkat edilmesi gereken unsur HTŞ” dedi. HTŞ hakkındaki sözlerini cümle cümle not aldım. Şu bilgileri verdi: “HTŞ yöneticileri Türk yetkililerle görüştükleri zaman övgüler yağdırır. Çünkü Türkiye kapısının açık kalması lazım. Ancak İdlib’de kendi halkına ‘Halep’te şehit düşecektim, peygamber efendimizin sofrasında yemek yiyecektim, Türkiye bunu elimden aldı’ diye nefret söyleminde bulunur.” HTŞ’nin İdlib’de defacto bir hükümet kurduğunu; kışlaları ve silahlı eğitim merkezlerinin olduğunu kaydetti. Türkiye’deki hücrelerinden söz etti. “Nasıl yani?” dedim. Dedi ki: “Özellikle Kayseri’de, Diyarbakır’da, Konya’da, İzmir’de gizli çok sayıda hücreleri var. Avrupa’da beş milyon Suriyelinin içerisinde de muhakkak HTŞ’ye bağlı hücreler var.” Üç gelir kaynağı HTŞ’nin yüksek gelirlere sahip olduğunu anlattı. Birinci gelir kalemi Katar ve Suudi Arabistan’dan gelen fonlar. “İki Sunni devlet bölgede İran ve Şii hakimiyetinin önüne geçmek için HTŞ’yi yüksek meblağlarla düzenli fonlar” dedi. Bu, kritik bir tespit. Çünkü AK Parti’yi sevince boğan Suriye zaferi, gerçekte Katar ve Suudi Arabistan’a ait olabilir. Osmanlı’ya nefretle bakan Arap milliyetçiliği, ümmetçiliğe galip gelebilir. İkinci gelir kalemi BM tarafından gönderilen yardımın dağıtım ve organizasyonu. Üçüncü gelir kalemi ise petrol. HTŞ’nin petrol gelirinin günlük 2.5 milyon dolar olduğunu öne sürdü. Araplara karşı Türkmen kartı Ardından SMO’yu, yani eski ÖSO’yu konuştuk. Kamu görevlisi, Erdoğan’ın Esad’la barış sinyali verir vermez ilk tepkinin SMO’dan geldiğini hatırlattı. “Niçin öyle oldu” diye sordum. Şu yanıtı verdi: “ÖSO kurulduğunda tüm etnik ve mezhebi grupları barındırıyordu. Biz Arapların çoğunluk olduğu ülkede Türkmenleri baş aktör haline getirdik. Bu hata şu sonucu doğurdu: ÖSO’daki Araplar olası barışta kalkışmaya hazırlanıyor. ÖSO’nun bir felsefesi yok. Onlara 350 dolar maaş ödenir. Maaşlarını aldıkları sürece sorun yok. ÖSO üst yönetiminin hakimiyeti bizde. Ancak HTŞ’nin bir ideolojisi ve felsefesi var. Dünyanın her ülkesinden katılım sağlamıştır.” PYD’ye gelince… Kamu görevlisi, ABD’nin bölgede desteklediği ismin Mazlum Kobani olduğunu anlattı. “Sonuna kadar ABD’ye bağlı bir adam. Bu yüzden Suriye PKK’sı yükselirken, Kandil PKK’sı düşüşte” dedi. PKK’yı Kandil ve Suriye diye ayırması ilgimi çekti. Özeleştirileri şöyleydi: “Kürtler ikna edebileceğimiz bir toplumken nasıl ikna olmazlar diye yoğun çaba sarf ediyoruz. Operasyonlar düzenliyoruz. ‘Şanlı Türk ordusu geldi’ diyoruz. Buna gerek yok. Türkiye’nin terörle mücadele için girdiğine dair haberler yeter. Kamu diplomasisini öyle geriden takip ediyoruz ki, bu durumları avantajımız haline getiremiyoruz. PKK ajansları bizden daha iyi PR yapıyor.” Öngörmese de krizi fırsata çevirdi Demem o ki… Erdoğan, Suriye’de olacakları öngörmüş değildi. Fakat çabucak toparlandı ve krizi fırsata çevirmeyi bildi. PYD, Tel Rıfat ve Mümbiç’ten çıkarıldı. Dünya da Esad rejiminin devrilmesini Erdoğan’ın zaferi olarak yorumluyor. Türkiye, Suriye’nin siyasi, demokratik ve ekonomik inşasında en önemli aktör olacak. Elbette, gelecekte patlak vermesi muhtemel iç çatışmaların da riskini alarak… Esad devrildikten sonra, o kamu görevlisini aradım. İki buçuk ay önce Esad ile görüşme zemini olmadığını savunuyordu. Şimdi ne düşünüyordu? Oldukça karamsardı. Dedi ki: “Zafer diye ilan ediyoruz ama daha kötü zamanlar bekliyorum. Olaylar çok kontrolsüz ve hızlı ilerledi. Bu kadar kolay ve rezilce düşeceğini hiçbir insan düşünmemiştir. Şu an Suriye’de 36 farklı silahlı grup var. Kendi aralarında çok yakında çatışmalarını bekliyorum.” Suriye, merkezi bir otorite kurulamazsa kendisini etnik, dini ve siyasi çatışmaların içinde bulabilir. Bir soru daha: Erdoğan ve iktidarı bu ihtimali öngörüyor mudur? CHP lideri Özgür Özel, rejimin çökmesine saatler kala Türkiye’nin Esad’la temas kurmasını önerdi. O, bu sözleri söylerken Esad’ın uçağı, muhtemelen Rusya’ya uçmak üzere hazırlanıyordu. Özel’in açıklaması, ana muhalefetin Suriye’de güncel gelişmeleri takip etmekten uzak ve dış politikada hazırlıksız olduğunu gösteriyor. Suriye’ye ilişkin kapsamlı ve derinlikli bir programları yok, yalnızca bildik bir ezberi yineliyorlar. Türkiye’nin birinci partisi olduklarını sıklıkla vurgulayan Özel, ülkenin yönetimini devralacaksa kadrolarını daha liyakatli isimlerden seçmeli. Genç olmak, kadın olmak veya CHP il ilçe örgütünden gelmek, Türkiye'yi yönetmek için yeterli kriter değil. Sorumlularından biri olduğu Suriye enkazından muzaffer çıkan AK Parti, bu başarısını içeriye yansıtacaktır. CHP’nin övünerek gösterdiği anketler gelecek aydan itibaren AK Parti’yi zirveye taşıyabilir.",https://halktv.com.tr/makale/esad-erdoganin-uzattigi-eli-tutsaydi-ne-olurdu-895635
İsmail Saymaz,Hangi polis tekkelerin arka odalarına girebilir?,28 Kasım 2024 Perşembe 06:57,"Dün Erdoğan’ın gündeminde ‘Arka Sokaklar’ dizisi vardı. Son bölümünde tarikatlardaki çocuk istismarlarını ele alan dizi Erdoğan’ı çok hiddetlendirmiş. Grup konuşmasında, 28 Şubat’tan girdi, 15 Temmuz’dan çıktı. Tek tük örnekler üzerinden dindarlara hakaret edildiğini; tarikatların linçe uğradığını söyledi. “Sarıklı, sakallı, başörtülü, çarşaflı, cübbeli vatandaşlarımıza ahlaksızca saldırılmakta, itibar suikastleri düzenlenmektedir” dedi. Bu tür yayınları ‘milli güvenlik sorunu’ ilan etti. RTÜK’ü göreve çağırdı. Erdoğan’ın sözlerini emir telakki eden RTÜK, durur mu? Birkaç saat sonra, ‘Arka Sokaklar’ı yayınlayan Kanal D’ye iki kez program durdurma ve üst sınırdan para cezası kesti. “28 Şubat’ı hortlatmayız!” bahanesiyle tarikatlara dokunulmazlık sağlanıyor. Kayıtdışı dini yapıları araştırmak, ‘tarikatları linç’ diye bir suç icat edilerek, fiilen yasaklanıyor. Bu istismarın bir mağduru varsa, tarikat ve cemaatlerin potansiyel kitlesi olan muhafazakarlardır. Erdoğan’ın ifadesiyle “sarıklı, sakallı, başörtülü, çarşaflı ve cübbeli vatandaşlar” değil mi, Allah diye diye dinsel, cinsel ve maddi istismara uğrayan? Kimi kime karşı koruyorsunuz; söyler misiniz. Müridinin kızını istismar etti ‘Uşşaki Şeyhi Fatih Nurullah’ lakaplı Eyyüp Fatih Şağban’ı hatırlıyor musunuz? Beyoğlu’nda alçıpan ustasıydı. Hiçbir dini eğitim yoktu. Kasımpaşa’da bulunan ‘Pir Seyyid Hasan Hüsameddin Uşşak-i Vakfı’na bağlı Uşşaki asitanesinin müridi ve müdavimiydi. Bir süre sonra vakıftan ayrılıp şeyhliğini ilan etti, aynı sokakta kendi Uşşaki tekkesini açtı. Bir yardım derneği, Nurani TV adlı kanalı, Sakarya’da villası, 20’yi aşkın şehirde 60 kadar dergahı, Kuzey Afrika ve Avrupa’da örgütlenmesi, binlerce müridi vardı. Rüyasında elini sıkmayan Binali Yıldırım’ın bu yüzden İstanbul seçimini kaybettiğini anlatacak, “Bizim devletimizi tanımadan devlet olunmaz” diyecek kadar küstahtı. Bir müridinin 12 yaşındaki kızına cinsel istismarda bulunduğu iddiasıyla 2020’de tutuklandı. Yargılama sonucu 10 yıl 5 ay hapis cezası aldı. Halen cezaevinde. Öz Uşşakiler sahte Uşşakiye karşı… Şağban’dan en büyük zararı, istismar ettiği kız çocuğu ve ailesi gördü. ‘Pir Seyyid Hasan Hüsameddin Uşşak-i Vakfı’ bünyesindeki öz Uşşakiler ise Şağban’la karıştırılmaktan mustaripti. Binlerce kez hakaret işittiler. İtibarları sarsıldı. Şağban’ın Uşşaki adını kullanamaması için İstanbul 14. Asliye Hukuk Mahkemesi’nde tespit davası açtılar. Dilekçede Şağban’ın, kendileriyle bir ilgisinin olmadığını, vakfın itibarını devşirdiğini savunarak, şöyle dediler: “Bu aşırılıkların son örneğini hukuka, ahlaka ve bütün manevi değerlere aykırı olan, küçük bir kız çocuğuna taciz fiili oluşturmaktadır. Bu davranışı nedeniyle vakıf medyanın tüm olanaklarını kullanarak, Şağban ile ilişkisinin olmadığını belirtmek zorunda kalmış, hakaretlere muhatap olmuş, Şağban’la aynı kefeye konmuştur. Vakıf beş yıldır gerçekleştirdiği tüm çabalara rağmen, itibarının zedelenmesinin ve adının kirlenmesinin önüne geçememiştir.” Mahkeme haklı buldu İstanbul 14. Asliye Hukuk Mahkemesi ilk önce davayı reddetti. Öz Uşşakiler itiraz etti. İstanbul Bölge Adliye Mahkemesi 4. Hukuk Dairesi, Şağban’ın Uşşaki adını haksız yere kullanıp kullanmadığının ve öz Uşşakilerin adın korunması yönünden üstün hak sahibi olup olmadığının araştırılmasına hükmederek, kararı bozdu. Dava İstanbul 14. Asliye Ceza Mahkemesi’ne geldi. Mahkeme, 17 Ekim 2024 günü kararını açıklayarak, Şağban’ın Uşşaki adını kullanmasını yasakladı. Kararda, Şağban hakkında 12 yaşındaki kız çocuğuna istismar suçundan ceza verildiği ve bu kararın kesinleştiği vurgulanarak, şöyle denildi: “Medyaya yansıyan olay anlatımlarında Şağban’ın Uşşaki adını kullanarak, ‘Uşşaki lideri’ olarak anıldığı ve bu isimle haberleştirildiği anlaşıldığından davanın kabulüne…” Başörtülü vatandaşı kim koruyacak? Öz Uşşakiler itibarlarını sarsan Şağban’a karşı ciddi bir hukuki zafer kazandılar. Uşşaki adını, Şağban’ın 12 yaşındaki kız çocuğunun ırzına uzanan kirli ellerinden çekip aldılar. Ne kadar sevinseler az. Peki, “sarıklı, sakallı, başörtülü, çarşaflı ve cübbeli vatandaşlar” başta olmak üzere halkı istismar eden tarikatlar ve Allah ile aldatan şeyhlerinden kim koruyacak? Siz bir polisiye diziyi, ‘Arka Sokaklar’ı, tarikatlar soruşturuldu diye yasaklarsanız, bir daha hangi polis, gerçek hayatta istismar tekkelerinin arka odalarına girebilir? İmamı, kız kardeşini taciz etti diye öldürmüş Adana’da, önceki gün imam Tarık Karadağ, çalıştığı Fetahmet Şahin Camisi’nin önünde arabasından inerken bıçaklanarak öldürüldü. 49 yaşındaki imam toprağa verildi. Katilin 16 yaşındaki M.A. olduğu tespit edildi. M.A., savcılıkta alınan ifadesine göre lisede okuyor. Karadağ’ı “kız kardeşi F.A.’nın gittiği Kuran kursunu teftiş eden hoca” diye tanıyor. M.A., şu iddiaları dile getiriyor: “Teftişe geldiği zaman kardeşime fazla ilgi göstermiş. Hafız olursa onu umreye götüreceğini söylemiş. Sesini beğenmiş. Başka bir kıza böyle birşey söylememiş.” M.A., imamın ailesiyle birlikte umreye giderken kız kardeşini götürmek istediğini söylüyor. Tanışmak için Karadağ’ı eve davet etmişler. Karadağ, eşi ve çocuklarıyla misafirliğe gelmiş. Yemek yiyip namaz kılmışlar. M.A., şöyle diyor: “Babamlar kardeşim yalnız kalmasın diye anneannemi de gönderdi. Anneannemin masrafını biz karşıladık. Umreye gidip geldiler. Daha sonra kardeşim Karadağ’ın kendisini sürekli aradığını söyledi. Rahatsız olup aramalara bakmamaya başlamış.” Karadağ, babasını arayarak, “Yurttaki kızlara kıyafet alacağım. F.’ye de alacağım” demiş. Babası “Olur” diye yanıt vermiş. Karadağ, arabasıyla gelerek, F.’yi evden almış. M.A., şöyle devam ediyor: “Kardeşime ‘Kıyafet bahane, seni görmek için çağırdım. Bana numaranı ver. Seni ‘Aşkım’ diye kaydedebilir miyim? ‘Biz seninle niye hiç sarılmadık, gel sarılalım’ demiş. Kardeşim istememiş. Kardeşimin elini tutmuş. Elini çekmiş.” M.A., kardeşinin olayı önce Kuran kursu hocalarına anlattığını, daha sonra kendilerinin öğrendiğini söylüyor. Aile şikayetçi olmuş. Kardeşinin ifadesi alınmış. Ancak takipsizlik kararı verilmiş. M.A., anlatıyor: “Bir ay önce böyle bir olay olduğunu annem ve babam konuşurken duydum. Annem ‘Sakın bir şey yapma, hakkımı helal etmem’ dedi. İki hafta önce dosyanın kapandığını duydum. Bunu öğrenince uyuyamamaya başladım. İntihar etmeyi düşündüm. Kardeşimi koruyamadım diye düşündüm.” M.A., o sabah Karadağ ile konuşmak için evden çıktığını söylüyor. İmam kendisinden büyük olduğu için yanına bıçak aldığını iddia ediyor. “Amacım öldürmek değil, kardeşime yaklaşmaması konusunda tehdit etmekti” diyor. Adana’daki kaynaklarım, imam hakkında bir şikayet olduğunu ve takipsizlik kararı verildiğini doğruluyor. Eğer dava açılmış olsaydı… Ya da Adana ve Yüreğir müftülükleri şikayeti dikkate alarak, imamın yerini değiştirmiş olsaydı belki de bu cinayet işlenmeyecekti. AFAD’ın aracıyla altın ve cep telefonu kaçakçılığı Hatırlayacaksınız. Diyarbakır 16. Mekanize Piyade Tugay Komutanı Tuğgeneral Bilal Çokay’ın makam aracıyla sınırda insan kaçakçılığı yaptığı tespit edilmişti. Çokay, emekli edilmiş, rütbeleri geri alınıp tutuklanmıştı. Çokay’a geçen hafta insan kaçakçılığından 11 yıl 6 ay hapis verildi. Daha bu skandal kapanmamışken… Şimdi de AFAD’a ait aracın kaçakçılığa karıştığı iddia ediliyor. Cilvegözü Sınır Kapısı’nda durdurulan bir AFAD aracından kaçak altın ve cep telefonları çıktığı ileri sürülüyor. Suriye-Türkiye arasında altın ve cep telefonu kaçakçılığı yapan AFAD görevlisi A.K. ve bir Suriyelinin tutuklandığı belirtiliyor.",https://halktv.com.tr/makale/hangi-polis-tekkelerin-arka-odalarina-girebilir-892114
İsmail Saymaz,Katil kocanın yalanını 12 yaşındaki kızı çökertti,24 Eylül 2024 Salı 10:51,"Antalya Konyaaltı’nda, 12 yaşındaki kız çocuğu İ.T., sabaha karşı saat 04.38’de çığlık sesine uyandı. Dışarıya kulak kesildi. Fakat ne bağrışma ne ayak sesi duydu. Kabus gördüğünü düşünerek uyudu. Sabah 08.40 sularında uyandı. Annesi Fadim T.’yi aradı. Fadim T., telefonunu açmayınca yatak odasına yöneldi. Annesini yerde kanlar içerisinde yatarken buldu. Sabaha karşı kurşun yağmuruna tutulan 56 yaşındaki kadın hayatını kaybetmişti. İ.T.’nin ifadesine göre anne ve babası 17 yıldır evliydi. Fatim T., geçen yıl eşinin telefonunda “Namazdayım canım, arayacağım” diye bir mesaj görünce aldatıldığını anladı. Ayrılma kararı alıp boşanma davası açtı. Savaş T., eşini vazgeçirse de aralarında tartışma asla bitmedi. Savaş T., eşini “Önce seni, sonra kendimi öldüreceğim” diyerek tehdit etti. Bir gün geldi, dövdü de… Fadim T., şikayetçi oldu. Antalya 1. Aile Mahkemesi, 6 Ağustos 2024’te Savaş T.’ye bir ay süreyle evden uzaklaştırma kararı verdi. Fadim T., 6 Eylül’de Antalya 6. Aile Mahkemesi’ne başvurdu. Uzaklaştırma cezası üç ay süreyle uzatıldı. Fadim T., evin kilidini değiştirdi. Dışarıda kalmamak için yedek anahtarı güvenlikte panoya astı. Tek hatası buydu! Saat 04.18’de barışmak için gelmiş! Savaş T., 12 Eylül sabahı suç ortağı Fikret İ. ile birlikte, eşi ve kızının yaşadığı Hurma Mahallesi 252 Sokak Atapark Evleri Hasan Otuzaltı C Blok’taki eve geldi. Görüntü tutanağına göre saat 04.18’de yola park edip arabadan indiler. Saat 04.22’de C Blok’a girdiler. Savaş T., eve girip eşini kurşun yağmuruna tuttu. Fadim T.’nin vücudunda 17 kurşun yarası tespit edildi. Sol elinin avucuna ise sigara bastırılmıştı. Savaş T. ve Fikret İ., içeri girdikten üç dakika sonra C Blok’tan çıkıp araca doğru koştular. Boğaçayı Caddesi üzerinden Çakırlar yönünde doğru hızla ilerlediler. Fikret İ., arkadaşını Korkuteli’nin Bayatbadem köyüne bırakıp pazarda satmak üzere kavun alarak, Antalya’ya döndü! Ölen eşini suçladı Savaş T., aynı gün yakalandı. İfadesinde, öldürdüğü eşini suçladı. Eşinin saldırıp hakaret ettiğini, kalbine bıçak dayayarak, ucunu batırdığını ileri sürdü. Boşanma davası açıp kendisini aldattığını iddia eden Savaş T., “Sürekli namaz kılıp tespih çektim” dedi. Barışmak amacıyla saat 04.18’de eve gittiğini iddia eden Savaş T., “Bu saatte gitmemin nedeni, eşimle barışarak, sabah namazını yanında evde kılmak istememdi” dedi. Ancak eve girdiği andan itibaren eşinin hakaret ettiğini, “Senin erkeklik onurun yok mu? Daha kaç defa sen aldatacağım” diyerek, yüzüne tükürdüğünü ileri sürdü. Yatak odasındaki silahı alarak, eşine ateş açtığını söyledi. “Kaç el ateş ettiğimi bilmiyorum” dedi. Annesi ‘Öldürülürsem baban yapmıştır’ dedi Savaş T.’nin iftirasını, kızı İ.T. boşa çıkardı. Annesinin aldatıldığını ve şiddete uğradığını anlatan İ.T., şöyle dedi: “Annem ayrılma kararı aldı. Babam ikna ederek vazgeçirdi ve eve geri döndü. Küfretmeye başlayınca annem yine boşanma kararı aldı. Babam sürekli ‘Önce seni öldüreceğim, sonra kendimi’ diye tehdit ediyordu. Bir seferinde babamın anneme şiddet uyguladığını gördüm. Babam sürekli ölümle tehdit edince annem uzaklaştırma kararı aldı, kapının kilinin değiştirdi. Annem her seferinde ‘Başıma iş gelirse, öldürülürsem bil ki baban yapmıştır. Ondan şikayetçi olmazsan hakkımı helal etmem’ diyordu. Babam bir hafta önce eve biri gelince beni arayarak, ‘Evde kim var?’ diye soruyordu. Annem bu yüzden takip edildiğini düşünüyordu.” Suç ortağı neden serbest? Savaş T., cezaevine gönderildi. Suç ortağı Fikret İ. ise serbest bırakıldı. Çünkü Savaş T., ifadesinde, Fikret İ.’ye “Eşimle barışmak istiyorum, beni eve götürür müsün” dediğini iddia etti. Apartmana girerken “Eşimle barışırsam apartman boşluğundan seslenirim, sen gidersin. Barışamazsam birlikte döneriz” dediğini ileri sürdü. Çıkarken de “Eşimi öldürdüm” demediğini söyledi. Konyaaltı Belediye Başkan Yardımcısı Avukat Müge Gezginci Ünsal, Fikret İ.’nin de tutuklanması gerektiğini kaydediyor. Suç kaydının uzunluğu boyunu geçen Yunus Emre Geçti, polis Şeyda Yılmaz’ı şehit etti. Meslektaşları çöp poşeti giydirdikleri bu alçağı Hayvan Büro Amirliği’nin aracıyla adliyeye götürdüler. Görüntü “Oh” dedirtti, biliyorum. “Az bile yaptılar” diyenler çoğunluktaydı. Haklı öfkemiz yatıştığında şu iki soruya odaklanmamız gerek: -Polisimiz şehit düşmesinde zaafiyet mi var? -19 yaşındaki genç nasıl suç makinesine dönüşür? Karakoldan kaçtı İlk sorunun yanıtını vereyim. Geçti, 23 Eylül günü motosiklet hırsızlığı suçundan gözaltına alınıyor. Annesi, oğluna yemek getiriyor. Geçti, annesiyle görüşürken amiriliğin duvarından atlayıp firar ediyor. Geçti ile polis arasında kovalamaca yaşanıyor. Polisler Geçti’yi yakalıyor. Geçti, polis K.H.S.’nin silahını alıp ateş ediyor. Kurşunlardan biri Şeyda Yılmaz’ın başına geliyor. Geçti’nin karakoldan kaçması ve silahını alıp polisimizi şehit etmesi, zaafiyete veya eğitimsizliğe işaret ediyor. Barış Boyun iddianamesi Katile gelirsek… Uyuşturucudan çocuğa cinsel saldırıya varıncaya kadar 26 suç kaydı var. Suç kariyeri ve silahlarla çektirdiği fotoğraflar insanları şok etti. Oysa hiç de şaşırtıcı değil. Sinan Ateş’i öldüren tetikçi Eray Özyağci, Geçti’den farklı mı sanıyorsunuz? Ya da geçen hafta Alaattin Çakıcı’ya yakın diye bilinen Kemal Çağlar Temel’i iş yerinin önünde öldüren saldırgan, tanışmasalar da Geçti ile aynı suç dünyasının vatandaşları… İstanbul Cumhuriyet Başsavcılığı’nın hazırladığı Barış Boyun iddianamesinde, Yunus Emre Geçti gibi 15-20 yaşındaki gençlerin yeni nesil suç örgütlerinin potansiyel tabanı olduğu ve ‘Kamikaze Dronu’ diye adlandırıldığı belirtiliyor. İddianamede şöyle deniyor: -Gençler bilgisayar oyunlarıyla yetişiyor. -Sokak suç şebekelerini anlatan internet tabanlı dizilerden çok etkileniyorlar. Dizilerden rol model seçiyorlar. -Örgüt liderlerinin sosyal medya üzerinden paylaştıkları video ve fotoğraflardan meydan okuma ve intikam yeminleri yapıyorlar. -Yeni nesil suç örgütü denilebilecek bu grupların söylemlerindeki jargon ve tabii oldukları racon denilen kriminal ilkeler de internet tabanlı diziler ve sosyal medya paylaşımlarının etkisini taşıyor. -Dizilerdeki ana karakterle özdeşleştirilen suç örgütü liderlerleri 15-20'li yaşlardaki gençlere nüfus edebiliyor. -15-20’li yaşlardaki gençler ülke içerisinde ‘Kamikaze Dronu’ gibi kullanılıyor. Ayrım gözetmeden silahlı eylem gerçekleştiriyorlar. Örgütler bu üyeleri aracılığıyla korkutucu gücünün müthiş arttırıyor. -Bilinen yeraltı gruplarına taşeronluk ve tetikçilikle büyüyen gruplar büyüklere kafa tutacak ve çatışmaya girebilecek duruma ulaşıyor. -Instagram ve TikTok üzerinde sürekli canlı yayınlar açılarak örgüte sempati ve eleman kazandırma yoluna gidiliyor. Geçmişte sol örgütlerin müzik grupları vardı. Bu gruplar örgüt militanlarını motive eden ve eylemlerini öven şarkılar bestelerdi. Şimdi ise yeraltı örgütleri kendi müzik gruplarını çıkarıyor. Muhammed Nedim Doğan (Muti), Doğan Tarda (Hejan), Şahan Terzioğlu (CAC) ve Samet Işık (Big) adlı rap sanatçıları Barış Boyun ve örgütün silahlı kanadı olan Daltonlar için şarkılar besteliyor. Kliplerde kalaşnikoflar ve tabancalar kullanılıyor. “Bir gece ansızın gelir sıkar çocukları” sözü söylenirken, Barış Boyun’un görüntüsü duvara yansıtılıyor. Şarkının sonunda “Bakış isteyen boyun eğecek, boyun eğmeyen hesap verecek” sloganı kullanılıyor. CAC’ın şarkısı, mesajını net veriyor: Daltonlar şehirde! ‘Aynen’ adlı şarkı ise ‘Kamikaze Dron’ların ruh halini ortaya koyuyor: Şarkı sözleri şöyle: “Gördüm bi' çok beyefendi, mahallemde neyler? Öldürttüler bi' ton adam parasıyla, aynen Kravat silahtan tehlikeli bugün, aynen…” Yunus Emre Geçti tek bir suçlu olsaydı, mücadele etmesi çok kolaydı. İşimiz oldukça zor! Çünkü… Geçti’nin kuşağı, yeni nesil suç örgütlerinin tabanını ve insan kaynakları havuzunu oluşturuyor. Sinan Ateş duruşmalarına bir hafta kaldı. Yeni bilirkişi raporunda Ateş’in Eray Özyağci’nin silahından çıkan kurşunlarla öldüğü kesinlik kazandı. Ateş’e başka herhangi bir silahtan çıkan kurşun isabet etmedi. Bu, raporla sabit. MHP ve Ülkü Ocakları ile bağlantılı sosyal medya hesaplarında, kamera görüntülerine rağmen aylardır sürdürülen “Özyağci, Ateş’i yaraladı. Ölümcül kurşun Ateş’in halasının oğlu, bacanağı ve arkadaşı Selman Bozkurt’un silahından çıktı” iddiası çürütülmüş oldu. Bu arada, dosyada baştan beri yer alan bir bulgu bugün ilk kez gün yüzüne çıkıyor. İddianameye göre tetikçi Özyağci, suikasti gerçekleştirdikten sonra Ülkü Ocakları Genel Merkez yöneticisi Tolgahan Demirbaş tarafından Gölbaşı’na kaçırıldı. Sonra eski Ülkü Ocakları Genel Başkan Yardımcısı Emre Yüksel’in kullandığı 06 AT 2500 plakalı MHP’ye tahsis edilen araç, Demirbaş’ı ve iddialara göre Özyağci’yi alarak, İstanbul’a gitti. İstanbul’da tuhaf bir rota çizdiler. İlk olarak Avrupa Yakası’na seyrettiler. Saat 02.13’ten 02.20’ye kadar Levent’te gezdiler. Demirbaş ve Yüksel’in gezdiği noktada saat 02.20’de bir araç dikkat çekiyor. Plakası, 06 AT 2560. Bu plaka MHP Genel Başkan Baş Danışmanı Eyyüp Yıldız’a ait. Yakın çevresi, Yıldız’ın orgainasyon işleri gerçekleştirdiğini, dolayısıyla sık sık İstabul’a geldiklerini iddia etti. Aracı İstanbul’da çoğunlukla Yıldız’ın kullandığını aktaran yakın çevresi, Demirbaş ve Yüksel ile aynı anda aynı mevkide bulunmasının tesadüf olduğunu ileri sürdü. Demirbaş ve Yüksel, kısa süren bu geziden sonra araca binip Anadolu Yakası’na geçtiler ve bir otelde kaldılar. Ertesi gün Ankara’ya döndüler. Levent ve Beşiktaş’ta ,başka bir görüşme yapmadıklarına göre acaba o gün Eyüp Yıldız’la tesadüfen mi karşılaştılar? Yoksa bir yol haritası mı belirlediler? Bu ciddi bir soru işaretidir.",https://halktv.com.tr/makale/bahcelinin-danismani-31-aralik-gecesi-nicin-leventteydi-873204
İsmail Saymaz,"Kiliseye saldıran IŞİD’çi, baskından altı ay önce gözaltına alınıp bırakılmış",11 Ekim 2024 Cuma 05:00,"İstanbul Sarıyer’deki Santa Maria Kilisesi, 28 Ocak 2024 günü pazar ayininde IŞİD’çi iki terörist tarafından basıldı. İçeride Polonya Başkonsolosu Witold Maciej Lesniak ile eşi ve çocuklarının bulunduğu sırada gerçekleşen baskında Tuncer Cihan adlı vatandaş öldürüldü. Saldırganlar o gün saklandıkları evde yakalandı. İkisi de Tacik’ti. Biri, Cihan’ı öldüren David Tanduev. Diğeri Türkiye’de ikamet izni olan Amırjon Kholikov. Tanduev ve Kholikov’un da aralarında olduğu 43 sanık IŞİD’çi hakkında İstanbul 26. Ağır Ceza Mahkemesi’nde dava açıldı. Kanlı baskından altı ay önceki korkunç ve büyük ihmal, iddianamede gün yüzüne çıktı. IŞİD operasyonunda alındı Santa Maria Kilisesi iddianamesine göre… İstanbul Cumhuriyet Başsavcılığı, IŞİD soruşturması kapsamında 5 Temmuz 2023’te bir dizi adrese baskın yaptı ve çok sayıda şüpheliyi gözaltına aldı. Gözaltına alınanlardan birisi de kilise saldırganı Tanduev’di. Bu bilgi iddianamede şu şekilde yer alıyor: “İstanbul Cumhuriyet Başsavcılığı’nın 2023/138872 sayılı soruşturma kapsamında DEAŞ terör örgütüne yönelik Jovıd Hikmatov isimli şahıs 05.07.2023 günü 05:00 sıralarında Davıd Tanduev ve Ismonalı Mirzojonov yakalanmış…” Tanduev’in gözaltına alındıktan sonra bırakıldığı anlaşılıyor. Kholiqov adlı ikinci saldırganın da savcılıkça bilindiği görülüyor. Bu bilgi ise Hikmatov’un 8 Temmuz 2023’teki ifadesinde yer alıyor. Kuran öğrenmek için Türkiye’ye gelmiş Hikmatov da Tacikistanlı. 2022 yılında Telagram’da tanıştığı Muhammad Kırgız’a Kuran öğrenmek istediğini anlatıyor. Kırgız, “Gel, yardımcı oluruz” deyince Mart 2022’de “Kuran öğrenmek için” Türkiye’ye geliyor! Ancak Türkiye’ye geldikten sonra daha iyi bir dini eğitim için İran’a gitmeye karar veriyor. Van’da yakalanıp Erzurum ve Edirne geri gönderme merkezlerine gönderiliyor. IŞİD’in medresesi Edirne Geri Gönderme Merkezi’nde tanıştığı Abdurrahman adlı Tacik, İstanbul Beylikdüzü’nde ‘Muhsin’ adlı kişi tarafından yönetilen medreseyi tavsiye ediyor. Hikmatov, serbest bırakılınca bu medreseye gidiyor. Hikmatov, ifadesinde şunları söylüyor: “Abdurrahman, bu adreste Kuran eğitimi alabileceğimi, kalacak yerim ve param olmadığı için kalabileceğimi söyledi. Kamptan çıktıktan sonra gittim.” Hikmatov, IŞİD medresesi için şu bilgileri veriyor: “Üç katlıydı. Yaklaşık 20 çocuk (Tacik, Kırgız, Kazak, Özbek) vardı. Birinci katta ders verilir, ikinci ve üçüncü kat yatakhane olarak kullanılırdı. Muhsin, iş bulana kadar dini eğitim alabileceğimi, temizlik ve yemek işlerinde yardımcı olacağımı söyledi. Mescitte Muhsin’den başka Hamza ve Osman isminde iki Tacik daha vardı. Mescit/medresenin giderlerinin (kira, temizlik, yemek vs) kaldığım dört ay boyunca kim tarafından nasıl karşılandığını bilmiyorum.” Hikmatov, medresede büyüklerle çocukların birlikte kaldığını anlatıyor. İki IŞİD’çi çocuklarla kalıyordu Kiliseye saldıran Kholiqov ile Tanduev’in medresede kaldığını vurgulayarak, şöyle diyor: “Kholiqov, ifademde belirttiğim ‘Hamza’ isimli şahıstır. Mescit/medreseye gittiğimde orada bulunmaktaydı. Benim gibi dini eğitim alır ve işlere yardım ederdi. Tanduev, ben medreseye gittikten üç ay sonra geldi. Medrese işlerine yardım ederdi.” Bu arada Hikmatov’un bu medreseye yönlendiren, Edirne Geri Gönderme Merkezi’nde tanıştığı Abdurrahman adlı Tacik, bırakıldıktan sonra Moritanya’da bombalı saldırı gerçekleştirdi. Hikmatov, “Abdurrahman, Edirne Geri Gönderme Merkezi’ndeyken Moritanya’ya gideceğini söylemişti. Muhtemelen çıktıktan sonra gitmiştir. Ne amaçla gittiğini bilmiyorum. Gittikten sonra görüşmedim” diyor. MHP’li yönetici, oğullarıyla birlikte göçmen kaçırıyormuş Türkiye’nin en sansasyonel göçmen ve uyuşturucu kaçakçılığı davası şu an Çanakkale’de görülüyor. Hatırlayacaksınız. Bu köşede kaleme almıştım. Özetleyeyim. MHP İstanbul İl Yönetim Kurulu üyesi Güven Adıgüzel’in Yunanistan’a iltica eden büyük oğlu Cihanay, burada PKK’lılarla göçmen kaçakçılığına başlıyor. Kaçakçılığın Türkiye ayağını Güven Adıgüzel’in küçük oğlu Tunahan organize ediyor. Geçen 28 Mayıs’ta Yunanistan’dan yola çıkan tekne, beş kaçak ve 12 kilogram uyuşturucu yüklü valizi Çanakkale Ayvacık’taki Gülpınar Limanı’na indirdi. Tekneyi Tunahan Adıgüzel ile suç ortakları Atakan Gürevin, Alihan Ketenci ve Şenol Engin karşıladı. Adıgüzel ve ekibi Türkiye’den yasadışı şekilde çıkmak isteyen yedi kişiyi tekneye bindirdi. Kaçaklar arasında PKK üyeliği iddiasıyla ceza alan HDP Parti Meclisi üyesi Hazal Karabey de vardı. Adıgüzel ve suç ortakları uyuşturucu yüklü valizi Balıkesir’e götürmek üzere iki araba halinde yola çıktıkları sırada jandarma tarafından yakalandı. Sahil Güvenlik de Yunanistan’a giden tekneyi denizde durdurup yedi kaçağı ve iki Yunan kaptanı gözaltına aldı. İki Yunan ve dört kaçak, toplam 10 kişi tutuklandı. O gün tekneden inen beş kaçağı alıp limandan ayrılan çakarlı bir araç vardı. İddiaya göre bu araç, MHP İstanbul Yönetim Kurulu üyesi olan Nazif Küçük’e aitti. Adıgüzel ve Küçük, Çanakkale’ye birlikte gelmişlerdi. Bu bilgiyi bana Güven Adıgüzel doğrulamıştı. MHP Gümüşhane Milletvekili Musa Küçük’ün ağabeyi Nazif Küçük, TBMM tarafından kardeşine verilen araç kartını aracında kullanıyordu. Bu, araca dokunulmazlık sağlıyordu. TBMM araç kartı bulunan araçla göçmen kaçakçılığı yapılmış olabilirdi. Etkin pişman oldu, itiraf etti Ayvacık Asliye Ceza Mahkemesi’nde göçmen kaçakçılığından Adıgüzel, Gürevin, Ketenci ve Engin ile Yunan kaptanlar Ninos Georgios ve Stamatios Skourlis’e dava açıldı. Üç duruşma görüldü. Son duruşma 29 Eylül’deydi. Etkin pişman olmak istediğini vurgulayan Gürevin, itiraflarda bulundu. Gürevin, Çanakkale’ye Adıgüzel tarafından getirildiklerini kaydederek, şunları söylüyor: “Gelirken yapacağımız işi biliyorduk. Bu kişileri göçmen kabul ediyorduk, aramızda böyle bir konuşma geçmişti.” Gürevin, o gün beş kişi olduklarını itiraf ediyor. Beşinci kişinin adını Atakan Ateş olduğunu anlatıyor. Ateş’in limanda gözcülük yaptığını ifade ederek, şöyle diyor: “İstanbul'dan beş kişi geldik. Beşinci kişi Atakan Ateş’tir. Limana giden yolun başında gözcülük yapmaktaydı. Jandarma geldiğinde haber verecekti.” ‘Babası da limandaydı’ Gürevin, ifadesinde, Tunahan Adıgüzel’in telefonda Yunanistan’daki ağabeyi Cihanay’la konuştuğunu kaydediyor. Babası Güven Adıgüzel’in de Çanakkale’de limanda olduğunu açıklayan Gürevin, şunları söylüyor: “Tunahan’ın babasının olayla ilgili konuşmasına şahit olmadım. Limanda olması nedeniyle onun da olayla ilgilisinin olduğunu düşünüyorum. Alınacak paradan pay alacağına ilişkin bir şey duymadım.” Makam şöförü Nazif Küçük mü? Gürevin, şöyle devam ediyor: “Tunahan’ın babası da basasının şoförü de makam arabasındaydı. Babasının şoförünün ismini bilmiyorum. Tunahan’ın babası şahısları gidecekleri yere götürmek üzere aracına aldı.” Bu ifadeden, baba Adıgüzel’in tekneden inen kaçakları aracına alarak, limandan ayrıldığı anlaşılıyor. Ayrıca Gürevin, “Yargılanması gereken üç kişi daha var ancak savcılıkta anlatmak istiyorum” diyor. Bu üç kişinden ilki, gözcü Atakan Ateş. İkincisi baba Güven Adıgüzel. Üçüncüsü ağabey Cihanay Adıgüzel. Gürevin, bir de “Tunahan’ın babasının şöföründen” söz ediyor. Bu kişi, Adıgüzel’in makam şöförü değil, MHP Gümüşhane Milletvekili Musa Küçük’ün ağabeyi Nazif Küçük olmalı. Gürevin, Küçük’ü tanımadığı için Adıgüzel’in makam şöförü sanıyor. Cezaevinde tehdit ediliyor Gürevin, “Bu şahıslar hakkında pek çok şey biliyorum ancak mahkemede söylemek istemiyorum. Bunları savcılıkta anlatacağım. Söylediğim şeyler dolayısıyla korunmayı talep ediyorum” diyor. Cezaevinde tehdit edildiğini ileri sürüyor. Koğuş arkadaşlarına “Bu işi bitirin” diye para verildiğini iddia ediyor. Gürevin: “Tunahan'ın ailesi güçlü, siyasi bağlantıları var. Cezaevinde sürekli psikolojik baskı görüyorum. İç posta yoluyla bana haber yolluyorlar. Koğuştakilere para teklifinde bulunarak, ‘Bu işi bitir’ deniliyor. Buna ilişkin deliller elimdedir.” Adıgüzel ise Gürevin’in yalan söylediğini savunarak, “Delilleri mahkemeye sunmasını istiyorum. Kime para teklif etmişiz, ismini vermesini istiyoruz” diyor. Gürevin’in avukatı Bayram Köroğlu, müvekkilinin itiraflarını içeren üç dilekçe gönderdiğini ancak hiçbirinin savcılığa ulaşmadığını ileri sürüyor. Gürevin üzerinde ciddi bir baskı kurulduğunu, koğuşunda delici isim bulunduğu için hücreye konduğunu, “İtirafçı olma” şeklinde mesajlar atıldığını, annesine para teklif edildiğini savunuyor. Köroğlu, ağabey Cihanay’a soruşturma açıldığını kaydediyor. Bu arada aynı altı sanık hakkında uyuşturucu madde ithal etme ve ticareti yapma suçlarından Çanakkale Ağır Ceza Mahkemesi’nde dava açıldı.",https://halktv.com.tr/makale/kiliseye-saldiran-isidci-baskindan-alti-ay-once-gozaltina-alinip-birakilmis-878065
İsmail Saymaz,Hazreti Ahmet Demirdöver!,21 Ekim 2024 Pazartesi 07:05,"“Peygamberler diyarı Urfamızda Hz. İbrahim Halilullah Kültür ve Eğitim Vakfı’nın kuruluşu bizleri çok sevindirmiştir. Zalim olan ve ilahlık iddia eden Nemrud için Adıyaman’da festival yapılırken, Urfalılar olarak Hz. İbrahim için neden festival tertip etmeyelim? Dinler tarihinde Urfanın adını bizden başka duymayan var mıdır? Bunu duyurmak için de 1979’da Hz. İbrahim Halilullah Kültür ve Eğitim Vakfı kuruldu.” Harran Dergisi, Ağustos 1980’de çıkan sayısında, henüz bir yıl önce kurulmuş Hazreti İbrahim Halilullah Eğitim ve Kültür Vakfı’ndan, Şanlıurfa’nın adını duyuracağı için büyük bir umut ve beklentiyle söz ediyordu. Harran’a göre Konya’nın Mevlanası, Nevşehir’in Hacıbektaş’ı, Adıyaman’ın Nemrut’u varsa Şanlıurfa’nın da Hazreti İbrahim’i vardı. Harran, bir gün bu vakfın kendi ‘hazretini’ yaratacağını tahmin edemezdi. Vakıflar Genel Müdürlüğü, vakfın 2013-2020 yılları arasındaki işlemlerini denetleyerek, 2022’de rapora dönüştürdü. Raporda Kuran kursu yapımı için vakfın hesabına yatırılıp aynı gün çekilen 1.396.584 TL’nin kayıp olduğu belirlendi. Şanlıurfa 4. Asliye Hukuk Mahkemesi, rapor doğrultusunda 30 Mart 2023’te bir mali müşavir ve avukatı kayyım atadı. Başta molla Ahmet Demirdöver olmak üzere vakfın bütün mütevelli heyeti görevden geçici olarak uzaklaştırıldı. Kayyımın 5 Ekim 2023’te Şanlıurfa İl Müftülüğüne gönderdiği ihbarda şu iddialar yer alıyor: -Eski vakıf yönetimi ile Eyyubiye ve Haliliye ilçe müftülükleri arasında yapılan protokoller çerçevesinde iki ilçedeki iki taşınmaz 10 yıllığına erkek ve kız yatılı Kuran kursu olarak eğitim vermek üzere Diyanet İşleri Başkanlığı’na tahsis edildi. Protokoller kapsamında Demirdöver, Kuran kursu öğreticisi olarak görevlendirildi. Fiilen baş öğreticiydi. Demirdöver’in iki kardeşi, amcasının oğlu, damadı ve damadının eniştesi Kuran kursu öğreticisi olarak atandı. Dokuz öğreticiden altısı Demirdöver ve akrabalarından oluştu. Ayrıca Demirdöven’in iki damadı ve bir damadının eniştesi, görevlendirilmediği halde kursta çalışıyordu. -Vakfa ait lojmanlarda kalan 12 kişiden dokuzu Demirdöver’in üç kardeşi, amcasının oğlu, iki damadı ve damadının eniştesinden oluşuyor. Kayyımın müftülüğe gönderdiği yazıda “Demirdöver’in yakınlarına kadrolaşma sağladığı açıkça görülmektedir” diye yazıyor. Erkek Kuran kursunda okuyan iki öğrenci bir dilekçe vererek, kendilerine beden işçiliği yaptırıldığını, buna karşı çıktıklarında kurstan gönderme ile tehdit edildiklerini, gıda malzemelerinin bazı hocalar tarafından lojmanlara götürüldüğünü ileri sürdü. İki öğrenci, Demirdöver ve akrabasının baskısına dayanamayıp kurstan ayrıldı. Yapılan araştırmada, başka öğrencilerin de ayrıldığı anlaşıldı. Kayyımın 19 Ağustos 2024’te Vakıflar Genel Müdürlüğü Teftiş Kurulu Başkanlığı’na gönderdiği yazıda, Demirdöver ve ailesinin hala Hazreti İbrahim’den ‘geçinmeye’ devam ettikleri anlaşılıyor. Bu yazıya göre: -Demirdöver, vakfa bağlı Süleymaniye Mahallesi’ndeki erkek Kuran kursumda bulunan camide imamlık yapıyor. Kayyım, Demirdöver’in başka camiye naklini istiyor. -Süleymaniye’deki Kuran kursunu elinde tutan Demirdöver ve akrabaları Süleymaniye İlim Yayma Derneği’ni kurarak, paralel yönetim oluşturdu. Şu an dernek adına para topluyorlar. -Demirdöver’in damadı Abdullah İsaoğulları ise Hazreti İbrahim Halilullah Eğitim ve Kültür Vakfı adına para topluyor. Ancak para, İsaoğulları’nın IBAN hesabına akıyor. -Eski mütevelli heyeti üyesi ölünce oğlu, Dağeteği mevkisinde bulunan 5.400 metrekarelik taşınmazı, vakfa aktarsın diye Demirdöver’in damadına verdi. Damat taşınmazı devretmiyor. üŞanlıurfa İl Müftülüğü’ne Kız Kuran Kursu olarak eğitim vermesi için tahsis edilen bina ise atıl halde duruyor. Bu arada, Demirdöver ve altı mütevelli heyeti üyesine ‘hizmet nedeniyle görevi kötüye kullanma’ suçlamasıyla dava açıldı. Şanlıurfa 4. Asliye Hukuk Mahkemesi, mütevelli heyeti üyelerini vakıf yöneticiliği görevinden aldı. Türkiye, günlerdir ‘Yenidoğan Skandalı’nı konuşuyor. Hemen her gün yeni bir rezalet patlıyor. Temel kamu hizmeti olan sağlık sistemi özelleştirilip piyasanın insafına terk edildiğinde insan hayatının nasıl ucuzladığını tiksinerek görüyoruz. İddianameye göre… Dr. Fırat Sarı liderliğindeki çete, 13 özel hastanenin yenidoğan yoğun bakım ünitelerinin işletmesini danışmanlık adı altında alıyor. Yani, hastane içinde hastane kuruyorlar. Amaç, bu serviste dolululuk sağlayarak, karı artırmak. Sarı’ya bağlı çete yöneticileri Dr. İlker Gönen ve ambulans şöförü Gıyasettin Mert Özdemir, yoğun bakımlarda yer bulamayan bebekleri 112 sevk sistemini devredışı bırakarak, yönettikleri hastanelere sevk ediyor. Bu hastanelerin yenidoğan yoğun bakım üniteleri dolu tutularak, SGK zarara uğratılıyor. Bu birimler her türlü enfeksiyona açık olduğu, doktorların görevini hemşireler yaptığı ya da yeterli tıbbi destek verilmediği için hayatta kalabilecek bebekler ölüme itiliyor. İddianamede bu cinayet için ‘pasif ötenazi’ tanımı kullanılıyor. Ancak Sarı, ifadesinde, kurduğu tezgahı inkar ediyor. Ambulans şöförü Özdemir’e yönlendirdiği bebeklerden ötürü ödeme yapmadığını ileri sürüyor. Yalnızca Özdemir’in eşi Melike’nin, kendi sağlık merkezinde asgari ücretle çalıştığını iddia ederek, şunları söylüyor: “Gıyasettin Mert Özdemir’in kişisel telefonu ile bu (sevk) konuları benimle konuşması Sağlık Bakanlığı’nın rutin hizmeti değildir. Bu görüşmeler sonrasında sevki sağlanan bebeklerle ilgili giderlerin SGK’ya fatura edilmesi ile kazanılan paradan Özdemir’e maddi menfaat temin etmiyoruz. Gıyasettin’e yönlendirdiği bebek hastalarla ilgili para vermedik.” Sarı’nın Mehmet Gürül ile yaptığı telefon görüşmesi, tezgahını ve yalanını çökertiyor. Aralarındaki görüşme şu şekilde: Gürül: Kaç para veriyorsun ki Mert’e? Sarı: Mert’e 20.000 artı sigorta yapıyorum. Gürül: Sigorta mı yapıyorsun? Sarı: Tabi karısının sigortasını ben… Gürül: Karsını da sigorta… Oğlum manyak mısın sen ya. Sarı: Bir de getirdiği hastanın hak edişini alıyor. Bu diyalogları sorulması üzerine Sarı, “Bu söylemim hak ediş ve maaş verdiğim anlamına gelmiyor. Bu parayı yanımda çalışan Mert’in eşi için verdiğimi söylemek istiyorum. ‘Mert hastanın hak edişini alıyor’ şeklindeki söylemimi neden söylediğimi hatırlamıyorum” diyor. Özdemir de “Ben bu sevk işlemlerini maddi menfaat sağlamak için yaptığım hususunu kabul etmiyorum. Hastalara yardımcı olmak için yaptım” diye konuşuyor. Ancak Özdemir, İlker Gönen’le yaptığı görüşmede kendisine Bağcılar Şafak Hastanesi’nden transfer teklifi geldiğini söylüyor. Bu teklif iddianamede şöyle anlatılıyor: “Bağcılar Şafak Hastanesi İşletme Müdür Yardımcısı Mustafa Kazan’ın Özdemir’e bebek yoğun bakım hastası ihtiyacının olduğunu, üçüncü basamak bebek hasta göndermesi karşılığında hasta başına 10.000 TL para, maaş ve eşinin sigortasının hastane tarafından yapılacağını söylediği…” Özdemir, teklifi beğendiğini, ekipten ayrılmak için Sarı ile görüşeceğini söylüyor. Özdemir, telefon konuşmasında şöyle devam ediyor: “Fırat hocanın bana maliyeti 25 bin lira maaş, bin lira hanımın sigortası. Gerçi artık o sigortayı da yatırmıyor. Ben Birinci Hastanesi’nden ayda ortalama 7-8 bin lira Fehmi’ye veriyorum. 112 hastaların üçte birini ben alıyorum, üçte ikisini o alıyor. Bu da 7-8 bin lira yapıyor. Daha az alıyorum.” İddianamede, memur olan Özdemir’e maaş ve hasta başı ücret verilmesinin rüşvete, eşinin hastane çalışanı olmadığı halde sigortasının yapılmasının SGK dolandırıcılığına girdiği kaydediliyor.",https://halktv.com.tr/makale/hazreti-ahmet-demirdover-881146
İsmail Saymaz,Kupa kızı ‘Themis’ten daha adil,18 Kasım 2024 Pazartesi 05:00,"Ramazan Karkin, 18 yaşında. İstanbul’un kenar ilçelerinden Başakşehir’de yaşıyor. Ortaokul terk. İşsiz. Beyanına göre aylık geliri 20 bin TL. Sosyal medyada motosiklet içerikleri üretiyor. Paylaşımlarını 700-800 kişi izliyormuş. Karkin, 1.500-2.000 TL karşılığında bir yasadışı bahis sitesinin reklamını yapmış. Suçu bu. Yağmur Şifa Yaprak da 18’inde. Esenyurt’ta ailesiyle oturuyor, ortaokul terk ve işsiz. Yasadışı bahis linkini sosyal medya hesabında paylaşıp 4.000 TL almış. Karkin ve Yaprak, geçen hafta tutuklanan 12 kişiden ikisi… Malta’da, yasadışı bahis sitesinin canlı yayınına katılıp reklamını yapan Serdar Ortaç ve Mehmet Ali Erbil serbest bırakılırken, yargının gücü en alttakilere, arkasızlara ve ünsüzlere yetti. İstanbul Cumhuriyet Başsavcılığı’nca yürütülen yasadışı bahis soruşturmasında 16 kişi gözaltına alındı. Ortaç ve Erbil ile iki kişi bırakılırken, 12’si tutuklandı. Sanmayın ki Ortaç ve Erbil, daha zayıf kanıtlarla suçlandıkları için serbest kaldılar. Aksine haklarına ağır iddialar var. Bu iki ünlü Malta’ya giderek, bir yasadışı bahis sitesinin canlı oyununa katılıp reklamını yaptı. Karşılığında 500 bin Euro aldıkları ileri sürülüyor. Ancak ‘yaşları ve sağlık sorunları, suçun niteliği, delil durumu, tutuklamanın ölçülü ve orantılı olmaması’ gerekçesiyle salıverildiler. Peki, ya diğerleri… Onların tutuklanmasını ölçülü ve orantılı kılan eylemleri nedir? İçlerinde en ünlü kişi, sosyal medya fenomeni İbrahim Yılmaz. Instagram’da 18.9 milyon takipçisi var. Yardım kampanyaları yapıyor. Tutuklanmadan birkaç gün önce yapay zeka ile sesinin ve görüntüsünün değiştirilip yasadışı bahis sitelerinde kullanıldığını açıkladı. Paylaşımında “Bunun benimle alakası yoktur. Sizden ricam, böyle şeylere inanıp kumar sayfalarına geçmeyin” dedi. Takip ettiği hesaplardan sorumlu tutulan Yılmaz, mahkemede şöyle dedi: “Sosyal medyada iyilik akımıyla ilgili paylaşım yapar, ihtiyacı olanlara yardımcı olurum. Yaptığım paylaşımlarla ilgili yapay zekayla ses ve ağız değiştirmesi yapılarak, başka bir videoymuş gibi gün yüzüne getirilebiliyor. Bunlarla ilgim yoktur. Takibe aldığım hesaplara dikkat ederim. Üç gün takibe alır, sonra çıkarım. Takibe aldığım hesap isim ve içerik değiştirebiliyor. Bunu takip etmem mümkün değil.” Aleksandr Menshikov, Rus vatandaşı. Küçüklükten beri Türkiye’de. 23 yaşında. Sosyal medyada 4-5 milyon takipçisi var. Maddi sıkıntılarından ötürü reklam teklifini kabul ettiğini ifade ederek, şöyle dedi: “2-3 bin TL kazanırım diye düşünmüştüm. ‘Reklamdır, tavsiye değildir’ diye belirttim. Reklam yapmamı söyleyen kişiye ‘Sıkıntı olur mu’ diye sordum, olmayacağını söyledi.” Aleyna Göreci, 24 yaşında. Üniversiteli. “Oyun sitesi olduğunu söylemişlerdi, maddi durumumdan dolayı teklifi kabul etmiştim. Bahis sitesi olduğunu öğrendiğim günden itibaren paylaşımda bulunmadım” dedi. Muhammed Sümertaş, 20 yaşında. Motor tamircisi. “Kumar reklamının suç olduğunu bilmiyordum” diye kendisini savundu. Emirhan Karuç, 26 yaşında. Fenomen değil, sıradan vatandaş. Satış danışmanı. Sosyal medya fenomeni Ahmet Elbistanlı ile tanışıp araç satışı üzerine Youtube kanalı kurmuşlar. Ürettikleri içerikler iş yapmayınca kanalı satmışlar. Yeni sahipleri kanalda yasadışı bahis yayını yapınca Elbistanlı ve Karuç şikayetçi olmuş. Buna rağmen gözaltına alındığını söylüyor. Karuç, ifadesinde, şöyle dedi: “Fenomen ya da ünlü değilim. Galericiyim. Hayatım boyunca bahis reklamı yapmadım. Ne bahis oynadım ne de bahis sitesine üyeliğim mevcuttur. Araç tanıtımı yapıyorum diye nasıl dosyaya dahil oldum, bilemiyorum.” F.E.N., 17 yaşında. Geçimini ailesinden aldığı harçlıkla sağlıyor. Motosiklet paylaşımı yaptığı Instagram ve TikTok hesaplarında 5.000 TL karşılığında yasadışı bahis tanıtımı yapmakla suçlanıyor. F.E.N., şöyle dedi: “Ücret karşılığı reklam yapıp yapmayacağımı sordular. Kabul ettim. Beni Telegram grubuna aldılar. Ne paylaşacağımı, ne anlatacağımı söylediler. Riski olup olmadığını sordum. ‘Yok’ dediler. Bağlantıları paylaşırken ‘Yatırım tavsiyesi değildir, öneridir’ şeklinde söylemde bulundum.” F.N.E., birkaç ay büyük olsaydı büyük ihtimalle tutuklanacaktı. Bu bir “Ortaç ve Erbil’i niçin tutuklamadınız?” yazısı değildir. “Ortaç ve Erbil’i de içeri atın” mesajı hiç değildir. MS hastası Ortaç’ın, sürekli ilaç kullanan Erbil’in demir parmaklıklar arkasına konmasına en başta ben karşı çıkarım. Benim itirazım, şüpheliler arasında şöhret farkı gözetilmesine! Birkaç yüz insanın takip ettiği sosyal medya hesaplarında 3000-4000 TL için yasadışı bahis linklerini paylaşan işsizler, öğrenciler ve dargelirliler tutuklanırken, çuvalla para alıp canlı yayında bahis oynayan Ortaç ve Erbil serbest bırakılıyor. Kumar destesindeki kupa kızı, Çağlayan Adliyesi’nin avlusundaki, gözleri bağlı adalet tanrıçası Themis heykelinden daha adil ve merhametli geliyor bana. Çünkü kör talih bile bazen en alttakilerin yüzünü güldürebiliyor. Uyuşturucu baronu olduğu iddia edilen ‘Hayalet’ lakaplı Orhan (Mert) Ünğan, hazirandan beri suç örgütü yöneticiliği ve uluslararası uyuşturucu ticaretinden tutuklu. Ünğan, iddiaya göre, tutuklanmadan önce, 13 Şubat 2024 günü Edirne’nin İpsala Sınır Kapısı’ndan Yunanistan’a çıkarken yakalandı. Ünğan, ifadesinde, 10-15 yıl önce eşinin Türkiye’deki şirketlerinin bir şubesini Sırbistan’da açtığını ve bu yolla gayrimenkul edindiklerini söyledi. Eşinin BG2198TR plakalı aracı şirket adına aldığını belirterek, “Cezaevinden çıkıp şirketi ve aracı adıma tescil ettirdim, Türkiye'ye getirmek istedim. Sırbistan’daki arkadaşımdan getirmesini istedim.” Ünğan, sınırdaki polislerin, yurt dışına çıkış yasağı olduğu için geçmesine izin vermediğini anlattı. Yunanistan ve Belçika tarafından suç örgütü üyeliği, uyuşturucu ve kara para suçlarından hakkında kırmızı bülten çıkarıldığı bilgisinin verildiğini anlatan Ünğan, şöyle dedi: “Görevliler aranma kaydım olduğunu, yurt dışına çıkamayacağımı söyledi. Yanımdakiler yurt dışına çıkış yaparak, tampon bölgede bekleyen aracımı getirdiler. Zırhlı araç 30.000 Euro değerindedir.” Sırbistan'da gayrimenkullerinin olduğunu belirten Ünğan, çok çarpıcı bir bilgi daha vererek, şunları söyledi: “Bu gayrimenkullerimden birinde Hindistan Büyükelçisi oturmaktadır. Sadece büyükelçiden aldığım kira geliri 8.000 Euro’dur.” Evin Belgrad’da olduğu belirtiliyor. Ünğan hakkında 23 Şubat 2024’te kovuşturmaya yer olmadığına karar verildi. Ünğan’ın, kapısına Türkiye Cumhuriyeti Cumhurbaşkanlığı forsunu astığı iki villası Belçika tarafından el konup satışa çıkarılmıştı. Bir yandan ‘yerli’ suç örgütleri, diğer yandan yabancı baronlar Türkiye’yi suç cennetine çevirdi. Yakala yakala bitmiyor. Geçen hafta içinde önce Danimarkalı uyuşturucu baronu Mike Gerner Larsen, ardından Almanya tarafından difüzyon (Acil Yakalama) mesajı çıkarılan Daniel Sobotta, İstanbul’da yakalandı. Uyuşturucu ticaretinden aranan Sobotta, Mart 2023’te Edirne Hamzabeyli Sınır Kapısı’ndan Türkiye’ye girdi. Difüzyon mesajı 11 Kasım günü yayınlandı. Sobotta, beş gün sonra ele geçirildi. Sobotta’nın ülkeye girişi sırasında herhangi bir kısıtlama kararı ve yasal engel olmadığı belirtiliyor.",https://halktv.com.tr/makale/kupa-kizi-themisten-daha-adil-889202
İsmail Saymaz,"Terlikle vurmak oyun, tekmelemek şaka, küfür eğitimmiş!",21 Kasım 2024 Perşembe 05:00,"Dokuz yaşındaki Mustafa Çelik hayatını kaybetmeseydi, Niğde Engelsiz Yaşam, Bakım ve Rehabilitasyon Merkezi’ndeki engelli çocuklar eziyet görmeye devam edecekti. Niğde Cumhuriyet Başsavcılığı’nın iddianamesine göre yaşları 7-13 arasındaki 15 çocuk ve bir yetişkin kadın, bakıcıları tarafından aylarca dövüldü, sövüldü, aç bırakıldı, itilip kakıldı, yerlerde sürüklendi. Üzerlerine kapılar kilitlendi. Önlerinden yemekleri alınıp çöpe atıldı. Cezaevi hücresi gibi merdiven altında tutuldular. Bu utanç verici tablo, epilepsi hastası Çelik’in 22 Temmuz 2024’te can verdikten sonra ortaya çıktı. Kameralar geriye dönük incelenince rehabilitasyon merkezinin işkence yuvasına döndüğü anlaşıldı. 14’ü tutuklu 26 kadın bakıcıya yaralama, eziyet, kötü muamele ve kişiyi hürriyetinden alıkoymaktan dava açıldı. Bakıcılar ifadelerinde, kamera görüntüleriyle sabit olan eziyeti inkar ettiler. Açıkça yalanlar söylediler. İnsan aklıyla alay eden yanıtlar verdiler. Bakıcı sayısı yetersiz Örneğin çocuklara niçin toplu halde banyo yaptırıldığı soruldu. C.K., bakıcı yetersizliğinden yakınıyor. “Bir kişiyi yıkarken diğerleri soyunuyor ve engel olamıyorduk. Yoğunluktan ve çocuklara laf geçirememizden kaynaklanıyordu” diyor. Peki, neden odaların kapıları çocukların üzerine kilitleniyor? C.K.’ye göre çocukların güvenliği ve birbirlerine zarar vermemesi için. Oyun için itekledi! I.A. adlı bakıcının Ç.K. adlı çocuğu yakasından asılıp düşürdüğü ve ayağıyla itekleyip mutfaktan çıkardığı görülüyor. I.A.’nın savunması şu şekilde: “Ç.K. dokunulduğunda kendini bir anda bırakan, kemiksiz biri gibi yığılan çocuktur. Oyun amaçlı iteklemiş olabilirim.” Bakıcı Ö.Ü. de Ç.K.’yi tekmeliyor. Sorulunca şöyle diyor: “Oyun amaçlı ayağımla popo kısmını yavaş yavaş itekliyorum. Zarar verme amaçlı gibi görünen eylemler oyun amaçlıdır. Şaka vari eylemlere engeliler gülerek karşılık veriyor.” Çok bağış gelince… N.E., çorbaları çöpe döküyorlar. Sebebi şuymuş: “Ramazan’dı. Çok bağış geldiğinden çocuklara çok abur cubur yedirdiğimizden çorbaları içmedikleri için çöpe döktük. Çocuklar genelde çorba sevmiyorlar.” Refleksle itmiş ve tokat atmış S.Ö. adlı bakıcı Z.A.’nin kolundan çekiyor, başına tokat atıyor. “Bir anlık refleksle kafasından itmiş olabilirim” diyor. Kendisine terlik atan Ç.K.’yi de tokatlıyor. Bu sefer de “Terlik atınca canım yandığı için bir anlık refleksle tokat attım” diye konuşuyor. ‘O geldi, ayağıma çarptı’ Ş.B., ayağıyla Mustafa Çelik’i itekliyor. Görüntüler böyle halde vurduğunu inkar ediyor. “Arkadaşımla çay içiyor, Çelik hakkında konuşuyorduk. Onun duymaması gerekiyordu. Ayağım diğerinin üzerine atılıydı. Üstte bulunan ayağıma gelerek, Mustafa temas etmiştir” diyor. Çelik’i kıyafetinden çekerek masadan kaldırıyor ve arkasından itekleyip mutfaktan gönderiyor. Yanıt: “Çelik, yürümekte ve kalkmakta zorluk çıkardığı için mutfakta zarar gelmesin diye kıyafetinden tutup çıkarttığım olmuştur. Kolundan tutmuyordum, çünkü beyaz tenli olduğundan vücudu morarıyordu.” E.M.’yi tokatlamasını şöyle açıklıyor: “Otorite sağlamak için kanepeye, kanepenin sağına, soluna, üst kısmına vurdum.” M.A.K. adlı çocuğu kameraların çekmediği bir odaya aldıkları, bağırdıkları, çarpma ve çocuğun ağlama sesinin geldiği görülüyor. Çocuk kafasını tutarak, odadan çıkıyor. Ş.B., şunları söylüyor: “M.A.K., söz dinlemeyen bir çocuktur. Uyarmak amaçlı odaya aldım. Kafasını yere veya duvara çarpmış olabilir.” Tuvalette bulunan E.M.’ye “Sifona bas lan şerefsiz!” demesini “Ağız alışkanlığı olarak demiş olabilirim. Şahsına yönelik değil. Tuvaletler pis kalmasın diye uyardım” diyor. Salonda ağlayan S.K.’nin kolundan tutarak “Geç lan merdiven altına” diyor. Kamera açısından çıkınca 3-4 kez tokat sesi geliyor. Çocuğa ait çığlık sesi duyuluyor. Ş.B.’nin savunması şöyle: “Ev kuralına uymadığından, diğer çocuklara zarar verdiğinden merdiven altına götürdüm ve cezalı olduğunu söyledim. Ellerimi birbirine vurarak, susmasını söyledim.” Evden çıkarken yerde oturan Çelik’e tekme atıyor. “Uyarı amaçlı ayağımla dokundum” diyor. Uyandırmak için… N.A., koltukta uyuyan S.K.’yi itekleyerek düşürüyor. Uyuyan çocuğun ağzına ve burnuna ayağıyla dokunuyor. Sırtına dizleriyle vuruyor. Sorulduğunda şu karşılığı veriyor: “S., ağır uykusu olan çocuktur. S.’yi odasına çıkması ve uyanması için silkeleme yoluyla uyandırmaya çalışmışımdır.” S.K.’nin başına anahtarlıkla dört kez vuruyor. Çocuğu suçlayıp şöyle konuşuyor: “S.’nin eli uzundur, hırsızlık yapar. Sözlü olarak uyardığımızda anlamıyordu. Anahtarlık ile birkaç kez kafasına sert şekilde değil, yumuşak yaptım. Kastım, hırsızlığı önlenmektir.” Eğitmek için küfür S.B.’nin ağzı çok bozuk. Merdivenlere çıkan engelli S.K.’ye “Aşağıya in bela s…” diye bağırıyor. Savunmasından: “S., evin içerisinde ve dışarısında kaçıp saklandığı ve hırsızlık huyu olduğu için gayriihtiyari ağzımdan çıktı.” Y.Ö.G.’ye “Otur eşşoğlu eşşek” demesini “Bir şeyi birkaç defa söylüyoruz. Çocuğa göre hareket ediyoruz” diye açıklıyor. “Senin o kafanı dağıtırım” demesine yanıtı şöyle: “Eğitmek ve otorite kurma amaçlı söylemiş olabilirim.” Ufak dokunuşlar C.Ç. adlı bakıcı, E.M.’nin kulağını çekiyor. Gerekçesi, oldukça gülünç: “Yemeğini yerken ağlıyordu. ‘Sizi şikayet edecem şerefsizler’ dedi. ‘Sen kime şerefsiz diyorsun’ diyerek kulağını tuttum ancak çekmedim.” Y.Ö.G.’yi ayağıyla itip yakasından çekerek götürdüğü o anlar için ise “Kanepeye otursun diye kaldırmaya çalıştım. Üstesinden gelemeyince dizimle ufak dokunuşlar yaptım” diyor. Çelik’e “Salak, geri zekâlı, aptal önüne bak” demesini “Sinir anında söylenebiliyordu” diye izah ediyor. Çocukları suçluyorlar F.T.T., kıyafetlerini makineye attığını söyleyen S.K.’ye “Yalan söyleme şerefsiz, nereye attın? Öğlen ve akşam yemeği, kahvaltı bile vermem sana, ver” diyor. Bu hakaret ve tehditler yöneltilince şu yanıtı veriyor: “Kontrol altında tutma amaçlı söylemiş olabilirim. Kıyafet ya da abur cubur hırsızlığı yaptığında eğitim amaçlı yaptırım uygulandığı oluyordu.” S.K.’ye “Tuvaletten çık, elimde kalacan” diyor. Çocuk salona koşuyor. F.T.T. de arkasından gidiyor. Çocuktan çığlık ve ağlama sesi geliyor. F.T.T.’nin yanıtı: “Yaptıklarını bastırma amaçlı ağlamaya başlayan ve çığlık atan bir çocuktur.” ‘Aramızda oyundu’ N.Ö., yemek yiyen M.H.D.’nin kafasına vuruyor. “Aç kalmasın diye kafasını tuttum” diyor. S.K.’nin kafasına beş kez yeme kaşığıyla vurmasını şu şekilde açıklıyor: “Bu aramızda bir oyundu. ‘Yemek geldi, hadi kaşıkla, yiyelim’ derdik. Hafif şekilde şaka amaçlı vururdum.” ‘İteklemiş olabilirim’ S.T., M.A.K.’nin önündeki yemeğini alarak, çöpe döküyor. “İkinci tabağını yediği için olabilir” diyor. Soruluyor: “Çocuğun önünden yemeğini alıp dökmek doğru mu?” S.T., kabahatini biliyor. “Yoğunluk anına denk gelmiştir” diyor. M.H.D.’nin karnına tekme atıyor. “Tekme vurmamışım, belki itmişimdir. Normalde kafasını sağa sola vuran bir çocuktur. Belki o anda sağa sola vuruyor gördüysem iteklemiş olabilirim” diye ekliyor. Sevme amaçlı el darbesi T.U., yemek kaşığını tere düşürünce E.U’nun kafasına vuruyor. “Eğitilmesi amacıyla vurmuş olabilirim” diyor. N.E.A.F.’nin kafasına vurduğu darbeyi “Çocuğu sevme amaçlı elim çarpmış olabilir” diye anlatıyor. yanıtlıyor. Ç.K.’ye beş kez terlikle vuruyor. “Oyun amaçlı terlikle vurmuşumdur” diye konuşuyor. Engelli kızları çalıştırmak istediler G.N.K., Mustafa Çelik’in ölümü sonrası müfettiş görevlendirildiğini ifade ediyor. Müfettişler gelene kadar evin temizliğini bakıcıların yaptığını kaydederek, şöyle diyor: “Evin temizlik sayılabilecek tüm işlerini biz yapıyorduk. Kapı önündeki karı küremek ve depodan mal taşımak olsun, tüm angaryayı bize yaptırıyorlardı.” Çelik sonrası temizlik ve revir personeli ile bir amir atandığını söylüyor. T.G.Y. ilaç verme yetkilerinin bulunmadığını belirterek, şöyle diyor: ""Bazı ilaçların dozunu revir personeli eksik fazla verebiliyordu. Uyarıyorduk, düzeltiyorlardı. Çocuk ilaçlarına aşina olduğumuz için yanlış veya eksik ilaç verilmiyordu.” T.G.Y., idarenin temizlik konusunda ‘Yetişkin engelli kızlar yardımcı olsun’ dediğini belirerek, şu bilgiyi veriyor: “İdaremiz görev listesi hazırlamıştı engelli kızlar için. Ancak belli bir süre sonra yasakladılar.”",https://halktv.com.tr/makale/terlikle-vurmak-oyun-tekmelemek-saka-kufur-egitimmis-890042
İsmail Saymaz,Esenyurt’a ikinci soruşturma,05 Kasım 2024 Salı 09:18,"Esenyurt Belediyesi’ne kayyum olarak atanan Kaymakam Can Aksoy, düşman işgaline son verircesine, makama oturur oturmaz belediye binasının ön cephesine ve ilçedeki bütün bilboardlara Türk bayrakları astı. Ertesi gün başkan yardımcılarını görevden aldı. Belediyedeki CHP Meclis Grubu’nun tabelasını söktürdü. İçeriye alınmayan CHP’lilerin dışarıdaki protestosu sürüyor. Bu arada, PKK üyeliği iddiasıyla tutuklanan Esenyurt Belediye Başkanı Ahmet Özer’in cezaevinde üçüncü günü geride kaldı. Eğer CHP, kitlesel ve etkili bir muhalefet örgütleyemezse Özer’in tutukluluğu beklenenden uzun sürebilir. Çünkü arkasına Erdoğan’ın desteğini alan İstanbul Cumhuriyet Başsavcısı Akın Gürlek, ikinci bir Esenyurt dosyası açtı. Özer hakkında, 6415 sayılı Terörizmin Finansmanının Önlenmesi Hakkında Kanun çerçevesinde bir soruşturma yürütülüyor. Hem kayyum hem İçişleri Bakanlığı müfettişleri hem de Savcı Can Tuncay, mali yönden inceleme sürdürüyor. Özer’in seçildikten sonra verdiği ihaleler gözden geçirilerek, kaynakları örgüte aktarıp aktarmadığı araştırılıyor. Ayrıca işe alımlarda, ‘Değer Ailesi’ diye tanımlanan, aile yakınları PKK’da olanlara öncelik verilip verilmediği üzerinde duruluyor. Esenyurt’un ardı mutlaka gelecek. Geçen günkü yazımda belirttiğim üzere Esenyurt’tan Saraçhane’ye tünel kazıldığını düşünüyorum. Geçmişte Kürt siyasi hareketi içerisinde bulunan ve bu meseleye kafa yoran Ahmet Özer, İstanbul’daki CHP’li belediye başkanları arasında ‘zayıf halka’ görüldüğü için Esenyurt, sıçrama tahtası olarak seçildi. Yoksa asıl hedef, Ekrem İmamoğlu. Adliye kaynakları bu yöndeki sorularıma “Bir şey söyleyemeyiz” diye cevap vermekle yetiniyor. Bana kalırsa bu, bir siyasi konjonktür meselesidir. Eğer iktidar İmamoğlu ‘riskini’ siyaseten bertaraf edemezse ‘hukuken’ ortadan kaldırmak isteyecektir. İmamoğlu ve CHP’yi PKK ile ilişkilendirerek, lekeleme ve marjinalleştirme yöntemine başvurabilirler. Zaten bu Başsavcı Akın Gürlek’in üç yıl önce İstanbul 14. Ağır Ceza Mahkemesi Başkanıyken önayak olup sonuca götüremediği bir davaydı. Din Alimleri Yardımlaşma ve Dayanışma Derneği (DİAYDER) Davası’ndan söz ediyorum. O günlerde bu mahkemenin başkanı Akın Gürlek’ti. DEM Parti çizgisindeki Kürt din adamlarının kurduğu derneğe üye olan, dokuzu tutuklu 23 kişi hakkında PKK üyeliği iddiasıyla dava açılmıştı. İddianamede İBB ile ilgili iddialar şunlardı: -Beş imamın cenaze yıkayıcısı olarak İBB’de işe girmesi ve maaşlarından 100 TL derneğe kesinti yapılması. -Derneğin dağıttığı Kürtçe takvimin 34 bin TL’lik masrafını İBB’nin karşılaması. -İBB’den her biri 150 TL değerindeki 270 adet alışveriş kartı alınması. Bu kartların Ramazan Bayramı’ndan önce DİAYDER’e verilmesi, derneğin kartları 25 din adamına 12’şer adet dağıtması. -İBB’nin derneğe Ramazan kolisi vermesi. Dernek Başkanı Ekrem Baran ile İBB İnanç Masası sorumlusu Nilüfer Taşkın arasında alışveriş kartlarına ilişkin telefon görüşmesinde, ‘Yavuz bey’ adlı birinden söz ediliyordu. Baran, “Yavuz Bey’in telefonu vardı bende, dedim onu arayacağım, söyleyeceğim” diyor. Dönemin İBB Sosyal Hizmetler Daire Başkanı Yavuz Saltık ve Nilüfer Taşkın, 18 Mart 2022’deki duruşmaya tanık olarak davet edildi. Saltık, ifadesinde, Baran’ı Şafi camilerinde bir kere gördüğünü söyledi. Baran’ın kendilerine ulaşıp çevrelerinde yardıma ihtiyacı olan insanlardan bahsedip ne yapılabileceğini sorduğunu kaydetti. Baran’a belediyenin yöntemini anlattıklarını, bu yöntem dışında kimseye yardım edilmediğini söylediklerini belirtti. ‘Yavuz Bey’in, kendisi olup olmadığı soruldu. Saltık, “Belediyede 300 sosyal inceleme personeli çalışıyor. Onların adları arasında da ‘Yavuz’ olabilir” dedi. Saltık, DİAYDER adlı dernekle görüşmediğini savundu. Saltık, tanık girdiği salondan sanık olarak çıktı. Başkan Gürlek ve bir üye hakim, Saltık hakkında İstanbul Cumhuriyet Başsavcılığı’na ihbarda bulunulmasına karar verdi. Kararda “Telefon görüşmesinde ismi ve soyadı geçmemiş ise de söz konusu şahsın Saltık olduğuna kanaat getirildiği” belirtildi. Duruşma bitti. Gürlek, Adalet Bakan Yardımcısı… Saltık ise sanık oldu. Saltık’a PKK’ya bilerek ve isteyerek yardım suçlamasıyla dava açıldı. Maksat, Saltık’dan İmamoğlu’na uzanmaktı. İstanbul 14. Ağır Ceza Mahkemesinde açılan bu dava 22 Eylül 2023’te bitti. Saltık, oy çokluğuyla beraat etti. Gerekçeli kararda, Saltık’ın örgüt hiyerarşisine dahil olduğuna, örgütle organik bağı ve bağlı bulunduğuna dair bir delil ve iddia olmadığı ifade edildi. İBB aracılığıyla gönderilen yardım kartlarının örgüt mensuplarına veya ‘Değer Ailesi’ olarak adlandırılanlara dağıtım iddiasında doğrudan kastının bulunmadığı anlatıldı. Dağıtımın dernek başkan ve üyelerince gerçekleştirildiği, Saltık’ın bu kişilerle irtibatının olmadığı anlatıldı. Bu karar 24 Ekim 2024’te kesinleşti. Gürlek, üç yıl sonra İstanbul Adliyesine başsavcı olarak döndü. O günlerde yarım kalan ‘davasını’ belli ki bugün tamama erdirmek istiyor. Yalnızca araçlar değişmiş görünüyor. Dün Yavuz Saltık, İmamoğlu’na uzanmak için bir gerekçeydi. Bugün Ahmet Özer…",https://halktv.com.tr/makale/esenyurta-ikinci-sorusturma-885613
İsmail Saymaz,Polis katili iki ay önce annesini dövüp ölümle tehdit etmiş,27 Eylül 2024 Cuma 06:29,"Yunus Emre Geçti, yalnızca polis Şeyda Yılmaz’ı şehit etmedi. O gece, silahını aldığı polis Kürşat Hakkı Sarıtepe’yi sağ elinden ve sol kalçasından, annesi Pınar’ı ise sağ topuğundan ve sağ baldırından vurdu. Pınar Geçti, cinayet sonrası verdiği demeçte, oğlunu defalarca ihbar ve şikayet ettiğini belirterek, şunları söyledi: “26 suçtan kaydı varsa niye devlet bunu götürmedi? Niye düne kadar elini kolunu salladı? O kadar devlete yalvardım, karakollara gittim. Bu çocuk madde bağımlısı, bu çocuk madde satıyor, bu çocuk madde kullanıyor. Bunların hepsini söyledim. Çocuğumun yerini söyledim, buldurdum.” Pınar Geçti, doğru söylüyor. Geçti, en son 19 Temmuz 2024’te Aile İçi ve Kadına Şiddetle Mücadele Büro Amirliği’nde, oğlu aleyhine verdiği ifade verdi. İfadenin saati 04.07. Yani, sabaha karşı alınmış. Geçti, ifadesinde, oğlunun sürekli huzursuzluk çıkardığını, bir gün önce boğazını sıktığını belirterek, şöyle diyor: “Oğlum ikametimizde sürekli huzursuzluk çıkaran biridir. 18 Temmuz’da saat 18 sıralarında eve geldi. Babasını aramasını ve ne yaptığını sormasını istedim. Bir anda sinirlenerek, boğazımı sıktı. Telefonumdan babasının numarasını sildi. Telefonumu kurcalayarak, aramış olduğum numaraları sordu. Ben ne kadar anlatsam da anlamadı. Sırtıma ve yüzüme birkaç defa vurdu. Bana ‘O…, onu bunu arıyorsun, o…luk yapıyorsun, seni öldüreceğim, bu gece zulüm olacağım sana’ gibi tehdit ve hakaretler etti. Polis ekiplerine haber vereceğimi söyledim. Polisi duyar duymaz evden kaçtı.” Geçti, oğlunun 19 Temmuz’da saat 1’de eve geldiğini anlatarak, “Yine yüzüme vurarak, beni darp etti. Aynı şekilde tehdit ve hakaretlerde bulundu” dedi. Polisi aradığını ve büroya getirildiğini kaydeden Geçti, şunları söyledi: “Yunus Emre madde bağımlısı, öfke kontrolü olmayan biridir. Tedavi olması için Ümraniye Kaymakamlığı’na başvuruda bulundum. Ben Yunus Emre’ye karşılık vermedim, darp etmedim, tehdit veya hakarette bulunmadım. Can güvenliğim yoktur.” Geçti, oğlundan şikayetçi oldu. Evden uzaklaştırma dahil, koruyucu tedbirler alınmasını istedi. Sığınma evi talep etmedi. Bu arada, polis katilinin 28 Haziran 2024’te de annesine şiddet uyguladığı ortaya çıktı. Anne Geçti, aynı gün şikayette bulundu. İstanbul Cumhuriyet Başsavcılığı, Yunus Emre Geçti’nin bağımlılığı ile ilgili tedavi altına alınması konusunda karar vermek üzere İstanbul Anadolu Aile Mahkemesi’ne başvurdu. Yazının akıbeti bilinmiyor. Polis Şeyda Yılmaz’ın şehit olduğu, polis Kürşat Hakkı Sarıtepe ile anne Pınar Geçti’nin kurşunla yaralandığı saldırıya ilişkin Emniyet tarafından hazırlanan tutanak, ihmal ihtimalini akla getiriyor. Tutanakta, Yunus Emre Geçti’nin 19 yaşında ve işsiz olduğu, 26 suç kaydının bulunduğu ifade ediliyor. Motosiklet hırsızlığından gözaltına alındığı, Ümraniye Dudullu Polis Merkezi’nde tutulurken, yemek getiren annesiyle baş başa bırakıldığı sırada duvardan atlayarak kaçtığı vurgulanıyor. Tutanakta, firar şöyle anlatılıyor: “Geçti isimli şahsın 23 Eylül 2024’te motosiklet hırsızlığı suçundan mevcutlu olarak adli makamlara sevk edilmek üzere gözaltına alındığı, olay saatinde annesinin Polis Merkezi Amirliği’ne yemek getirdiği, annesiyle görüştüğü sırada Polis Merkezi’nin avlu duvarından atlamak suretiyle firar ettiği…” Dört kişilik polis ekibiyle Geçti arasında kovalamaca yaşandı. Gözaltına alınmak istenen Geçti, polis Sarıtepe’nin silahını alıp art arda ateş etti. Tutanaktan: “Görevli meslektaşlarca çevrede şüpheli şahsın yakalanmasına yönelik araştırma yaptıkları sırada olay yeri adreste denk geldikleri, aralarında kovalama yaşandığı, yakalandığı sırada aralarında arbede çıktığı, Kürşat Hakkı Sarıtepe isimli meslektaşın beylik tabancasını alarak, meslektaşlara ve etrafa rastgele ateş ettiği anlaşılmıştır.” Geçti’nin açtığı ateş sonucunda kurşun, polis Şeyda Yılmaz’ın, arkasında saklandığı valizi deldi ve kafasına isabet etti. Sarıtepe sağ el ve sol kalçasından, anne Pınar Geçti, sağ topuk ve sağ baldırından yaralandı. 27 yaşındaki Yılmaz, 2023’te İzmir İl Emniyet Müdürlüğü’nde göreve başladı. Bir polisle evlenen Yılmaz, bu yıl İstanbul’a atandı. Sarıtepe de geçen yıl göreve başladı. Geçen bu köşede, Konya’nın Beyşehir ilçesi Müftüsü G.B.’nin çarşıda bir araç içerisinde bir kadınla birlikte belden yukarısı çıplak halde yakalandığını yazmıştı. İsmailağa tarikatı mensubu genç müftünün, çarşaflı eşini Konya Müftülüğü’ne götürerek, “O kadın bendim” dedirttiğini anlatmıştım. Müftü şikayette bulundu. İstanbul 2. Sulh Ceza Hakimliği ‘kişilik haklarını ihlal ettiğim’ iddiasıyla yazımın erişime engellenmesine ve silinmesine hükmetti. Ben müftüye ve mahkemeye, Cumhurbaşkanı Erdoğan’ın ünlü sözleriyle yanıt vermek istiyorum: “Yahu kendi eşiyle mi birşey oluyor da özeli oluyor. Kendi eşiyle değil yahu. Buna nasıl ‘Kendi özeli’ dersin. Bu özel değil, bu genel, genel. Bu genel bir ahlaksızlıktır.” Öte yandan Beyşehir’den aldığım habere göre Müftü G.B., dün makamı boşaltarak, ilçeyi terk etti. Seydişehir’in müftüsü Beyşehir’e vekaleten atandı. Diyanet İşleri Başkanlığı’nın müfettişleri halen Beyşehir’de… Şu an bütün ilçe müftüyü konuşuyor. Müftü G.B., araçtaki kadının eşi olduğunu ileri sürüyor. Ancak ilçede kadının Diyanet’te görevli olduğu söyleniyor. Zaten kadının yaşadığı mahalleye yakın yerde yakalandıkları iddia ediliyor. Müftünün skandal patlayınca aracı sattığı savunuluyor. G.B., İsmailağa’nın müridi olmadığını söylüyor. Ancak 10 gün önce tarikatın Eşrefoğlu Camisi’nde düzenlediği ‘Kutsal Emanetler’ sergisine destek verdiği anlatılıyor. Henüz üç yıllık müftü olduğu halde Beyşehir’e atanmış olması tarikatın torpiliyle açıklanıyor. Gelir gelmez müftülük lojmanında lüks bir tadilat yaptırdığı ve giderken makamındaki çiçekleri sattığı iddia ediliyor.",https://halktv.com.tr/makale/polis-katili-iki-ay-once-annesini-dovup-olumle-tehdit-etmis-873957
İsmail Saymaz,Malta’dan önce Karadağ,14 Kasım 2024 Perşembe 09:22,"Mehmet Ali Erbil ve Serdar Ortaç, Malta’da bir yasadışı bahis sitesinin yayınına katılıp hem kumar oynadıkları hem de reklam yaptıkları için gözaltına alındılar. Mahkemece ev hapsi tedbiri konarak serbest bırakıldılar. Doğruya doğru… Ünlü olmasalardı şimdi cezaevindeydiler. Dün bu köşede yayınladım. Erbil, ifadesinde, yasadışı bahis sitesinin reklamında oynamaları karşılığında kendilerine 20.000-25.000 Euro teklif edildiğini fakat “Evet” demediklerini öne sürüyor. Erbil, gerçekleri söylemiyor. İki ünlünün toplamda 500 bin Euro aldıkları konuşuluyor. Malta’dan önce Karadağ Türkiye’de görülen bir yasadışı bahis davasının ihbarcılarından olan bir haber kaynağı bana ulaşarak, Erbil ve Ortaç’ın Malta’da önce Karadağ’a gidip yasadışı bahis yayıncılarıyla pazarlık yaptığını söyledi. Karadağ’da yaşayan ihbarcının aktardığına göre, Instagram ve Tiktok’ta faaliyet gösteren yayıncılar Erbil ve Ortaç’a kişi başına 50.000 Euro teklif etti. Erbil ise ayrı ayrı 200.000 Euro istedi. Yayıncılar kabul etmedi. Erbil ve Ortaç, daha yüksek teklif geldiği için Malta’ya gitti. Kim bu ‘Ekrem abi’ Bahis sitesi yayıncılığı dev bir sektöre dönüştü. Canlı yayında hem kumar oynanıyor hem reklam yapılıyor. Bazıları tanınmamak için maskeyle yayın yapıyor. Karadağ’ın en büyük bahis yayıncısı, Instagram’da @permaban.ekremabi ve @ekremabi_offical hesaplarını kullanan ‘Ekrem abi’ adlı kişi. ‘Ekrem abi’nin Erbil ve Ortaç’a en yüksek teklifi yaptığı ileri sürülüyor. ‘Ekrem abi’nin yanında 15 moderatör çalışıyor. Instagram ve TikTok’ta kumara özendiriyor ve anlaştığı bahis sitelerinden reklam alıyor. Aylık 1.5 milyon dolar kazandığı öne sürülüyor. Bir paylaşımında eskiden Konyaspor’da futbol oynadığını ve Teknik Direktör Aykut Kocaman tarafından kumar ve gece hayatı nedeniyle Sergen Yalçın ile birlikte takımdan dışlandığını söylüyor. Bahis siteleri mafyanın elinde Bu arada, bahis sitelerin Türk mafyasının elinde. Her birinin en az beş sitesi var. Sitelerde operasyonun çapına göre 15-100 kişi arasında canlı yardım ekipleri ve 10 grafiker-yazılımcı çalışıyor. İhbarcı şunları söylüyor: “Türkiye'den çok fazla kişi gelip şirket kurup oturum alıyor ve maalesef suç örgütleri de burayı tercih ediyor.” Zengin: ‘Etki ajanlığı’ yasasını daha anlaşılır hale getireceğiz AK Parti, kamuoyunda ‘etki ajanlığı’ diye bilinen düzenlemeyi geri çekti. AK Parti’nin talebi üzerine bütün grup başkanvekilleri TBMM Başkanlık Divanı’nda toplandı. AK Parti Grup Başkanvekili Özlem Zengin, dün sabah görüşülmesi beklenen yasa tasarısını geri çekmeye karar verdiklerini bildirdi. Yapılan görüş alışverişinde, gelecek hafta bütün grup başkanvekillerinin TBMM’de toplanıp uzmanları davet ederek, yasayı yeniden ve birlikte hazırlamasına karar verildi. Dün Özlem Zengin’i aradım ve tasarıyı neden çektiklerini sordum. Zengin, şunları söyledi: “Muhalefetin itirazı vardı. Fakat onlar maddenin gerçekliğiyle uyuşmayan abartılı şeyler söylüyor. Gürcistan’la ilişkilendiriyorlar ama kamuoyunda tartışılan haliyle metnin alakası yok. Komisyon toplantısında MİT’in baş hukuk müşaviri geldi, hangi saiklerle yasaya ihtiyaç duyduklarını anlattı. Grup başkanvekilleri de ihtiyacı görüyor. Ama ‘Metni daha sarih yazalım’ diyorlar. Ben de ‘Sarih yazalım’ diyorum. Daha anlaşılır, daha kamuoyunu ikna eden bir düzenleme getireceğiz.” Önümüzdeki hafta grup başkanvekilleri olarak toplanma kararı verdiklerini anlatan Zengin, uzmanların görüşüne başvurduktan sonra yasayı ya yeniden hazırlayacaklarını ya da taslağı elden geçireceklerini söyledi. Zengin, şöyle konuştu: “Muhalefetteki arkadaşlarımız dediler ki ‘Devletimizin ihtiyacı varsa elbette ama oturup konuşalım, çalışalım.’ Birkaç kelimeye takılıyorlar. Bilhassa ‘Yabancı bir organizasyonun stratejik çıkarları veya talimatı doğrultusunda suç işleyenler’ ifadesi… Geldiğimiz nokta bu oldu. Grup başkanvekilleri olarak toplanacağız. İlgili bakanlık ve kuruluşlardan yetkilileri çağıracağız. Onları dinleyeceğiz. Detaylı bir müzakere yapacağız. Herkes fikrini söyleyecek. Kanun metnini amacına uygun ve daha anlaşılır hale getireceğiz. Sıfırdan da olabilir, çok uzun bir şey değil zaten. Şunu hedefliyoruz: Örneğin milli savunma ile alakalı bir mühendis tehdide maruz kalıyor. Sadece tehditten ceza veriliyor. Bu düzenlemeyi yaptığımız takdirde tehdit cezasına ilave olarak üç yıldan yedi yıla kadar ceza veriliyor.” AK Parti’nin tasarıyı geri çekmesinde muhalefetin itirazı kadar kendi saflarındaki muğlaklık eleştirisinin de payı oldu.",https://halktv.com.tr/makale/maltadan-once-karadag-888170
İsmail Saymaz,Yenidoğan’daki ‘üçkağıt’ 2022’de fark edildi,04 Kasım 2024 Pazartesi 08:55,"Telefonda “Mehtap, çocuğu öldür” diyen hemşire Hasan Basri Gök’e aylarca dokunulmadı. Operasyon aksamasın diye beklendi. Hadi, bu neyse. Müdürlüğünü yaptığı TRG Hospitalist Hastanesi’nin yenidoğan ünitesini Fırat Sarı liderliğindeki çeteye teslim eden Murat Mantuş, sessizce gözaltına alınıp bırakıldı. Acaba Bahçeli’nin eski koruması olduğu için mi bu özen gösterildi? Mantuş’u da anlarım, fakat… SGK’dan para koparmak için, sahibi olduğu Avcılar Hastanesi’nin kapısını Sarı’ya açan eski Sağlık Bakanı Mehmet Müezzinoğlu’nun ifadesi alınmadı. Binlerce sağlık kuruluşunu emanet ettiğimiz Müezzinoğlu, kendi hastanesinden bihabermiş, öyle söylüyor! Yenidoğan Savcısı Yavuz Engin’in soruşturmadan el çektirildiğini ileri sürmek “Mehtap, çocuğu öldür” demekten, müdürü ya da sahibi olduğu hastanenin anahtarını çeteye vermekten daha ağır bir suç olsa gerek ki, iddiayı dile getiren avukat İrem Çiçek ile Halk TV ve Gazete Pencere’nin yazı işleri müdürleri Dinçer Gökçe ve Nilay Can gözaltına alındı. İddiaya göre, Adalet Bakanlığı’nın talimatı üzerine gece evlerinden alınan Gökçe ve Can, bir gece Emniyet’te tutularak, serbest bırakıldı. Savcının el çektirildiği doğru değilse, resmi bir açıklama yapar ve iddiayı yalanlarsınız, olur biter. Ev basıp gazeteci gözaltına almak nereden çıktı? Neyin gözdağı bu? Bebeklerini kaybeden ailelerin yüreğine su mu serpilmiş oldu? Yoksa gazeteciler dosyadan ellerini çeksin mi isteniyor? Eğer öyleyse, bilinsin ki, asla vazgeçmeyeceğiz. Bana ulaşan, adını gizli tuttuğum bir tanık, yenidoğan skandalının Cumhurbaşkanlığı İletişim Merkezi’ne (CİMER) 23 Mart 2023’te gönderilen ihbardan en az yedi ay önce İstanbul İl Sağlık Müdürlüğü’ne bağlı denetim ekibi tarafından fark edildiğini ileri sürüyor. İlk önce Sağlık Müdürlüğü’nün teşkilat yapısını anlatayım. İl Müdürünün altında Sağlık Hizmetleri Başkanı… Başkana bağlı Özel Hastaneler Birimi var. Denetimden sorumlu başkan yardımcılığı ikiye ayrılıyor: denetim ve değerlendirme. Ruhsatları ve şikayetleri inceleyen denetim birimi 2022 yılında hastaneleri gezerken, tanığa göre “Yenidoğan ve yetişkin yoğun bakımlarında üçkağıt döndüğünü” fark ediyor. Tanık anlatıyor: “Diyelim, siz yoğun bakımda yatıyorsunuz. Dosyanıza ateşiniz, aldığınız ilaç işlenir. Ama bakıyorsunuz, sayfalar boş. ‘Unuttuk’ diyorlar. Sonraki denetimde yine aynı. Başka hastanelere gidiyorsunuz, bu hata standart. Defter dolmuyor.” Üç yenidoğan doktoru heyete dahil ediliyor. İlk toplantı 8 Ekim 2022’de yapılıyor. Başkanlığa İl Sağlık Müdürlüğü’nde denetimden sorumlu Dr. Malik Türkay Esin getiriliyor. İlk rapor 24 Ekim 2022’de yazıyor. Tanığa göre sonuçlar şöyle: “Bebeklere ilaç vermeniz için kan tablosunu görmelisiniz. Hani kayıt? Unutulmuş. Kan gazı… 10 bebek var, kan tahlili aynı. Dedik ki, ‘Masraf olmasın diye bir tane yapmış, fotokopilerini diğerlerine koymuşsunuz.’ Yardımcı hemşirelik diye bir makam yoktur. O şudur: Dört yıl okumuş temizlik personeli. Bunlar hastaya el süremez, tıbbi alet temizliğinden sorumludur. Giriyorsunuz yoğun bakıma, iki hemşire yardımcısı, bir hemşire var. Gerisi nerede? ‘Hocam az önce tuvalete gitti!’ Yoğun bakım üç seviyedir. En ağırı üçüncüsü. Bir bebeğimizin dosyasında diyor ki, ‘Ağzında hortum takılı, ağır.’ Diyorsun ki ‘Durumu iyi.’ ‘Hocam, az önce iyileşti.’ Hepsi mi az önce iyileşti? SGK, üçüncü seviyeye en çok parayı verdiği için bütün bebekler üçüncü seviye. Hastanenin 10 yatağı var, üç bebeği tıkıştırmış, nasılsa parayı alacağım diye.” En az 10 hastane için rapor tutuldu. Raporlar değerlendirme birimine gönderildi. Hastaneler kapatılmadı. Tanık anlatıyor: “Değerlendirme biriminin hastaneleri kapatması lazımdı. Ama hiçbir şey olmadı. Son aya ait brüt gelirin binde beşi kadar para cezası veriliyor. Bu da hastaneler için ciddi bir şey değil.” Denetim heyetinin çabaları sonucu yalnızca Zeytinburnu’ndaki Santa Plus Hastanesi kapatılabildi. O da ilk itirazda yeniden açıldı. Ocak 2023’teki denetimler sırasında, yenidoğan yoğun bakım ünitelerinde Fırat Sarı liderliğindeki çete fark edildi. Tanık anlatıyor: “Yenidoğancılar dedi ki, ‘Yeni bir sistem doğdu. Senin yoğun bakımın kaç lira kazanıyor? 10 lira. Sana 50 lira kazandıracağım ama benim koordinasyondan sorumlu hemşirem olacak, sen bir şeye karışmayacaksın. Ay başında gelirin 50 lira olacak. Bunu 2023’ün başında yoğun bakımcılarla sohbette öğrendik.” CİMER’e 27 Mart 2023’te gönderilen ihbar bir ay kadar sonra İl Sağlık Müdürlüğü’ne ulaştı. Dönemin İl Sağlık Müdürü Kemal Memişoğlu liderliğinde dört kişilik çalışma grubu kuruldu. Ancak Sağlık Hizmetleri Başkanlığı’na haber verilmedi. Çünkü iddiaya göre başkanlıktaki çalışanlara özel hastanelerden pahalı armağanlar gönderiliyordu. Bir çalışanın çocuğunun ödemelerini hastane karşılıyordu. Şu an sadece İstanbul’da 19 özel hastaneyi elinde tutan bir çete çökertildi. Diğer özel hastanelerde vaziyet ne, henüz bilmiyoruz. Ankara, İzmir ve Antalya’dakiler biliniyor mu? Hayır. Yalnızca yenidoğanlara odaklanıldı. Oysa aynı şikayetler yetişkin yoğun bakımları için de geçerli. Bir de ilaç boyutu var. İlaçlar ya Suriyeli hastalara satılıyor. Ya da barkodun okunmadığı Suriye sınırına gönderiliyor. Tanık şöyle diyor: “Bu bir yerde varsa her yerde vardır.” Bu arada, savcının değilse de, çeteye tanık olan doktorun görevden el çektirildiğini öğrendim. İddianamede ifadesine yer verilen, İstanbul İl Sağlık Müdürlüğü’nde özel hastanelerin denetiminden sorumlu Dr. Malik Türkay Esin, çetenin varlığını CİMER’den önce öğrendiklerini söylüyor. İfadesi 22 Mayıs 2023 tarihli. Meğer 11 gün sonra, 2 Haziran'da el çektirilmiş. Yanıt bekliyorum. Dr. Esin’i kimler ve neden o makamda istemedi? Aile ve Sosyal Hizmetler Bakanlığı bünyesindeki Niğde Çocuk Evleri Sitesi’nde kalan dokuz yaşındaki çocuğun şüpheli ölümü, sistematik eziyeti gün yüzüne çıkardı. Çocuğun ölümünden sonra Niğde Çocuk Evi’nin tüm güvenlik kameraları toplandı. Görüntüler üzerinde yapılan incelemede ‘Anne’ diye tanımlanan bakıcı kadınların başka çocuklara sistematik olarak eziyet edip dayak attığı tespit edildi. Ardından çocukların ifadeleri alındı. 14 bakıcı eziyet iddiasıyla cezaevine gönderildi. Kaynaklarım, can veren dokuz yaşındaki çocuğun otopsisinde, işkence veya kötü muamele bulgusuna rastlanılmadığını savunuyor. Bir çocuk hayatını kaybettiği, onlarca arkadaşı eziyet gördüğü, 14 bakıcı kadın tutuklandığı halde dosyada gizlilik kararı ve basın yasağı sürüyor. Suçu gizlemenin kime faydası var? Eziyet edilenlere mi… Edenlere mi?",https://halktv.com.tr/makale/yenidogandaki-uckagit-2022de-fark-edildi-885314
İsmail Saymaz,Devlet okulu içinde özel okul kurmuşlar,30 Eylül 2024 Pazartesi 07:04,"Okullar açıldı, 20 milyon öğrenci ders başı yaptı. İlk günden okullarda temizlik krizi çıktı. Milli Eğitim Bakanlığı, temizlik görevlisi ihtiyacını İş-Kur’un işsizler için uygulamaya koyduğu ‘İşgücü Uyum Programı’ndan karşılamaya karar verince günlük 560 TL’ye, aylık 7 bin TL’ye çalışacak kimse bulunamadı. Hal böyle olunca… Veliler ya çocuklarının okullarını temizledi… Ya da aralarında para toplayıp temizlik görevlisi tuttu. Bu arada, CHP’li belediyeler okulları temizlemek için hazır olduklarını duyurdu. Fakat dün Ankara’da, Büyükşehir Belediyesi’nin temizlik ekiplerine müdahale edildi. “Belediyeden asla temizlik konusunda talep olmasın” diye talimatlar verildi. Bir yanda yoksul mahallelerde, temizlik görevlisi bulunmadığı için tuvaletleri kokan, çöpleri birikmiş, kir-pas içindeki ilkokullar var. Diğer yanda ise öğleden önce devlet okulu, öğleden sonra özel okul şeklinde hizmet verenler. Malum, ilkokullar sabah 8’de derse başlıyor. Zil 14.45’te çalıyor. Milli Eğitim Bakanlığı, son dersten sonra her gün ek iki saatlik eğitim hizmeti imkanı tanıyor. Bu hizmet ‘Çocuk Kulübü’ adıyla veriliyor. Aslında çalışan anne ve babalar için düşünülen çocuk kulüpleri bir yönergeyle düzenlenmiş. Bir okul çocuk kulübü kurmak istiyorsa İlçe Milli Eğitim Müdürlüğü’nden izin alması gerekiyor. Öğretmenler dışındaki eğiticilerin kaymakamlıklarca onanması şart. Yönergeye göre… Çocuk kulübünde şu ders ve eğitimler verilebilir: “Geleneksel çocuk oyunları, halk oyunları, güzel sanatlar, beden eğitimi ve spor çalışmaları, değerler eğitimi, yabancı dil, bilim olimpiyatları, proje çalışmaları ve akademik eğitim faaliyetleri ile gelişim alanlarını destekleyecek benzeri faaliyetler…” Günde iki saatten az, altı saaten çok ders ve eğitim verilemez. Saat ücreti “ders saati ücretinin altıda birinden az, dörtte birinden fazla” olamaz. Beslenme verilecekse üçte bire kadar yükseltilebilir. Ücretler çocuk kulübü adına bir kamu bankasında açılan hesaba yatırılır. Gelirin yüzde 26’sı giderlere, yüzde 55’i kulüpte görevlendirilen öğretmen, usta öğretici ve koordinatör öğretmene, yüzde 7’si kulüp yönetim kurulu başkanına, yüzde 5’i yönetim kurulunda görevli müdür yardımcısına, yüzde 1’i denetim yetkililerine ayrılıyor. Bu yönergeye harfiyen uyanlar var. Örneğin, Ataşehir Kadriye Faik Koparan İlköğretim Okulu’nda etkinliğin saat ücreti 31 TL. Birinci dönemin toplam ücreti ise 5660 TL. İkinci dönem ücretleri ocak ayındaki memur maaş katsayısına göre hesaplanacak. Maltepe’deki Ataköseoğlu İlköğretim Okulu’nda ise saat ücreti 31,77, birinci dönem bedeli ise 4130 TL. Ücret üç taksit halinde ödenebilir. Bir de çocuk kulübü süsü verilmiş, devlet okulu içinde kurulan özel okullar var. İddiaya göre… İlkokul müdürleri dışarıdan bir ekiple anlaşıyor. Bu ekip okulu saat 14.45’ten sonra devralarak, özel eğitim veriyor. Yani, devletin öğretmeni gidiyor, yerine kaymakamlık ve milli eğitimin onay vermediği bir grup geliyor. Elektrik, su, doğalgaz ve temizlik hizmeti bedava… Maltepe’deki TEV Abdullah Nezahat Erboz İlkokulu, bunlardan biri. Velilere dağıtılan broşürlerde çocuk kulübünün adı geçirilmiyor, sadece “Kulüp” deniyor. Klüpte verilen dersler şunlar: İngilizce, robotik kodlama, halk oyunlar ve modern dans, satranç, karate ve jimnastik. İngilizce’ye iki gün ve dört saat, diğerlerine birer gün ve ikişer saat ayrılmış. Yıllık bir ücret tarifesi belirlenmiş. İngilizce için 16 bin TL, robotik kodlama için 11 bin TL, diğer dört ders için ise altışar bin TL ödenmesi gerekiyor. Toplam bedel, 51 bin TL. Ücret eylül ve ekim aylarında iki taksit halinde ödenecek. Bir diğeri ise Maltepe’deki Ece Elginkan İlkokulu. Broşüre göre birinci sınıflar İngilizce için yıllık 10 bin TL, iki-üç ve dördüncü sınıflar ise 12 bin TL ödüyor. Drama, masal anlatıcılığı, görsel sanatlar, modern dans ve halk oyunlar için yıllık 8 bin TL, robotik kodlama için 11 bin 250 TL, Fransızca için 10 bin TL gözden çıkarılıyor. Sınıf öğretmenlerinin yapacağı etütlerin birinci dönemde ücreti 3750 TL olarak belirlendi. Ödemelerin 30 Ekim’e kadar tamamlanması şartı koşuluyor. Ece Elginkan İlkokulu’ndaki özel kulüp bugün eğitime başlıyor. Bu şekilde 200’ü aşkın ilkokulun varlığından söz ediliyor. Saat 15-17 arasında okul müdürlerince çalıştırılan bir tür özel okul… Bu uygulamanın İstanbul’da Maltepe, Kadıköy, Üsküdar, Şişli, Beşiktaş ve Bakırköy gibi ilçelerde yoğunlaştığı kaydediliyor. Binlerce TL okul müdürlerinin açtığı banka hesaplarına akıyor. Bu para nereye gidiyor, belirsiz. Sultanbeyli, Ümraniye ve Esenyurt’ta ilkokullar temizlenemezken, ‘özel’ çocuk kulübü açan bu ilkokullar para içinde yüzüyor. Bir öğretmen, “Bu paralarla İstanbul’daki bütün okulların temizlik hizmeti karşılanır” diyor.",https://halktv.com.tr/makale/devlet-okulu-icinde-ozel-okul-kurmuslar-874831
