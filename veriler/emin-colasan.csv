Yazar,Başlık,Tarih,Metin,URL
Emin Çölaşan,"Devlet Bey’i bekleyen zor süreç... Kendim ettim, kendim buldum",18 Ocak 2023,"Sevgili okurlarım, milyonlarca insanımız Türkiye’de ilk kez yaşanmakta olan bir siyasi gerçeğe tanık oluyor. Çok ilginç bir olay... Böylesi daha önce görülmemişti. Devlet Bey ve partisinin, Tayyipgiller partisine yıllardan beri vermekte olduğu koşulsuz destek. İş çok ilginç boyutlara sürüklendi. Kendi partilileri de dahil bu konuda ne olduğunu, ne olacağını bilen yok, anlayan yok. ★★★ Çok uzaklara gitmeye gerek yok. Yıllar önceydi... Bu acayip sevgi, bu inanılmaz tutku henüz ortalıkta yoktu! Seçim mücadelesi başladığında Devlet Bey partisi adına düzenlenen mitinglerde kürsüye çıkar ve AKP iktidarına en ağır sözlerle yüklenirdi. AKP’ye karşı olan milyonlarca insanımız da bunları duyunca “Helal olsun” derdi. Gerçekten çok iyi konuşmalar yapar, hiç kimsenin bilmediği yolsuzlukları ve yanlışları en etkili bir biçimde dile getirip büyük kitleleri kendisine hayran bırakırdı. ★★★ Hele bir miting konuşması vardı ki herkesin belleğinde yer etmişti. Devlet Bey kürsüde... Yine ağır bir biçimde AKP iktidarını eleştiriyor... Ve elindeki bir ipi dinleyenlerin üzerine öfkeyle fırlatıyor. Böyle ipli falan bir hareketin amacı neydi, ipi niçin fırlatmıştı? “Uyarıyorum... Bunları yapanlar sorumludur, sonra ipe çekilir” mi demek istemişti? ★★★ Sonra aradan bir süre geçti ve bir baktık ki Devlet Bey 180 derece çark edip safını değiştirmiş! Bu kez, dün en ağır sözlerle saldırdığı AKP iktidarının bir numaralı savunucusu kesilmiş! Önümüzdeki seçimde sandığa gidip oy kullanmayı düşünen her vatandaş bu değişim ve çark etme sürecini iyi bilmelidir. Bir siyasetçinin böylesine saf değiştirmesi akıl alacak şey değildir... Çünkü onunla birlikte MHP de aynı değişikliğe uğradı. ★★★ Türkiye’de bilinen bir gerçek vardır... MHP’nin tabanını Türk milliyetçisi Ülkücüler oluşturur. Gözlemlerimi soracak olursanız şöyle derim: Bunların çoğu yurtsever ve iyi niyetli insanlardır. Yine bunların çoğu orta direk ve altındaki vatandaşlarımızdır.Bu tabanın çoğunluğu AKP iktidarına karşıdır. Karşıdır ama öte yanda da parti disiplini vardır ve bu yüzden ses çıkarmaları, partiyi ve özellikle de genel başkanı (kapalı kapılar ardındaki gizli fısıldaşmalar dışında) eleştirmeleri asla söz konusu değildir. ★★★ Türkiye’de bir süre önce ilginç bir cinayet işlendi... Ülkü Ocakları eski başkanı Sinan Ateş öldürüldü. O makam MHP açısından çok önemli bir yerdi... Öldürülen başkan oraya (çok büyük olasılıkla) parti yönetimi ve Devlet Bey’in talimatıyla seçilmişti. Fakat gelin görün ki bu cinayetten sonra gerek parti yönetimi ve gerekse Devlet Bey, aradan geçen haftalara karşın en küçük bir tepki bile veremediler! Niçin konuşamadılar? Bu tepkisizliğin ve suskunluğun gerçek nedeni nedir? Bu soruların yanıtını bizim bilmemiz elbette mümkün değildir. ★★★ Ama bu süreçte yanıt verilmesi gereken çok önemli bir soru daha belleklerimizde dolanıp duruyor. -MHP’nin AKP’ye vermekte olduğu bu kayıtsız şartsız desteğin nedeni acaba nedir? Bunun yanıtı bilinmiyor. Bu parti önümüzdeki aylarda kendi adına seçime girecek. Öyle varsayıyoruz! Peki seçim sürecinde halka ne diyecek? İktidar partisini eleştirse olmaz, kendisiyle çelişkiye düşer.Övgüler düzse hiç olmaz... O takdirde MHP’ye oy verecek insanların kafasında ciddi kuşkular ortaya çıkar. Adama sorarlar “Aslı varken taklidine niçin oy verelim” diye... Bence Devlet Bey bu soruya hiçbir zaman yanıt veremeyecek ve bu gibi soruların ağırlığı altında partisiyle birlikte zor duruma düşecektir... Ve seçim sonuçları geldiğinde belki de hepimizin bildiği bir türküyü söylemeye başlayacaktır! Kendim ettim kendim buldum...",https://www.sozcu.com.tr/devlet-beyi-bekleyen-zor-surec-kendim-ettim-kendim-buldum-wp7559772
Emin Çölaşan,Zorunlu bir ara,31 Ocak 2023,"Sevgili okurlarım,Geçtiğimiz Cuma akşamı başıma beklenmedik bir olay geldi.Eşim Tansel Çölaşan’ın eve girişte, antreye bıraktığı bir kargo paketine karanlıkta ayağım takıldı ve yüzüstü düştüm.Sırtımın sağ tarafında korkunç bir acı vardı.Yattığım yerden kalkamadım, öylece kaldım.Ambulans çağırdık.Personel beni güçlükle sedyeye taşıdı. ★★★ İlk hedef Başkent Üniversitesi Hastanesi!Tomografi ve röntgen çekildi.Sonuç; sağ kürek kemiğim kırık. Ama bu noktada ameliyat mümkün olmadığı için kolum askıya alındı. Ağrıyı ilaçla halletmeye çalışıyoruz.Şu anda evde istirahatteyim.Perşembe günü ilk kontrole gideceğim. Yeniden röntgen çekilecek.Durumu ve sıkıntımı siz sevgili okurlarımla paylaşmayı görev biliyorum.Bu beklenmedik olay nedeniyle sizlerden bir süre uzak kalacağım için özür diliyorum.",https://www.sozcu.com.tr/zorunlu-bir-ara-wp7574394
Emin Çölaşan,Kısa kısa Türkiye gerçekleri!,26 Ocak 2023,"Sevgili okurlarım, geçmiş yıllarda biz günümüzdeki olayların, günümüzde olanların hemen hiçbirine tanık olmazdık. Türkiye böyle değildi. Kimse kusura bakmasın ama yine bugünkü iktidarı eleştirmek zorundayım. Hangisinden başlamalı, bilemiyorum. Memlekete milyonlarca yabancıyı doldurdular, çantasını kapan bize geldi. Özellikle Ortadoğu ülkelerinin, Afrika ülkelerinin sığınma merkezine dönüştük. Bizi yöneten sorumsuzlar ilk aşamada pek mutluydu. Sığınmacılar geldikçe gelecek, AB ülkeleri kesenin ağzını açıp bunların bedelini ödeyecek ve biz para kazanacaktık! Sonrasında neler olduğunu, başımıza ne gibi belalar açıldığını hep birlikte gördük, daha da çok göreceğiz. Tayyipgiler iktidarından tık yok . ★★★ Adam AKP milletvekili... Adam öylesine hayranlık dolu ki çıkmış ortaya, Tayyip’ in pabucunu yalamak gerektiğinden söz ediyor. Meclis’te bugüne kadar nice böyleleri çıktı ortaya, hepsi de mum ışığı gibi söndü gitti. Bazıları genel başkanlarına övgüler düzer, bazıları her saat başı parti değiştirirlerdi. Şimdi geriye sadece isimleri kaldı. Hiç kuşkunuz olmasın, bu milletvekili önümüzdeki seçimde yine ilk sıralarda yer bulacak ve Meclis’e kapağı atmayı başaracak. ★★★ İsveç’te bir manyak çıktı, Kuran’ı yaktı... Bizim iktidar konunun üzerine yoğunlukla gidince iş siyaset arenasına düştü ve bütün dünya medyası hadiseye yer verdi. Bir manyağın saçma sapan eylemini bütün dünyaya ‘başarıyla (!)’ duyurmuş oldular. Bu kadarla yetinseler yine iyi... Bu eylemi önlemediği için İsveç’i ‘şiddetle’ kınadılar. Oysa AB’ den müzakere tarihi alabilmek uğruna İsveç’in önünde rica kuyruklarına giren yine onlardı. Ankara Kızılay’da başarı (!) mitingi düzenleyen de onlardı. AB ülkelerinin çoğunda var olan fikir ve ifade özgürlüğünü unutmuşlar, ya da şimdi görmezden geliyorlar. İşi büyüttüler, sapık ve aynı zamanda iki paralık bir herifin Kuran yakmasını dünyaya duyurdular. Kutsal kitabımızı bir kez daha iç siyasete alet ettiler. ★★★ Hükümet ortağı bir parti düşünün ki, kraldan çok kralcı. Büyük ortak ne derse küçük onaylıyor. Türkiye’de hiç olmamıştı, dünyada da böylesi hiç görülmedi! Küçük ortak MHP telaşta, panikte. Ülkü Ocakları Başkanı öldürülüyor, partisinden tık yok. Bir gazeteci arkadaşımız Meclis’te kendisine bu cinayetle ilgili bir soru soruyor. Devlet Bey gazeteciyi “Sen işine bak” diye kovalıyor. Olacak iş midir bu! ★★★ Süresi bitmiş olan Yüksek Seçim Kurulu üyelikleri için Yargıtay ve Danıştay’da yeni üye seçimleri yapılıyor. Fakat gelin görün ki hiç kimse bu seçimlerden sonra seçilecek olan yeni üyelerin tarafsızlığına inanmıyor. Eskiler gibi yenilerin de iktidarın adamı (taraflı) olacağı iddia ediliyor. Türkiye’de geçmişte bu gibi olaylara tanık olunmazdı... Zira ciddi bir hukuk düzeni vardı. Yargı, iktidarın baskısı altında ezilmeye mahkum edilmemişti. ★★★ Aynı zamanda partisinin genel başkanlığını yapmakta olan cumhurbaşkanı, ortaya çıkan kuraklık tehlikesi nedeniyle belediyeleri uyardı: İlinize barajlar yapın! Belediyeler baraj yapsın! Yapmasına yapsınlar da, özellikle muhalefet belediyeleri parayı nereden bulacak? Onlara hangi parayı veriyorsunuz? Küçük bir barajın yapımı bile en az beş yıl sürer. Siz o sürenin bitimine kadar en az 20 dava açıp başkanları ve teknik ekiplerini suçlar, mahkemelerde süründürürsünüz. Barajı yapan iktidar belediyesi ise sorun yok. Ama muhalefet belediyesi ise yargılanmaya eli mahkum! ★★★ Ve seçime sayılı günler kalmışken herkesin aklında bir soru: Bunlar kaybederse iktidarı verirler mi? 21. yüzyılda AB’ye aday olmanın peşinde umutsuzca koşan bir ülke ve kafalarda biriken çok ciddi kuşkular. Bunu da ilk kez yaşıyoruz. Neresinden bakarsanız bakın biz bunlara, memlekete getirdikleri bu çarpık, hak ve hukuk tanımaz düzene layık değildik ama oldu işte!Demek ki bunu da hak etmişiz.",https://www.sozcu.com.tr/kisa-kisa-turkiye-gercekleri-wp7568911
Emin Çölaşan,Bir gün izin...,19 Ocak 2023,"Sevgili okurlarım, dışarıda yapılması gereken bazı işleri sık sık ihmal ediyorum. Sonra bunları bitirmenin telaşına kapılıyorum ama bu kez de zaman yetmiyor. Şimdi de öyle oldu, bir sürü şey benim ihmalim yüzünden gecikti. Şimdi sizden bir gün izin istiyorum. Yarın yine birlikte olmak umuduyla.",https://www.sozcu.com.tr/bir-gun-izin-wp7561139
Emin Çölaşan,"Dikkat, zaman azalıyor",21 Ocak 2023,"Sevgili okurlarım, mayıs ayında adeta bir ölüm kalım seçimi gerçekleşecek. Zaman giderek azalıyor. Seçim öncesinde altılı masaya tarihi bir görev düşecek. Masayı oluşturan küçük partiler var. En iriyarıları olarak CHP ve İYİ Parti görünüyor. ‘Görünüyor’ demek aslında haksızlık olur çünkü masayı oluşturan iki büyük parti onlar. Dolayısıyla o iki partiden birinin genel başkanının cumhurbaşkanlığına aday gösterilmesi aklın ve mantığın gereği olacaktır. ★★★ Kritik viraja girmek üzereyiz. Burada bir kez daha anımsatmak istiyorum. Son pişmanlık fayda vermez. Altılı masada ortaya çıkacak her görüş ayrılığı, her tatsızlık, zırıltı ve uyuşmazlığın Tayyipgiller iktidarına yarayacağı kesindir. Dolayısıyla her parti adımlarını ona göre atmalı, sadece bugünü değil, kapımıza dayanmış olan seçim gününü de düşünmelidir. ★★★ 85 milyonluk ülkeyi aslında çok zor bir süreç bekliyor... AKP iktidardan düştüğü, hele de cumhurbaşkanı seçimini yitirdiği takdirde neler olacağını bilen yok. Bunca yılın ‘tek adamlığı’ ve ‘şahsım devleti’ uygulamasını terk edip muhalefete düşmek onlara çok zor gelecek. Yolsuzlukların, hukuksuzlukların hesabı sorulacak. Farkındalar... Ve bunu hepimizden çok daha iyi biliyorlar. Dolayısıyla milyonlarca insanımızın aklında hep aynı soru var: “AKP seçimi kaybederse iktidarı verir mi?” Kimse endişe etmesin vermek zorundadır. Aksi takdirde ortaya çıkacak ağır faturanın altında ezilirler. ★★★ Belki haddim olmayarak altılı masada yer alan bütün partilere ve onlarla birlikte milyonlarca seçmene sesleniyorum... AKP iktidarına karşı olan, onlara oy vermeyeceği umulan insanlara da bu vesile ile bir anımsatma yapmak istiyorum. Zira “Bizim kafa yapımızdaki” bazılarından duyuyor ve üzülüyorum... “Masa Kılıçdaroğlu’nu aday gösterirse ben oy vermem arkadaş!..” Neden vermezsin kardeşim? Kılıçdaroğlu geçmişte (günümüzdeki bazıları gibi) yolsuzluklar mı yapmıştı? Adı kirli ve karanlık işlere mi bulaşmıştı? Millete yalanlar mı söylemişti? Bu konulara değinen yok. Hepsinden farklı yanıtlar geliyor da, kulaklarımla duymuş olduğum bazıları gerçekten ilginç! “Ama o Alevi..” İnsaf be kardeşim, Kılıçdaroğlu bugüne kadar attığı herhangi bir adımda, ya da konuşmasında mezhepçilik yaptı mı! Bunları sorunca yanıt almanız mümkün olmuyor. ★★★ Sevgili okurlarım, altılı masa 26 Ocak günü bir kez daha, İYİ Parti’nin ev sahipliğinde toplanacak... Masanın cumhurbaşkanı adayı henüz ortada yok. Bu toplantı sonrasında da açıklanmazsa o zaman galiba biraz geç kalınmış olacak. Şimdi bir düşünelim... Aday belirlenecek. Uygulayacağı kapsamlı programı hazırlamak ve millete anlatmak zorunda. Aday kim olursa olsun mart-mayıs ayları içerisinde bütün Türkiye’yi, başka bir deyişle 81 ili dolaşmak zorunda. En basit ve kolaycı hesapla, hiç ara vermeden bir uçtan diğer uca iki il dolaşsa bile 40 gün gerekecek... Buna genel başkanın öteki programlarını, öteki gezilerini de eklerseniz zamanın nasıl daralmakta olduğunu görürsünüz. ★★★ Bu işin artık şakaya gelir tarafı kalmadı... Vatandaş bu konuda en kısa zamanda diğer partilerin de onayacağı kesin kararın alınmasını bekliyor. Partilerden ve genel başkanlardan önemli bir beklenti daha var: -Hiç kimse mızıkçılık etmesin. -Olay yaratmasın.-Kişisel veya siyasal kapris yapmasın. HHH Karşı tarafı soracak olursanız onlar hazırlıklı... Yolsuzluk, vurgun, adam kayırma, peşkeş çekme gibi konular onları hiç mi hiç ırgalamıyor. Bu konularda fazlasıyla deneyime sahipler! Ama bir yandan da korkuyorlar... Zira sandıktan yenik çıkmaları çok büyük olasılık. İşte o zaman ne yapacaklarını, ne diyeceklerini bilemiyorlar. Fırsat bu fırsattır... Kapris yapmanın, küçük siyasi hesaplar peşinde koşmanın zamanı çoktan geldi de geçiyor bile... Bu aşamada en büyük görev altılı masaya düşüyor.",https://www.sozcu.com.tr/dikkat-zaman-azaliyor-wp7563712
Emin Çölaşan,Gökten ‘müjdeler’ yağarken!,05 Ocak 2023,"Sevgili okurlarım, muhteşem bir Türkiye tablosu içerisinde yaşamayı sürdürüyor ve her birimiz bu güzelliğin zevkine doyasıya varıyoruz! Kitleleri, zamları, özellikle enflasyon canavarına yem olan milyonlarca insanımızı çoktaan unuttuk. Gözümüz kulağımız medyada,  her gün birkaç kez verilen müjdeleri izleyip mutlu oluyoruz. Milyonlarca işsiz varmış... Her kesimde geçerli olan işsizlik özellikle üniversite mezunları açısından bakıldığında doruk noktasına ulaşmış. Hiç sorun değil. Kabahat kendilerinde...Kafayı çalıştırıp kendilerine iş yaratsınlar. Onların derdiyle uğraşacak değiliz. Gidip Saray’ a iş dilekçesi versinler, gereği orada yapılır. ★★★ Canım ablalarım ve ağabeylerim, gökten böylesine güzel müjdeler tek tek veya topluca yağarken siz bunun kıymetini bilmiyorsunuz. Neyiniz eksik? Eğer aylık geliriniz, kazancınız yetmiyor diye ağlaşıyorsanız etrafınıza bir bakın da utanın. ABD ve AB ülkelerinde durum çok daha beter. Oraların marketlerinde raflar boş, ilaç bile bulunamıyor. Memursunuz, işçi veya emeklisiniz... Sırf siz şu ağlaşmaya son verin diye ücretlerinize zam üstüne zam yapmıyorlar mı? Daha ne yapsınlar? Kusura bakmayın ama gözünüz bir türlü doymak bilmiyor. ★★★ İstediğiniz kadar konuşun da, sizin gözünüzü Allah doyursun... Kendinizi iktidarın Saray kadrolarıyla, yüksek bürokratlarıyla bir tutmaya, kıyaslamaya yelteniyorsunuz! “Yok efendim onlara bir sürü para avantaları hortumlanıyormuş, bir sürü olanaklar sağlanıyormuş. Bazı bürokratların eline açıktan ayda net 300 bin lira para geçiyormuş, bu ne rezaletmiş”  falan filan. Geçer kardeşim geçer... Siz de zamanında tembelliği bırakıp çalışsaydınız, adına AKP denilen iktidar kadrolarına sızmayı  başarsaydınız, sizin de geçerdi. Ama siz işsizler, siz asgari ücretliler, emekliler, EYT’liler vesaireler tam kadro beleşçisiniz. “Hayat az da olsa pahalılandı, bundan sonra üç köfte beş kuruş olsun”  diye bağırıp çağırıyorsunuz. Geçti o devirler bayım. Şimdi sadece adamını bulup avanta yakalayana, uyanık olana ekmek var. Gerisi fasa fiso... ★★★ Müjdeler var yurdumun toprağına taşına... Müjdeler olsun milyonlarca işiz vatandaşıma... Orada, adeta göklerde uçarak gezinen bir Cumhurbaşkanımız var. Baktı ki seçimler yaklaşıyor... Baktı ki bu kez pabuç pahalı... Sizin gibi avantacıların bile maaş ve ücretlerine zam üstüne zam yapıyor. Ben sizin gibileri çok iyi tanırım. Şimdi diyeceksiniz ki “Zam yapıyor ama kaşıkla verdiğini hemen sonra kepçeyle alıyor. Bütün vergilere, harçlara falan birbiri ardına inanılmaz zamlar getirip milleti mahvediyor.” Ne yapsın yani, başka çaresi var mı? ★★★ Büyük adam... Karadeniz’de doğalgaz rezervleri buldu ve kapasitesini kendisi açıkladı. Bir trilyon dolarlık! Bir anda her şeyi unutup şu muhteşem ‘müjdeye’  takılın, yakında size de lâzım olacaktır. Böyle bir doğalgaz rezervi dünyanın hiçbir üretici ülkesinde bugüne kadar görülmedi. Onun sayesinde kazandığımız, dünyada bir benzeri olmayan, palavra atmakla uzaktan yakından ilgisi bulunmayan büyük zaferdir, hepimize kutlu olsun! ★★★ Cumhuriyet’in kuruluşundan bu yana 100 yıl  geçmek üzere... Türkiye böylesine bu güne kadar hiç tanık olmamıştı. Atatürk, İnönü, Bayar, Demirel, Özal, Sezer... Ne mutlu hepimize ki nice iktidarlar, nice cumhurbaşkanları geldi geçti ama böylesini hiç görmemiştik. Partisi falan hikaye, her şeyi bilen tek kişi... Her konuda karar veren tek adam... Son dünya lideri... Onu seçtiğimize göre demek ki bizim başımıza ‘böyle biri’ gerekiyormuş!",https://www.sozcu.com.tr/gokten-mujdeler-yagarken-wp7545979
Emin Çölaşan,Sarıkamış felaketi neydi?,11 Ocak 2023,"Sevgili okurlarım, Türkiye’nin dört bir yanında Sarıkamış felaketinin yıldönümü toplantıları yapılıyor, şehitler anılıyor. Şimdi 1914 yılı aralık ve 1915 yılı ocak aylarına kısaca dönüp bakalım... Birinci Dünya Savaşı olanca hızıyla sürüyor. Osmanlı da müttefiki Almanya ile birlikte savaşın tam göbeğinde yer alıyor. Rus ordusu Doğu cephesinden saldırıya geçmiş, Türk ordusu direniyor. Mevsim kış ayları. Doğu Anadolu’da korkunç bir kış yaşanıyor. Sıcaklık her yerde eksi 20’lerde. ★★★ Askerimizi barındıracak yer yok. On binlerce askerimiz ya köylerde, ya da adına zeminlik denilen yer altına kazılmış ‘mezar gibi oyuklarda’ titriyor. Askerin silahı ve hiçbir şeyi yeterli değil. Aç ve açıkta. Yiyecek gelmiyor. O kış mevsiminde üzerine giyecek kaputu, parkası, ayakkabı ve çorabı bile yok. Asker altı patlak çarıklar giyiyor. ★★★ Ordunun silah, yiyecek ve giyeceklerini sağlayacak geri bağlantıları ve ikmal hatları yok. O devirde çok ilginçtir, ordunun hayvanları bile en az askerler kadar değerli zira bütün ulaşım hayvanların sırtında yapılıyor. Hayvanları da en az askerler kadar iyi besleyecek, yemlerini sağlayacaksınız. Çevreden sağlanan develer, atlar, katırlar ve eşekler ya açlıktan, ya da soğuktan kırılıyor. Küçük birlikler ölen her hayvan için tutanak hazırlayıp üst makamlara bilgi vermek zorunda... Peki ya ikmal yolları!.. Doğu’da yol yok. Tek ikmal yolumuz İstanbul’dan kalkıp Trabzon’a gelen gemiler. Ancak Karadeniz Rus donanmasının elinde. İstanbul’dan kalkan malzeme, teçhizat, asker yüklü gemilerin çoğu henüz Trabzon’a varmadan Rus donanması tarafından batırılıyor... ★★★ Durum bizim açımızdan hızla bir felakete doğru gidiyor. Nitekim Rus ordusu sonuçta Erzurum, Erzincan, Trabzon gibi yerlerin tümünü ele geçiriyor. Başkomutan Vekili Enver Paşa bunlar olurken İstanbul’da. Savaşı İstanbul’dan verdiği talimatlarla yönetmeye çalışıyor, bir yandan da zafer bildirileri yayınlıyor! Enver büyük bir maceracı. Amacı Kars ve Sarıkamış’ı ele geçirip Kafkasya’ya sarkmak ve orada bolluğa kavuşmak!.. Orduya emirler yayınlıyor: “Her şey Rusya’da. Oraları ele geçirince bereketli topraklar bizim olacak, bol yiyecek sağlayacağız...” Ama daha da önemlisi, zafer kazanınca Rusya’nın boyunduruğu altındaki Müslümanlar ayaklanıp düşmanı arkadan vuracaklar! İslam İmparatorluğu kurulacak. Bir hayal dünyasında yaşıyor. Kimse bir şey diyemiyor, itiraz edemiyor çünkü kurşuna dizmek dahil bütün güç ve yetki onda. ★★★ Şimdi hedef o koşullarda Sarıkamış’ı ele geçirmek. Eriyerek dağ başlarında sıfırı tüketmiş olan ordumuz o karlı dağları aşıp Sarıkamış’a yaklaşmaya çalışıyor ama bir türlü olmuyor. Kabahati ordu komutanlarına atan Enver günün birinde bir savaş gemisine binip İstanbul’dan (Trabzon üzerinden) cepheye geliyor. İklim koşullarını görünce ve birkaç çatışmada bulununca son çare olarak İstanbul’a kaçmak zorunda kalıyor. Canını zor kurtarıyor. ★★★ Perişan durumda kalan dökük askerlerimiz şimdi Sarıkamış önlerinde. Birkaç yüz askerimiz büyük çabalar harcayarak Sarıkamış’ın dış mahallerine girmeyi başarıyor ama onlar da etkisiz duruma getiriliyor. Enver emirlerini birbiri ardına sıralıyor: “Mevzisini terk eden kim olursa olsun kurşuna dizilecektir.” Durum hızla bir felakete doğru gidiyor. Hezimet artık belli olmuştur. Sancaklar hızla toparlanıp Rus’lardan kaçırılıyor. Sarıkamış önlerindeki dağlar ve çam ormanları donarak can veren şehitlerimizin cesetleriyle dolu... Çoğu bir tek silah bile atamadan donarak ölen on binlerce şehidimiz... Genelde bu sayı 90 bin olarak veriliyor. ★★★ İşin ilginç yanı nedir biliyor musunuz!.. Sarıkamış hezimetine uğrayan aynı ordu, aynı Enver’ in kumandası altında birkaç hafta sonra, Mart 1915’de büyük Çanakkale zaferini kazanacaktır. Sarıkamış’ta sadece on binlerce şehit vermedik. Rus ordusu her rütbeden binlerce askerimizi esir aldı. Bunlar Sibirya’nın uçsuz bucaksız toplama kamplarına sürüldü ve uzun yıllar oralarda kaldılar. Bu acıklı süreci anlatan nice anı kitapları yazıldı. Esir olanlardan biri de kurmay yarbay Köprülülü Şerif (İlden) Bey. Esaret dönüşü yazdığı Sarıkamış isimli kitabında Enver ’e ağır suçlamalar yöneltti, onu ‘Hain ve cahil’ olarak tanımladı. Sarıkamış faciası savaş tarihimizde yerini en büyük hezimet olarak aldı.",https://www.sozcu.com.tr/sarikamis-felaketi-neydi-wp7552036
Emin Çölaşan,Ne hallere düştük,12 Ocak 2023,"Sevgili okurlarım, bundan bir süre önce tanık olduğum basit bir olay bana bir ‘Türkiye gerçeğini’ öğretmişti. Yolda yürüyorum... Cadde ile ara sokağın kesiştiği köşede küçük bir trafik kazası oldu. İki araba birbirine çarptı ve hemen ardından iki aracın sürücüsü de araçlarından inip sözlü tartışmaya başladı. Basit bir kaza... Ölen, yaralanan falan yok. Her iki araçta da ön çamurluklar biraz ezilmiş, birinin farı kırılmış. Ben de olay yerinde iki sürücüye geçmiş olsun dileklerimi iletmeye çalışıyorum... Ve tam bu aşamada çok ilginç bir gelişme oldu. Nereden çıktığını anlamadığım bir sürü kadınlı erkekli tip ellerinde cep telefonlarıyla çekim yapmaya başladı. Hangi amaçla yapıyorlardı? Anlamamıştım. ★★★ Genç bir adama sordum niye çekim yaptığını, şöyle dedi: “Bazı televizyon kanalları bu çekimlere para veriyor da ondan! Hatta yayınladıkları takdirde bazı internet siteleri de üç beş kuruş veriyor...” Valla böyle bir şey hiç aklıma gelmemişti. Hayırlı işler (!) dileyip olay yerinden ayrıldım. Fakat gerçek açıktı, bu basit trafik kazasında bu çekimleri yapanlara mama yoktu... Çünkü olayda ölü, yaralı, kavga dövüş, silah ve arbede yoktu. Genç adam sözlerini kendince espri yaparak sürdürdü: “Her gün önümüzde olay olmuyor ki. Bu olay kansız bitti, bize kazandırmadı!” ★★★ Hep görüyoruz da, birkaç gün önce televizyon kanallarında yeni bir çekim yer aldı... İstanbul’da bir cinayet işleniyor. Olay yerine motosikletle gelen kasklı iki kişi bir araca ateş ediyor. Habere göre sonuç bir ölü iki yaralı. Ölen vatandaşımız yerde yatıyor... Bacaklarından vurulan şahıs olay yerinden seke seke kaçmaya çalışıyor. Sonrasını güvenlik kameralarından izliyoruz. Ateş ediliyor, insanlar ölüyor, yaralanıyor... Ve çevrede yürümekte olan kimseler son derece soğukkanlı! Adeta kanları donmuş. Bazıları dönüp şöyle bir bakmakla yetiniyor. Sadece bir kadın var ki olay yerinden koşarak uzaklaşmaya çalışıyor. ★★★ Fakat olayın can alıcı yönü kısa süre sonra bu aşamada başlıyor... Birileri ellerinde kameralı cep telefonlarıyla ölünün, ya da kurşunları yiyip öldüğü varsayılan yaralının baş ucunda harıl harıl çekim yapıyor. Yaralı olan yerde kıvranırken çekimciler kendisine mutlaka en sert bir ses tonuyla sormuştur: “Seni kim vurdu? Bu olayın nasıl olduğunu anlat bakalım!” Yayınlanan çekimlerde bu sesler ne yazık ki duyulmuyor! Bu sahneleri izlerken Ankara’daki basit trafik kazasında çekim yapan ve ciddi bir olay çıkmasını uman genç adamın sözleri aklıma geliyor: “Bazı kanallar bu çekimlere para veriyor.” Genç adam doğru söylüyordu. Hele çekim biraz ‘renkli’ ise, ölü ve yaralılar varsa, hasar büyükse bu işin içine ‘kazanç beklentisi’ giriyordu! Alacaksın eline telefonunu, hatta yerde kıvranan yaralının başucuna gidip “Anlat bakalım” diye bastıracaksın. ★★★ Şimdi belki “Herkes bu amatör çekimleri para için mi yapıyor yani” diye soracaksınız. Elbette hayır! Ama neredeyse bütün televizyon kanallarında ve internet sitelerinde yapılan bir çağrı var... İhbar hattımız şudur, bize başvurun... Her biri ayrı ayrı ihbar bekliyor! İşin içinde ille de kan, cinayet vesaire olması gerekmiyor. Bazı kanallarda her gün akşamüzeri saatlerinde yer bulan programları izliyorsanız, rezaletin büyüklüğünü siz de biliyorsunuz demektir. Aile dramları, karşılıklı akıl almaz suçlamalar, yalanlar, boynuzlama iddiaları katil kim arayışları, hakim ve savcı gibi sorgulamalar, yalancıktan ağlaşmalar, imam nikahları, tacizler, tecavüzler, sahtekârlıklar, dolandırıcılıklar ve ne ararsanız, haklıyla haksızın belli olmadığı o düzmece programlarda fazlasıyla var. ★★★ Farkında mısınız, Türk toplumu taa yüz yıllardan beri gelen geleneklerini, örf ve adetlerini şu son 20 yıl içerisinde, başka bir deyişle bu iktidar döneminde fazlasıyla yitirdi. Bencilleştik. Hemen herkesin tek derdi artık kendisinin parasal çıkarları. Particilik ve siyasi çıkarlar. İnsanlığımızı yitirdik. Ahlâk düzeyimiz dibe vurdu. Burası artık o eski Türkiye olmaktan çıktı. Marifetleriyle övünsünler! Eski günlerimizi, geçmiş yıllarımızı özlem duyarak arıyoruz ama artık ulaşmak söz konusu değil.",https://www.sozcu.com.tr/ne-hallere-dustuk-3-wp7553385
Emin Çölaşan,İsabetli tahmin!,20 Ocak 2023,"Sevgili okurlarım, geçtiğimiz eylül ayında idik ve seçimlerin zamanını tahmin etmeye çalışıyorduk. Erken seçim olur muydu... Ya da zamanında, Haziran 2023’te mi yapılırdı... Hiç kimse o günlerde hiçbir şey bilmiyordu. Üstelik her kafadan bir ses çıkıyordu. ★★★ Değerli arkadaşımız, bizim gazetenin Parlamento Büro Şefi Veli Toprak’ la oturup bunları konuştuk ve 2023 yılı takvimini önümüze açtık... Ve bazı günleri, bazı tarihleri önümüze serip incelemeye başladık. O sırada “Seçim 14 Mayıs’ta olabilir” diye tahminde bulunan herhangi bir yayın organı yoktu... Ve ben oturup aşağıda okuyacağınız ‘14 Mayıs’ yazısını yazdım... Çünkü akıl, mantık ve gazetecilik deneyimleri bizi o güne yönlendiriyordu. Eğer seçimler erkene alınacaksa, en büyük olasılık 14 Mayıs olarak karşımıza çıkıyordu. Bu bir müneccimlik, kehanet, çokbilmişlik falan değil sadece mütevazı, iddiasız bir tahmindi. Ama gelin görün ki şimdi tutmuş oldu! İşte size 9 Eylül 2022 tarihli yazım... Başlığı “Seçim 14 Mayıs günü mü” İşte o yazı: ★★★ Sevgili okurlarım ben kulislerde gezinen, edindiğim doğru veya yanlış bilgilerle ve komplo teorileriyle ilgilenen bir gazeteci değilim. Ancak bu kez kulağıma ciddi bir sızıntı geldi. Üzerinde durulmayacak gibi değil ve hemen özetliyorum. Geçtiğimiz günlerde partisinde yapılan bir toplantıda seçim tarihi konuşulurken Recep Bey soruyor:  “14 Mayıs desek bir sorun olur mu?” İtiraz edecek halleri yok ya, çok iyi olur diyorlar. ★★★ Niçin 14 Mayıs 2023... Zira o tarihin önemli bazı özellikleri var. -İlki, Demokrat Parti (Adnan Menderes) 14 Mayıs 1950 seçimlerinde iktidara gelmişti. Yani çok partili hayata geçişin bir simgesi. Bu tarih kabul edildiği takdirde bol bol Menderes sömürüsü yapılacak, onun idam edilmesi yeniden gündeme taşınacak, ruhuna dualar edilecek falan filan! ★★★ -İkincisi ise daha da önemli...14 Mayıs 2023 tam da Ramazan ayı sonrasına denk geliyor.Ramazan 23 Mart Perşembe günü başlayacak, 20 Nisan 2023 Cuma günü bitecek.21, 22 ve 23 Nisan günleri bayram. ★★★ 14 Mayıs seçim günü olarak kabul edildiği takdirde, seçim Ramazan’dan kısa süre sonra yapılmış olacak. Bunun anlamını her Türk seçmeni iyi bilir:Ramazan ayı boyunca her türlü din ticareti ve din sömürüsü başta iktidar partisi olmak üzere siyasetçi takımı tarafından bol bol yapılacak.Siyasete alet edilen iftar şovları, sahur gösterileri, abdestsiz namaz kılmalar da aynen öyle. Böylece Türkiye’de seçim öncesinde tam bir “din iklimi” yaratılmış olacak. Bunun anlamı şudur. Seçim 14 Mayıs günü yapıldığı takdirde AKP iktidarı bir taşla iki kuş vuracak... Hem Adnan Menderes sömürüsü, hem de Ramazan nedeniyle din sömürüsü!Seçim çalışması yapmak için tercih edilecek çok iyi ve uygun bir zamanlama!",https://www.sozcu.com.tr/isabetli-tahmin-wp7562480
Emin Çölaşan,Şundan bundan çeşitli gerçekler,07 Ocak 2023,"Sevgili okurlarım, Türkiye bunların döneminde acayip, olmaması gereken olaylarla dolu bir ülkeye dönüştü. Bu gerçeği somut bir biçimde görebilmek için arada sırada gazete okumak, televizyonlara bakmak yeterli. Toplumda her konuda ciddi bir kargaşa dönemi yaşıyoruz. Adına ‘devlet’ denilen kurum sadece iktidarın elinde. Her konuda AKP iktidarına çalışıyor ve hizmet veriyor. Türkiye’de birkaç gün önce bir cinayet işlendi... Ülkü Ocakları eski başkanı Sinan Ateş Ankara’da öldürüldü... Şimdi herkese ‘Acaba neydi bu cinayet, ne oldu’ diye sorduran bu olay gerçekten neydi, katiller kimdi? ★★★ Ortada polisiye bir vaka var... İşin o boyutu herhalde çözülecektir. Ancak burada işin siyasi boyutu önem kazanıyor. Koalisyonun iki ortağı olan AKP ve MHP’den hiç ses çıkmıyor. Neden, niçin? Nasıl oldu da böylesine bir suskunluğa büründüler, hangi nedenle! ★★★ Varsayalım bu cinayet örneğin bir CHP iktidarı döneminde işlenmişti... Yemin ederek söylüyorum kıyametler kopardı... Milyonlarca insanımızı, özellikle yurtsever ülkücüleri sokaklara döker, belki kaba şiddet kullanıp protesto gösterileri yaptırırlardı. Türkiye’nin dört bir yanında sloganlar attırırlardı: “Katil iktidar...” Gerek Recep Bey ve gerekse Devlet Bey bu konuda en ağır suçlamaları gündeme getirirdi. Peki şimdi özellikle Devlet Bey niçin böylesine sessiz? Öldürülen Sinan Ateş’le arasında bir sorun mu vardı? Olsa bile en üst düzeyde görev verdiği bir ülküdaşının cinayete kurban gitmesi konusunda böylesine sessiz ve tepkisiz kalması Devlet Bey’e yakıştı mı? Son bir soru daha... Bu cinayet konusunda adına yandaş medya denilen ve iktidarın avukatlığına soyunan havuz medyası niçin suskun? Ah bir bilebilsek! ★★★ Sevgili okurlarım hep diyorum ya... Türkiye tuhaf bir ülkeye dönüştü. Aynı gün iki önemli haber medyaya servis ediliyor. Geçen yılın ithalat ve ihracat rakamları. Pek çok konuda olduğu gibi bu rakamların üzerinde oynamak asla mümkün değil... Servis edilen haber anında televizyon kanallarında manşetten verilmeye başlanıyor: “İhracatta yeni rekor...İhracatımız şu kadar milyar dolara ulaştı!” Peki ama kardeşim ithalat rakamı daha fazla artmış, o da rekor kırmış. Dolayısıyla cari açık da rekor kırmış. İşin bu boyutlarını milletten gizliyorlar, göz göre göre yalan söylüyorlar. Devlet yönetiminde biraz utanma sıkılma olur. Millete bu kadar açık yalanlar söylenmez ama bunlarda bu gibi kavramlar da hiç yok. ★★★ Enflasyon... Başımızın belası olan fiyat artışları... Baktılar ki normal yollardan düşürmeleri mümkün olmuyor, şimdi polisiye önlemlere başvurmaya başladılar. Yine de zamlar birbiri ardına patlıyor. Peki polisiye önlemler nasıl alınıyor? Özellikle market yönetimleriyle bire bir konuşmalar yapılıyor. Toptancılar ve marketçiler bir anlamda açıkça tehdit ediliyor: “Zam yaparsanız üzerinize maliyecileri göndeririz, hemen vergi denetimine alınırsınız ve pişman olursunuz.” ★★★ Marketlere daha önce de baskı uygulamışlardı. Önce belediye zabıtalarını gönderdiler. O da olmayınca bakanlık müfettişleri gönderildi ve yine gördüler ki fiyatlardaki artış hızının böyle anlamsız baskılarla düşürülmesi mümkün değildir. Şimdi ellerinde bir baskı aracı daha kaldı ve onu devreye soktular... “Bizim yandaş medyaya ilan vermeniz gerekiyor.” Şimdi neyi izliyor olursanız olun, o ilanlara dikkat edin! Şok...A101...Bim. Yandaş medya, ister gazete olsun ister internet veya televizyon, bunların irili ufaklı ilanlarıyla dolu. Büyük paralar kazanıyorlar. Peki ya oralardan her gün aldığımız tüketim mallarının, et, süt, peynir, meyve sebzenin fiyatları? Onlar Allah’a ve iktidar patronlarının insafına emanet! Hiçbir fiyat düşmüyor. Bırakın düşmesini bir yana, sabit bile kalmıyor. Giderek artıyor... Ve adam konuşuyor: “Asgari ücrete, bunların maaşlarına şu kadar zam yapıldı. Kusura bakmasınlar, beleşi bırakıp biraz da ceplerinden yemeyi öğrensinler! ★★★ Sevgili okurlarım, bu son bölümde adına siyasi ahlak denilen kavramdan kısaca söz edeyim. Haberi dün bizim gazetenin arka sayfasında okudum. Slovenya Meclis Başkanı Urska Klakocar  Zupancic birkaç gün önce yeni yıl konserini izlemek için komşu ülke Avusturya’nın başkenti Viyana’ya uçmuş. Ancak bu özel geziye devletin uçağı ile gitmiş. Vay sen bunu nasıl yaparsın, özel bir iş için devletin uçağını nasıl kullanırsın diye bir sürü ağır eleştiriler yapılmış. Ne var bunda kardeşim, niye boşa nefes tüketiyorsunuz? Bizimki daha birkaç gün önce yanına kadrolarını doldurup Katar’a devletin uçağı ile maç izlemeye gitmedi mi? Dedim ya, acayip bir ülke olduk!",https://www.sozcu.com.tr/sundan-bundan-cesitli-gercekler-wp7548175
Emin Çölaşan,İktidarı verirler mi?,17 Ocak 2023,"Sevgili okurlarım, 20 yılı aşkın bir süredir iktidarda olan parti Türkiye’yi her alanda yüzlerce açmaza sürükledi... Toplum adeta cinnet geçiriyor. Herkes silahlandı. Büyük kentlerin göbeğinde bile her gün cinayetler işleniyor. Kadın cinayetlerini hiç saymıyorum. Mafya babaları birbirleriyle kapışıyor, neler olduğunu sıradan vatandaşın anlaması mümkün değil. Vatandaş devlete, hükümete ve yargıya olan güvenini çoktan yitirdi. Herkes kendi işini kendi görüyor, vuruyor kırıyor, intikam alıyor, adamını bulup ihalesini ayarlıyor! Saha isteyen herkese fazlasıyla açık!.. Hele de iktidar gücü ve desteği arkasında olanlara... ★★★ Bunları okuyunca sakın ola ki şaşırmayın. Türkiye’de artık devir değişti. Değişmemiş olsaydı Genelkurmay Başkanı ve Kuvvet Komutanları dahil bütün komuta kademesi ana muhalefet liderine ağır sözlerle saldıran Tayyipgiller iktidarının bir numaralı elemanına alkış tutmazdı. Nasıl olur dedik ama oldu bile... Milyonlarca insanımız hiç kuşkum yok, içinden şöyle geçirdi, ya da şöyle dedi: “Vay bee, geçmişte bizim bir ordumuz vardı. Biz o orduya güvenirdik. Bizi hiç yanıltmamıştı.” ★★★ Sokakta olduğum zamanlarda yanıma binlerce kişi gelip sorar dersem abartmış olurum. Bu gibi iddialar palavradır. Bazıları bir köşe yazısı yazıp ertesi gün ekleme yapar: “Yazdıklarım o kadar büyük ilgi gördü ki, hemen ardından binlerce mesaj aldım!” Böyle yalanlara da karnımız tok. Evet, dışarıda olduğumda yanıma bazıları gelir... Ya da gazetede ziyaretçilerimiz olur. Hemen hepsi aynı soruyu sorar. “Bunlar seçimi kaybederse iktidarı teslim ederler mi?” ★★★ Çok önemli bir sorudur... Bir ülke düşünün ki, insanlarının kafasında böyle bir soru oluşmuştur ve ne olduğunu, neler olabileceğini bir gazeteciye sormak zorunda kalırlar. Ne diyebilirsiniz bu insanlara, nasıl bir yanıt verebilirsiniz! “Vermek zorundalar” deseniz, soruyu soranlar itiraz edecek... “O halde adına SADAT denilen ve Türkiye’de aktif olan o yarı askeri vurucu güç ne olacak” diye soracaklar. Sorular bitmeyecek... Bu kez gündeme başka bir soru gelecek. “Ülkü Ocakları eski başkanı Sinan Ateş öldürüldü ama haftalar geçtiği halde gerek Devlet Bey’den, gerekse partisinden tık yok. Bu ne biçim bir dava arkadaşlığı imiş?” Evet, hem de eleştiri kapsayan bir soru... “Gazetecisiniz ama bütün bu olanlara karşı tavır koymuyorsunuz.” Yanıt veriyorsunuz: “Kendi çapımızda yazıp konuşuyoruz, milletin gözünü açmaya çalışıyoruz işte... Her yerden rezalet, hırsızlık, yolsuzluk, peşkeş fışkırıyor. Bizim elimizde devlet gücü yok ki daha fazlasını yapalım.” ★★★ Sevgili okurlarım, varsayalım önümüzdeki birkaç ay sonra seçimler yapıldı ve Tayyipgiller iktidarı gerçekten de yenildi. Bunca yıldır tepe tepe kullandıkları o muazzam saltanat gücünden vazgeçerler mi? İçlerine sindirmeleri mümkün olmasa bile evet... Başka çareleri yok. Elleri mahkûm. Ancak bu 20 yıllık iktidar sürecinde özenle çalışıp örgütledikleri ve on binlerce kişiden oluşan trol orduları büyük olasılıkla devreye girecek, tehditler savuracak, milleti korkutmaya kalkışacaktır. Benim tahminim budur. ★★★ Kurmuş oldukları baskı ve polis devleti işte o zaman nasıl bir görev üstlenecek? Yenilgiye razı olurlar mı, yoksa demokrasi ve özgürlük treni artık yola çıkar mı?.. Yargı konusunda ise kuşkulu değilim. İktidar değişince yargı kendi gerçek işlevine kavuşur ve bugün var olan sorunlar birer birer giderilir. Ne acıdır, bunca yıllık uzun bir iktidar dönemi sonrasında insanların kafasında böyle sorular, böyle kuşkular oluşmuş. Bunları gidermek bu aşamadan sonra artık altılı masaya düşüyor. Orası da üzerinde ayrıca durulması gereken bir konu olarak karşımızda!",https://www.sozcu.com.tr/iktidari-verirler-mi-wp7558715
Emin Çölaşan,Her pazartesi aynı filmi izlerken,25 Ocak 2023,"Sevgili okurlarım, en sevdiğiniz bile olsa aynı yemeği haftanın birkaç günü hiç değişmeden önünüze sürseler bıkkınlık yaşarsınız. İnsanoğlu böyledir. Türkiye’de ise yıllardan beri aynı bıktırıcı olaya tanık olmaktayız. Her pazartesi günü yapılan kabine toplantısı, öncesi ve sonrası... Bu tantanada en önemli görev doğal olarak iktidar medyasına, özellikle de iktidarın sesi olan televizyon  kanallarına  düşüyor. En başta NTV  ve CNN-Türk... Ve birkaç kanal dışında ötekiler tam kadro!.. ★★★ Önce, gün ortasında haberler anons edilmeye başlanıyor. -Kabine toplantısı başladı! Sonraki saatlerde devamı geliyor: -Kabine toplantısı devam ediyor. Gündemde şu konular var!.. Aynı haber bombardımanı akşama kadar kafamızda patlayıp duruyor. Bu propaganda mekanizmasıyla beyinlerimiz resmen yıkanmak isteniyor. ★★★ Sonra, akşam saatlerine doğru birbirini izleyen başka anonslar gelmeye başlıyor: -Gündemde yer alan konularda Cumhurbaşkanı Erdoğan önemli açıklamalar yapacak. Azzz sonra! Biraz daha bekleyince karşımıza çıkan görüntü ilginç. Arkasında bayraklar ve cumhurbaşkanlığı forsu bulunan boş bir masa kendisinin gelip oturmasını, atışa başlamasını bekliyor! Tarafsızlığı üzerine anayasa uyarınca namusu ve şerefi üzerine yemin etmiş bir cumhurbaşkanı birazdan gelecek, yerine oturup okumaya  başlayacak. ‘Okumaya’ diyorum çünkü konuşmuyor. Daha önce Saray kadrosu  tarafından hazırlanmış olan yazılı metni önündeki elektronik aygıttan okuyor. Metni hazırlayan danışmanları teknolojinin son olanaklarını kullanıyor... Ve söz konusu metinin tamamı propagandaya yönelik görsel açılımlarla süslenmiş oluyor. Piyasaya sürülen açılımların o günkü kabine toplantısıyla uzaktan yakından ilgisi yok. ★★★ “Tarafsızlığının (!)”  gereği olarak attığı nutukta az sonra, başta CHP olmak üzere muhalefet partilerini  hedef almaya başlıyor. Suçluyor, saldırıyor, neler neler diyor! Artık herkesi bıktırma aşamasına gelen “Bay Kemal”  edebiyatını biraz sonra yine devreye sokuyor. En az bir saat konuşuyor. Dedim ya, konuştuklarının birkaç cümlesi dışında o günkü kabine toplantısıyla en ufak bir ilgisi yok. ★★★ Televizyonlara önceden talimat verilmiş durumda, herhangi bir yanlış yapmaları asla söz konusu değil: Beyefendinin karşısında duran, oradan okuduğu, İngilizce adı prompter olan elektronik aygıt hiçbir biçimde ekrana gelmeyecek ve gösterilmeyecek. Beyefendi konuştukça bazı inanılmaz görüntülere de tanık oluyoruz. Karşısında sıraya dizili bir biçimde oturan hükümet üyeleri ve Saray’ın üst düzey kadroları...O anlattıkça koskoca adamlar ve kadınlar tam kadro alkışlıyorlar. Böylesine, bu kadarına, darbeler dahil Cumhuriyet tarihi boyunca hiçbir zaman tanık olmamıştık. ★★★ Sevgili okurlarım, ister seçimden önce olsun ister seçimden sonra, amaçları artık belli... Haftanın geri kalan günleri yetmemiş olsa gerek, her pazartesi günü özellikle akşamüzeri saatlerde de ekranlar yine iktidarın elinde. Bu kez gerekçe “Ne yapalım efendim, kabine toplantısı var!” Bu cendereden en az bir saat boyunca kurtulmak biraz zor. Ya tarafsız bir kanala geçeceksin, ya da televizyonu kapatacaksın. Tabii bu işin bir de ertesi günü var. Pazartesi canlı yayınları yetmemiş olmalı ki, bu kez Salı günü iktidarın avukatlığına soyunan gazeteler devreye giriyor! “Cumhurbaşkanı Erdoğan’dan büyük müjdeler...Cumhurbaşkanı dedi ki!..” ★★★ Milletin anası ağlamış, imanı gevremiş, her gün yapılan gaddarca zamlar altında yıkılmış, perişan olmuş, söylenen yalanlardan bıkıp usanmış. Seçim yaklaşıyor... Milyonlarca seçmenin aklını bu gibi modası geçmiş dandik görüntülerle, ucuz propaganda yöntemleriyle çelip oyları kendilerine devşirmek acaba mümkün olur mu?Valla bilemiyorum!Eğer olacağını düşünüyorlarsa benden söylemesi...Haftanın her günü bir kabine toplantısı yapsınlar!",https://www.sozcu.com.tr/her-pazartesi-ayni-filmi-izlerken-wp7567721
Emin Çölaşan,"Devlet gücü, iktidar gücü, para gücü...",14 Ocak 2023,"Sevgili okurlarım, şöyle birkaç dakika için kendi kendinize güzelce bir düşünmeye çalışın... Konumunuz, işiniz, siyasi tercihleriniz ne olursa olsun, sabah yatağınızdan kalkınca hayatınıza biraz olsun iyimser  ve  umutlu  bakabiliyor musunuz? Hayatınızı da bırakın bir yana, başlayan gününüz için bu duyguları kendi içinizde hissetmeniz mümkün oluyor mu? 12 milyon insanımız işsiz. İş arıyor ama bulamıyor. Eğer şansı yaver gidip de bulursa hep aynı şeyi duyuyor: “Asgari ücrete razıysan gel. İstemezsen kapıda yüzlerce işsiz sıra bekliyor.” İcra dosyalarının sayısı 26 milyona  ulaştı. O dosyalardan biri size ait olmayabilir ama gerçek böyle. Sokağa çıkıyorsunuz, her yerde kavga dövüş var. Cinayet, gasp olayları, hırsızlık, kavga dövüş... Zamlar derseniz her gün ve birbiri ardına kafanızın üzerinde patlıyor. ★★★ Şu yolsuzluklara bakınız, nasıl soyulduğumuzu iyi görmeye ve biraz olsun anlamaya çalışınız! İstisnasız her alımda ve her ihalede sizi soyanları ve soyduranları artık görmek için biraz olsun çaba harcayınız. Korkunç bir soygun ve vurgun döneminde elleriniz kelepçeli olarak nefes almaya çalışıyorsunuz.“İyi ama bizi soyanlar hiç değilse Müslüman, öbürleri gelirse ne olacağı belli değil. Bunlar hiç değilse çalışıyor”  demenin vakti çoktaan geçti, artık uyan sayın vatandaşım. ★★★ Koskoca Türkiye’yi 20 yıldan bu yana belli taktiklerle, belli cingözlüklerle yönetmeye çalışıyorlar. Devlet gücü, iktidar gücü, para gücü. Devlet ve iktidar zaten ellerinde. Buna, ele geçirdikleri ve kritik konularda özellikle kullandıkları yargıyı  da eklemek gerek. Ya para  gücü! Kendilerine hizmet verecek müteahhit çeteleri, devlet kadroları  oluşturdular. Her ihalede avanta, hukuksuzluk  ve torpil  yarışıyor. Milletin cebinden çalınan paralar kendi adamlarına hortumlanıyor. ★★★ İçinde  yaşadığımız  şu  siyasi ortama  bakın ...Baskı rejimi, polis rejimi kurdular.Milleti birbirine düşman ettiler. Geçmiş yıllarda biz bu düşmanlıkların en çirkin örneklerini yaşamıştık. 1950’li yılların sonunda Adnan Menderes  dönemi... Adına Vatan Cephesi  denilen ne idüğü belirsiz bir örgütlenme kurdular. Sözüm ona her gün binlerce kişi bu örgütlenmeye katılır, isimleri çoluk çocuk her akşam devlet radyosundan okunurdu! Her yönüyle gerçek bir rezaletti. Aradan uzun süre geçti, bu kez 1970’li yıllarda CHP’ye karşı Milliyetçi Cephe  kuruldu. Millet birbirine düşürüldü. Sonra karşımıza ülkücü-devrimci  cinayetleri çıkarıldı. Şimdi ise kendi siyasi nutuklarını Genelkurmay Başkanı dahil en üst düzey komutanlara alkışlatıyorlar. ★★★ Medyanın çok büyük bir bölümü ellerinde... Milyarlarca dolar harcayıp medyayı ele geçirmeyi de başardılar! Her gün gazetelerinde, ekranlarında ve internet sitelerinde bitmek tükenmek bilmeyen palavralara, propaganda nutuklarına esir oluyoruz. Bir sürü palavra ile uyutuluyoruz. İşte görün, Karadeniz’de bir trilyon dolarlık  doğalgaz bulundu! Bunlar olurken din ticareti-din sömürüsü  olanca hızıyla sürüp gidiyor. ★★★ Biz millet olarak geçmiş yıllarda her gelen iktidarın çeşitli hayallerine, baskılarına ve özellikle de yalanlarına alet edildik ama bunlar gibisi şimdiye kadar görülmemişti. Fakat açıkça itiraf edelim, bunların kendilerine göre iyi sonuçlar veren bir özelliği var... Türk toplumunu iyi tanıyorlar.Ne yapılırsa yapılsın bu toplumun tepki vermediğini, vermeyeceğini anladılar ve deneyerek gördüler.  Bunun tek istisnası Gezi  olaylarıdır. Bu gerçekleri aslında kendimizden deneyerek de hep görüyoruz. Hangi pisliği, yolsuzluğu, hukuksuzluğu belgeleriyle yazarsak yazalım, söylersek söyleyelim, çok zorda kalmadıkları sürece umursamıyorlar. Kendi aralarında kullandıkları, ancak açığa vuramadıkları ‘ parola’ aynen şöyle: “Bırakın, bunlara yanıt yetiştirmekle uğraşmayın. İki gün yazarlar, üç gün konuşurlar ama sonra susarlar. Her şey unutulur gider!” ★★★ Şimdi yine dönelim bir kez daha yazının en başındaki sorulara: Sabah yatağınızdan kalkınca hayatınıza biraz olsun iyimser ve umutlu bakabiliyor musunuz?Hayatınızı da bırakın bir yana, başlayan gününüz için bu duyguları kendi içinizde hissetmeniz mümkün oluyor mu? Bu sorulara “Evet”  dediyseniz siz her şeye layıksınız. Büyük ikramiyeyi kazandınız! “Hayır”  diyenler ise yalan söylemiş oldu!",https://www.sozcu.com.tr/devlet-gucu-iktidar-gucu-para-gucu-wp7555812
Emin Çölaşan,Uğur Mumcu’nun ardından 30 yıl...,24 Ocak 2023,"Sevgili okurlarım, Uğur Mumcu  cinayeti 24 Ocak 1993  günü işlenmişti... Bugün aradan tam 30 yıl  geçti. O Pazar sabahı patlamanın olduğu yere sanırım ilk gidenlerden biriydim... Gördüklerim karşısında şok geçirdim... Patlama sonrasında paramparça olmuş külüstür Reno araç ve az ötesinde Uğur ’un parçalanmış cansız bedeni. Üzerine bir örtü örtülmüştü. Yerde kar var... Karlar yer yer kırmızıya boyanmış. Biraz sonra kimler tarafından gönderildiği hep meçhul kalan birileri geldi ve aracın çevreye dağılmış parçalarını çöpçü süpürgeleriyle süpürüp toplamaya başladı. Onlar polis falan değildi. Kim oldukları, nereden gönderildikleri hiçbir zaman ortaya çıkmadı... Ve o kargaşa ortamında kimsenin aklına “Yaa siz kimsiniz, bu yaptığınızla delilleri yok ediyorsunuz”  demek gelmedi! ★★★ Benim dostum, mahalle arkadaşım, sonradan avukatım, eşim Tansel Çölaşan’ ın Ankara Hukuk Fakültesi’nden sınıf arkadaşı, Bahçelievler’de Pazar durağının köşesindeki duvara oturup kızlara tatlı tatlı laf attığımız, 18-20 yaşında öğrenciler olarak kendi kafamızca ülke sorunlarını tartıştığımız, bazen birlikte top oynadığımız Uğur  işte orada, yanı başındaki araba enkazının birkaç metre ötesindeki boş alanda tek başına yatıyordu. Ağladım. Aklıma örtüyü yavaşça kaldırıp O’nu son kez görmek gelmişti ama bunu yapsam hem içim kaldırmaz, hem de birileri tepki gösterebilirdi. ★★★ Cinayetten birkaç gün önceydi... Beş gazeteci arkadaş buluşup Ankara’da RV  Restoranda hep birlikte bir akşam yemeği yedik. Melih Aşık, ben  (sonra üçü de rahmetli olan) Uğur Mumcu, Bekir Coşkun ve Teoman Erel... Hazır bir araya gelmişken biraz da basın dedikoduları yaptık, bizim mesleğin içine sızan liboş, iş bitirici, dolandırıcı, satılık, namussuz, iktidar beslemesi gazeteci takımından bol bol söz ettik. ★★★ Uğur ’un belinde o meşhur Smith Wesson tabancası... Tabancasını  yoklayıp  “Vay benim kovboyum”  falan diye takıldım ve o son görüşmemizi gazetede yazdım. Sonrasında Fehmi Koru  isimli biri köşesinde sık sık iddia etti: “O gece beş gazeteci çete kurdular, toplanıp silah üzerine yemin ettiler!” ★★★ Uğur ’a sık sık tehditler geliyordu. Devletten koruma istemeyi hep reddetmişti... Yine de O’na bir “Mahalle bekçisi”  verdiler! Adam gece geliyor, sokak kapısının önünde kendisine evden verilen koltuğun üzerinde sabaha kadar horul horul uyuyor ve sabah olunca kimseye görünmeden gidiyordu. O son görüşmemizin gecesinde, restorandan saat yaklaşık 01 sıralarında ayrıldık. Uğur  beni birkaç gün sonra bombalanan arabasıyla, o ıssız ve sesiz Ankara gecesinde eve bırakacak... Terör olayları gündemde. Önüne gelen öldürülüyor. ★★★ Arabada giderken aramızda aynen şu konuşma geçti: -“Kendine adam gibi bir koruma iste. Bak, gecenin bu saatinde ikimiz baş başayız. Herifler ikimize bir şey yapsa ertesi gün bayram ilan ederler. Tabanca falan hikayedir. Sen tabancayı çekene kadar onlar 100 kilometre kaçmış olur...” -“Boşver yaa, bir de korumayla mı uğraşacağım. Kapıdaki bekçiyi görüyorsun işte, ne işe yarıyor. Üstelik herifi ağırlıyoruz, yemeğini bile yediriyoruz.” Cebinde sürekli taşıdığı tabancaya güveniyordu! Bizim evin kapısında vedalaştık, indim. O’nu son kez gördüğümü, birkaç gün sonra öldürüleceğini nasıl düşünebilirdim! ★★★ Her zaman her yerde söylüyorum... Uğur Mumcu  Türkiye’nin bir numaralı  gazetecisi idi. O’nun aynı meslekten dostu olmaktan hep gurur duydum. Bir şeyleri, belli konuları hem paslaştık, hem de aramızda paylaştık. Birbirimize her zaman destek olduk. Bildiğimiz ne kadar hırsızlık, yolsuzluk, hortumlama varsa elimizden geldiğince üzerine gittik. İlkemiz hep aynı oldu: Mustafa Kemal Atatürk’ün aydın izinde bir Türkiye. ★★★ Uğur Mumcu  cinayeti Türkiye’de yaşanmış en karanlık olaylardan biridir. Devlet katilleri bildiği halde işi örtbas mı etti, bilinmiyor. Bence evet. Cinayetin ardından bir takım kimseler sözüm ona yakalandı, yargılandı, hatta hapis cezası aldı! Hepsi palavra ve göstermelikti. Gerçek katiller ortaya asla çıkarılmadı. Bundan sonra da hiçbir zaman çıkarılmayacak zira dosya çoktaaan kapatıldı. Kesinlikle inanıyorum, devletin içinden birileri o katilleri biliyordu. ★★★ Günümüzde gazetecilik iyice yozlaştı... Yalakalık, iktidar baskısı, çoğu patronların para hırsı, çıkar karşılığında iktidar yandaşlığı ve korkaklığı Türkiye’yi bu durumlara düşürdü. Uğur Mumcu  medyanın bu çirkef ortamında mutlaka yaşamalı, gazeteciliğini sürdürmeli, liboşların, namussuzların, ülkemizi soyan hırsızların, vurguncuların, din tüccarlarının ve Türkiye’yi bölmeye kalkışanların korkulu rüyası olmaya devam etmeliydi. Çok iddialı söylüyorum, O’nun gibi bir gazeteci Türkiye’ye bir daha kolay gelmez. Saygıyla, özlemle anıyorum.",https://www.sozcu.com.tr/ugur-mumcunun-ardindan-30-yil-wp7566614
Emin Çölaşan,“Keşke ellerim kırılsaydı da!..”,04 Ocak 2023,"Sevgili okurlarım, geçen yıldan bu yana Türk siyasetine çok önemli bir kavram girmiş oldu... Altılı masa. Önce çok olumlu adımlar attılar ama sonrasında içlerinden bazıları mızıkçılık etmeye başladı. Böylece ortaya iktidarın da yararlanmaya kalkıştığı bazı fikir ayrılıkları çıkmış oldu. Bu ayrılıklar nereye kadar gider? Nasıl sonuçlanır? Kimsenin bildiği yok. Belki altılı masayı oluşturan ve söz sahibi olan parti genel başkanları da bu sorunun yanıtını bilmiyor... Ya da düşündüklerini açıklamak istemiyorlar. ★★★ Türk siyasetinde böyle bir masa,  başka bir deyişle bir partiler topluluğu ilk kez kurulmuş oldu. Epey önceki yıllarda bunun daha küçük ve önemsiz olanları defalarca kurulmuş ama memleketin kaderi üzerinde böylesine önemli bir etki yaratmaları mümkün olmamıştı. Bu seferki ise epeyce değişik çünkü karşımızdaki tablo epeyce farklı! 20 yıldan  bu yana tek parti iktidarının ağır baskısı altında yaşıyoruz. Çok basit bir örnek vereyim... AKP iktidar olduğunda 18  yaşında olan gençler şimdi 38  yaşında... Ve böylesine bir ortamda başka bir iktidarla bugüne kadar tanışmaları mümkün olmadı! O gün doğan çocuklar şimdi 18  yaşında. Karşılarında hep aynı iktidar suratları, aynı kişiler ve bıktırırcasına tekrarlanan hep aynı ‘müjdeler...’ Ay’a, uzaya astronot göndermek dahil! ★★★ Beyinleri bu gibi palavralarla yıkanan milyonlarca insanımız ne yapsın, nereye gitsin!.. Altılı masa işte bu durumda daha da büyük önem kazanmış oluyor. Kusura bakmasınlar ama Türkiye’nin bu ortamında bizim de kendilerinden bazı beklentilerimiz var. -Hiçbir parti lideri bu saatten sonra mızıkçılık yapmasın. -Hiçbiri öteki partileri suçlamasın. -Başta Kılıçdaroğlu ve Akşener olmak üzere herkes kendi sorumluluğunu bilsin, hesabını ona göre yapsın. Eleştiri elbette olacaktır da, iş öteki partileri suçlamaya geldiği takdirde durumlar değişir. Altılı masanın iki büyük partisi olan CHP ve İYİ Parti’ye bu konuda çok önemli görevler düşüyor. ★★★ Bu masa siyasetteki ağırlığını yitirdiği takdirde, yeni ortaya çıkacak koşulların ve özellikle baskı rejiminin altında milyonlarca insanımız inim inim inler ve ezilmeyi sürdürür. Önümüzdeki seçimlerde AKP yeniden iktidar olduğu takdirde olacakların hesabını başta altılı masa olmak üzere herkes kendi kendine yapmalıdır. Şu anda elde muhteşem bir potansiyel var... Recep Tayyip  artık herkesi bıktırdı, giderek büyük yaralar aldı. Cumhurbaşkanlığı seçimini büyük olasılıkla kazanamayacağını kendisi de, partisi de çok iyi biliyor. Meclis seçimlerine gelince... En az cumhurbaşkanı seçimi kadar önemlidir. Cumhurbaşkanlığı önemlidir ama tek başına yetmez. Bugünkü muhalefetin ne pahasına olursa olsun Meclis’te çoğunluk sağlaması gerekir. Bunun şakası yoktur. ★★★ Bu süreç kişisel kaprislerle, küçük siyasal çıkar hesaplarıyla  yönetilecek bir iş değildir. Burada kendi adıma bir kez daha söylemeyi görev biliyorum. Oyum cumhurbaşkanlığı için altılı masa tarafından seçilecek adaya gidecektir... Yeter ki geçmişinde şaibeler olan, oralardan buralara zıplamayı huy edinmiş bir aday ortaya çıkarılmasın... Ki böyle bir şey olacağını aklımın ucundan bile geçirmem. Bugüne kadar her seçimde irili ufaklı çeşitli partilere oy vermiş olan milyonlarca insanımızdan da kendi adıma bunu beklerim. Bu söylediklerimin aksini yapanlar sonra hiç ağlaşmasın, yakınmasın... Ve hiçbir seçmen daha sonra, iş işten geçtikten sonra o klasik bahaneye sığınıp mazeret üretmeye kalkışmasın: “Keşke ellerim kırılsaydı da!..” El kol kırılmasına gerek yoktur ama işte o zaman, son pişmanlık fayda vermez. ★★★ Yarınki altılı masa  toplantısına katılacak bütün genel başkanlardan beklentimiz şudur: Zaman giderek daralıyor, sizler de elinizi biraz daha çabuk tutmaya çalışsanız, kamuoyunun karşısına somut ve olumlu kararlarla çıksanız iyi olur. Karşı taraf iktidarın elden gideceği korkusuna iyice kapıldı. Korkmakta haklı... Bu durumda altılı masaya düşen görev çok daha büyük önem kazanıyor. Bekleyeceğiz. Göreceğiz.",https://www.sozcu.com.tr/keske-ellerim-kirilsaydi-da-wp7544806
Emin Çölaşan,Sinekten yağ çıkarmak!,27 Ocak 2023,"SEVGİLİ okurlarım, seçimler yaklaştıkça iktidarımız tarafından verilmekte olan ‘müjdeler’ de hızla ortaya saçılıyor... Ve elbette mutlu oluyoruz. Son örneğe dün tanık olduk. İktidar medyasında yer alan çok önemli bir habere göre meğer bizim Ticaret Bakanı Mehmet Muş ve yanındaki heyet Venezuela gezisine çıkmış. Dünyanın öbür ucu... Heyetimiz orada Devlet Başkanı Maduro tarafından sarayında kabul edilmiş. Heyetimizin kaç kişiden oluştuğunu merak edecek olursanız... 90 kişi imiş! ★★★ Venezuela zor durumda... Parasının değeri neredeyse sıfırlandı. Enflasyon derseniz dünya rekorları kırıyor. Halkı bitkin, yerlerde sürünüyor. Anlaşıldığı kadarıyla Maduro artık Türkiye’ye, Tayyipgiller iktidarına bile bel bağlamış durumda. İktidar yandaşı medyada yer alan haberlere göre heyetimizin kabulü sırasında bir konuşma yapmış, övgüler yağdırmış: “Tanrı Türkiye ile Venezuela’yı korusun. Türkiye cumhurbaşkanını sevgiyle selamlıyorum. Erdoğan’ı ülkemizin büyük kardeşi olarak görüyoruz. Türk halkı iyi bilmeli ki biz Erdoğan’ı çok seviyoruz. Çünkü o iyiliksever ve koca yürekli bir lider...” ★★★ ‘Dünya lideri’ dediğin işte böyle olmalı... Dünyanın öbür ucundan, isminden başka hiçbir şeyini bilmediğimiz ülkelerden övgüler almalı! Dünyaca ünlü Economist, Stern gibi dergilere kapak malzemesi olsa, hakaretlere uğrasa bile hiç umursamasın, aldırış etmesin... Ve bütün dünya ülkelerine heyetler göndermeye devam etsin. ★★★ Birkaç gün önce medyada yer alan bir haber daha vardı. “Türk Parlamento heyeti Madagaskar’ı ziyaret edecek!” Bizler Madagaskar’ın haritadaki yerini bilmiyor olabiliriz. Önemli olan Afrika dahil dünyanın dört bir bucağına devlet parasıyla beleş geziler düzenleyip oralarda kendileri için propaganda yapmalarıdır. ★★★ Ay’ a astronot göndermenin şimdi tam zamanıdır!.. İktidarımızın kafasında hep bu var. Seçim yaklaşıyor, valla muhteşem bir olay olur. Düşünsenize, ilgili şirketlere parasını peşin verip uzaya gönderilecek bir Türk astronot seçiliyor, özel giysileriyle rokete bindiriliyor, roketin içinden ve dışından kısa konuşmalar yapıp kendisine bu şerefi layık gören sayın cumhurbaşkanına teşekkürler falan ediyor. İnanılmaz! Hem de Cumhuriyet’in 100 yılında uzaydayız! ★★★ Sanayi ve Teknoloji Bakanı Mustafa Varank iktidar medyası ile birlikte TRT’ye aylar önce konuşmuştu: “Uzaya göndereceğimiz vatandaşımızı önümüzdeki dört beş ay içerisinde seçip eğitime yollamamız gerekiyor... Şimdi gerçekler ortaya çıkmaya başladı. Ne kadar büyük bir iş olduğunu düşünün... Paraları bastırıp bir uzay aracı kiralıyorsunuz. Sonra yine paraları bastırıp bir Türk astronot seçtiriyorsunuz. Sonra roketi ateşleyip gökyüzüne uğurluyorsunuz. Keşke seçimlere yetişebilse, inanılmaz bir propaganda yöntemi olurdu ama yetişmedi işte... Defter böylece kapanmış oldu. ★★★ Sevgili okurlarım, bu Tayyipgiller iktidarını bir konuda kutlamak gerekir. Propaganda yapmayı, beyin yıkamayı ve insan kandırmayı gerçekten iyi biliyorlar. Hiç olmayacak şeyleri sanki olacakmış gibi, sanki gerçekmiş gibi yutturmanın, sinekten bile yağ çıkarmanın ustası bunlar. Ne acıdır, toplumun bir kesimi de bu oyuna düşüp bunlara oy vermeyi sürdürüyor. Yukarıda değindiğim Maduro, Madagaskar ve uzaya astronot gönderme olayları sadece birkaç küçük örnek. Evet, iktidarı bu konuda kutlamak gerekiyor. SEVGİLİ okurlarım, bizim gazetenin Ankara Bürosu haber müdürü arkadaşımız Emin Özgönül... Odalarımız yan yana, her gün oturup mu­habbet eder, haberleri inceleyip yorumlarız. Emin birkaç gün önce sağlık kontrolüne gitti. Yılda bir kez check-up hakkı varmış onu kullandı. Hiçbir şikayeti, her­hangi bir sıkıntısı yoktu ama iyi bir haberle dönmedi. Kalbin ana damarları tıkalı. Soruna anjiyo yaparak çözüm bulmak mümkün değil­miş. Bütün doktorlar aynı şeyi söyledi... Tek çare ameliyat... Ve Emin üç gün önce Başkent Üniversi­tesi Hastanesi’nde kalp ameliyatı oldu. Şimdi çok iyi. Bugün yoğun bakımdan çık­ması bekleniyor. Emin Özgönül’ e geçmiş olsun dileklerimizi, böyle bir hastaneyi Türkiye’ye kazandı­ran Mehmet Haberal ve Ali Haberal hocalarımıza her şey için teşekkürlerimizi iletiyorum.",https://www.sozcu.com.tr/sinekten-yag-cikarmak-wp7570106
Emin Çölaşan,Devlet ciddiyeti kalmayınca,13 Ocak 2023,"Sevgili okurlarım, bu iktidarın çok önemli (!) bir özelliğine hepimiz her gün tanık oluyoruz. Akaryakıt fiyatları. Her gün yapılan o gaddarca zamlardan söz etmiyorum. Bu konuda milletin anasını zaten yeterince ağlatıyorlar. Bir yerlerden adeta kulağımıza sesler fısıldanıyor! Koş vatandaş koş...Elini çabuk tut ve aracının deposunu bu gece saat 24’e kadar mutlaka doldur. Niçin?.. Çünkü gecenin o saatinde motorine veya benzine yeni bir zam gelecek. ★★★ İyi de kardeşim nasıl iştir bu!.. Daha 48 saat önce indirim yaptınız, şimdi zam yapıyorsunuz. Bu soruya Türkiye’de yanıt verecek hiçbir yetkili makam veya kişi yok. İki gün önce benzine indirim gelmişti. Dün gece ise yeniden zam geldi. Akıl alacak iş değildir. Bu iktidarın önemli bir özelliği var... Diyelim ki bir lira indirim yaptılar. Hemen ardından örneğin 130 kuruş zam yapıyorlar. Böylece, kaşıkla verdiklerini kepçeyle geri alıyorlar. Daha da Türkçesi, bu indir bindir olayından para kazanıyorlar. ★★★ Bunun adı madrabazlıktır...  Motorla araç sahibi olan milyonlarca insanımıza hokuş pokus yapmaktır. Şu son iki gün içerisinde ne oldu da bu rakamlar belirlendi? Dünya piyasalarında petrol fiyatları mı arttı? Hayır, tam tersine petrol fiyatları giderek düşüyor. O halde biz bu zamları niçin, hangi gerekçeyle yiyoruz? ★★★ Oysa memleketin başında doğru dürüst bir yönetim olsa, adam gibi bir iktidar olsa durum epeyce farklı olurdu. Hiç değilse bir yetkili kişi veya kurum ortaya çıkıp durumu vatandaşa açıklardı ... “Ey millet, bu önce indir sonra bindirlerin nedeni şudur...” deyip konuya açıklık getirmeye çalışırdı.  Böylece hepimizi bir seferlik bile olsa adam yerine koymuş olurdu! ★★★ Orada, aynı zamanda partisinin genel başkanı olan bir Cumhurbaşkanı var. Her gün en az bir kez ekranlara çıkıp saatlerce nutuk atıyor, propaganda konuşmaları yapıyor... O kadar ki, muhalefeti hedef alan konuşmalarında kendisini en üst düzey komutanlara bile alkışlatmayı başarıyor! Helal olsun sayın komutanlarımıza! O Cumhurbaşkanı bir günlük konuşmasında bu indir bindir olayına acaba niçin yer veremiyor? Soru çok basit ama yanıtı daha da basit!.. Bu uygulamaların tamamı kafadan, rast gele alınan günlük kararlarla yapılıyor. Zamlar vatandaşı çileden mi çıkardı, yap göstermelik bir indirim... Ama vatandaşa kıyak yapacağız diye kârdan zarar etmeye başladıysak... Yolduğumuz kazları bir kez daha unutalım ve bastıralım bir zam daha. Millet nasıl olsa tepkisiz. Millet ses vermiyor. İstediğini yap, değişen bir şey olmaz... Oy kitlen dersen elinin altında zaten hazır... Arkadaşın yakıt alamayan traktörü bile tarlasında hapis kalmış, kullanamıyor. Fakat onun kafasındaki düşünce çok başka! “Ama abicim başımızdakiler hiç değilse Müslüman! Allah onlardan razı olsun.” ★★★ Sevgili okurlarım, bizdeki bu akaryakıt fiyatları benzeri bir uygulama dünyanın hiçbir ülkesinde yok. Birkaç gün arayla indir bindir! İndirim sembolik olsun, yeter ki göz boyasın... Amaç ahalinin bir bölümüne “Aaa bak bunlar sadece zam yapmıyor, gerekince indirim de yapıyor” dedirtebilmek! Size bu yazıda sadece küçük bir örnek vermekle yetindim. Unutmayın... Kim olursanız olun domates alırken bile bu oyunun kurbanları arasında siz de yer alıyorsunuz. ★★★ Size basit bir örnek verdim. Bir ülkede devlet yönetimi çürürse işte bunlar oluyor. Sonra iş dandik, yutturmaca nutuklar atmaya geliyor ama şu bizdeki akaryakıt fiyatları rezaletine kıyısından köşesinden bile hiç değinemeden! “Batı ülkelerinde bile market rafları boş. İlaç bulunmuyor. Bizde ise her şey var!” Doğru... Parayı bastırınca her şey var! İstersen bastırma!",https://www.sozcu.com.tr/devlet-ciddiyeti-kalmayinca-wp7554672
Emin Çölaşan,Kanal İstanbul’dan yerli malı astronota!,28 Ocak 2023,"Sevgili okurlarım tatlı hayaller kurmak, tatlı rüyalar görmek için geceleri yatağa girmeniz, ya da sabahları pembe hayallerle uyanmanız çok sağlıklı bir şey! Örneğin gece yatınca düşünmeye başlıyorsunuz... İstanbul Boğazı’na paralel bir su kanalı açılmış. Hem de 70 kilometre uzunluğunda. Bazı yerlerde genişliği 550 metre. Adına Kanal İstanbul dedikleri muhteşem proje... “Zihni Sinir porocesi!” ★★★ Sahi, böyle bir hayalimiz vardı. Memleketi yöneten sayın büyüklerimiz her gün bir sürü laflar savurur, atar tutardı. “Hazır olsunlar, Kanal İstanbul’un yapımına en kısa zamanda başlayacağız. Böylesi değil Türkiye’de, dünyada bile hemen hiç yok. Bugün karşı çıkıp yalan söylediğimizi iddia edenler işte o zaman utanacaktır, eğer bu muhalefette utanma duygusu kaldıysa!..” Biz de hep düşünürdük ne zaman başlayacağını, ne zaman biteceğini... Ve kendilerine çağrıda bulunurduk... “Yaa kardeşim şimdi tam seçim zamanı. Bu gibi dandik, saçma sapan işler başlarsa şimdi başlar. Elinizi çabuk tutun, bir an önce temel atın. Eğer yiyen olursa halka yutturmaya çalışın.” ★★★ Peki sonra ne oldu!.. Bu aptalca işi kendileri dahil hiç kimse benimsemedi. Hiç kimse inanmadı... Ve vazgeçmek zorunda kaldılar, unutturdular! Ancak böylesine iddialı oldukları ‘kanal’ hikayesini aniden bir yana bırakmaları, hatta vazgeçildiğini ilan etmeleri asla mümkün değildi.  Bunu da alıştıra alıştıra yapmaya karar verdiler! Şimdi kulaklara hafiften üfürüyorlar: “Yok canım, vazgeçmiş değiliz. Yeri ve zamanı geldiğinde temelini yine atarız.” ★★★ Hangi temeli atacaksınız? Bu işin maliyeti nereden baksanız milyarlarca dolar. Bu kadar kaynağı nereden bulacaksınız? Bu soruların yanıtı yok! Kendileri de bilmiyor. Üstelik Kılıçdaroğlu aylar önce açıkladı: “İktidar olduğumuz zaman, eğer başlamış olursa, firmalar dahil bu Kanal İstanbul işine bulaşmış olan herkesten hesap soracağız.” ★★★ Aslı astarı olmayan bir hayali proje için Türk Milleti’ni yıllarca oyaladılar, inanılmaz yalanlar söylediler, bir sürü yalanı her zamanki propaganda yöntemleriyle yutturmaya kalkıştılar...   Şimdi ise bu efendilerden tık yok. İş aynen dönüp dolaşıp astronot palavrasına geliyor. Sanayi Bakanı Mustafa Varank geçen yıl açıklamıştı: “Aya’a göndereceğimiz Türk astronot Cumhuriyet’in 100. yılında gidecek!” Kimmiş o astronot? Belli değil çünkü öyle biri yok. ★★★ Ben size söyleyeyim, bu işi para karşılığı yapıp uzaya insan gönderen ABD’li şirketler var . Bastırıyorsun 100 milyon doları, rokete binip uzay gezisine çıkıyorsun. Akşam seni indiriyorlar. Aksama olmasa bizimki de böyle olacaktı herhalde... Birini seç, devlet parasıyla uzaya gönder, oradan propaganda yaptır. Hayal dünyası ya bu... Ver mikrofonu eline, astronotu roketin içinden canlı yayında konuştur: “Size yıldızlar dünyasından sesleniyorum. Taşıtın penceresinden dünyaya doğru baktıkça her tarafta sayın cumhurbaşkanımızın o nurlu yüzünü görüyorum. Türk Milleti’ne aşağıdan el sallıyor, en kalbi selamlarını gönderiyor!..” ★★★ Ama şimdi bu oyun da tutmadı ki... Ay’a gidişi de Kanal İstanbul gibi bize çok gördüler ve ertelemek zorunda kaldılar. Hiç kuşkunuz olmasın ilkine astronot, ikincisine para bulamadılar! Allah bize sabır, onlara akıl fikir versin.Amin.",https://www.sozcu.com.tr/kanal-istanbuldan-yerli-mali-astronota-wp7571258
Emin Çölaşan,İmamoğlu gerçekleri,06 Ocak 2023,"Sevgili okurlarım, başımızda 20 yılını  dolduran, son tüketim tarihi geçmiş olan acayip bir iktidar var ve onunla birlikte yaşamak zorunda kalıyoruz. Onun emirleri, talimatları ve uyguladığı baskıcı yöntemlerin ağırlığı altında ezilerek... Dünkü yazımda da vurgulamıştım, bir kez daha yazayım. Zira çok önemlidir. Bunlar iktidar olduğunda doğan çocuklar şimdi 20 yaşında. Küçüklükten beri karşılarında hep aynı suratı görmek zorunda bırakıldılar. Ama bence daha da önemlisi var. Bu iktidar iş başına geldiğinde 18  yaşında olan gençler vardı. Onlar şimdi 38 yaşı geçen kocaman insanlar oldu...Ve onların da bütün ‘bilinçli ya da bilinçsiz’ yaşamı bunların gölgesinde geçti. Gazeteleri açtılar, karşılarında hep ‘O’ var. Televizyona baktılar  karşılarında  yine  aynı  şahıs .İnternet derseniz öyle, değişen bir şey yok. ★★★ Belki bazı gençler zannetti ki Türkiye Cumhuriyeti sadece onun tarafından yönetilmekte. Türkiye’de her olumlu şey o şahıs sayesinde olmakta! Oysa hiç ilgisi yok. Bu millet bu günlere gelene kadar neler gördü, neler çekti, neler yaşadı. Sıfırdan yeni bir Türkiye Cumhuriyeti kurulalı aradan tam 100 yıl  geçmek üzere. “Efendim biz şimdi uygar bir ülke kurmuş durumdayız ama bazıları bunun değerini bilmek ve görmek istemiyor!” Kimse kanmasın bu palavralara!.. O ‘uygar’ ülkenin milyonlarca insanı işsiz, aç ve açıkta. Şu son 20 yılda yapılan yolsuzluklar olmasaydı, memleketin öz kaynakları eşe dosta ve yandaşlara peşkeş çekilmeseydi, özellikle genç kuşaklar iyi bilsin ki bugünkünün üzerine yeni ve çok daha varlıklı bir Türkiye kurulmuş olurdu. ★★★ Şimdi bu satırlardan yola çıkalım ve gelelim Ekrem İmamoğlu  olayına... İmamoğlu  bugünkü iktidarın en çok bozulduğu, hatta nefret ettiği bir Belediye Başkanı. Kendisinin de aday olduğu 2019 seçimleri öncesinde Ankara’da idi. Bizim gazetenin Ankara Bürosu’nu ziyaret etti. İlk kez tanışıyorduk. Bir saat kadar konuştuk, siyasi durumları ve seçildiği takdirde İstanbul’da yapacağı işleri sorduk. İstanbul’un nasıl soyulduğunu anlatıyor, kazanacağını vurguluyordu ama doğrusunu isterseniz pek inanmamıştık! Şimdi itiraf edeyim, ziyareti bitip ayrıldığında arkasından bir miktar da dedikodusunu yapmıştık!.. “Bu çok yumuşak başlı birine benziyor yaa!.. İddialı ama biraz da havalarda uçuyor. Çok sessiz ve durgun... Fakat namuslu bir adam olduğu belli.” ★★★ Maceralı ve haksızlıklarla dolu seçimden sonra İmamoğlu ’nu iyi tanıma fırsatını bulduk. Kendi adıma söylüyorum, O’nunla bir daha konuşma fırsatım olmadı. İlk tahminlerimizde yanıldığımız yavaş yavaş ortaya çıkmıştı. Şimdi O’nu çok daha iyi tanıyoruz. -AKP iktidarının bir numaralı hedefi. -İstanbul gibi korkunç büyük bir rant kapısını AKP’nin elinden almayı başaran o sessiz, sakin adam. -Aslında trilyonlara hükmeden, ancak böylesine büyük bir siyasi kavgada bile ismi en ufak bir parasal yolsuzluğa bulaşmamış bir başkan. ★★★ İmamoğlu  ve partisi Büyükşehir Belediye Meclisinde azınlıkta... Çoğunluk AKP-MHP ortaklığında. İktidar, dedim ya, tümüyle karşısında. Başkan’la kavgalı. Bütün amacı O’nu o makamdan ne pahasına olursa olsun ayırmak ve mümkün olursa içeri tıktırmak. Özellikle İçişleri Bakanı tarafından sürdürülen kavgalar ve tartışmalar bütün kamuoyunun gözleri önünde sürüp gidiyor. ★★★ Sevgili okurlarım bu süreçte hepimizin gözden kaçırdığı, ya da her nedense üzerinde pek durmadığı bir olgu var... Bu konuya dikkatinizi çekmek istiyorum. İktidar çevrelerinden bir kişi bile (Süleyman Soylu dahil), İmamoğlu’nun “Herhangi bir hırsızlığından, yolsuzluğundan, vurgunundan, ya da usulsüz harcamalarından” söz edemedi ve edemiyor. Bütün belgeler ellerinde, bütün teftiş kurulları, devletin bütün makamları emirlerinde... İmamoğlu’nun küçücük bile olsa bir tek yolsuzluğunu ortaya çıkarmaları söz konusu olsaydı, bırakın görevden almayı bir yana, O’nu çiğ çiğ yemezler miydi? Yerlerde süründürüp dosta düşmana rezil etmezler miydi? CHP’nin de üzerine bu yolla gitmezler miydi? ★★★ Kim ne derse desin İmamoğlu sadece yürekli ve mücadeleci değil, ‘sağlam’ çıktı. Siyasi davalar önemli değildir. Belli konularda devlet ve iktidar katmanlarında soruşturmalar başlatılır ve yargının bir takım kararlar vermesi sağlanır...  Önemli olan, hakkında kararlar verilen kişi ya da kişilerin parasal ve maddi çıkarlar açısından temiz  çıkmasıdır. Onu sever veya sevmeyiz. Siyaseten karşı çıkar veya çıkmayız. Ama bu adamın temiz  çıkmış olmasına saygı göstermek ve bu gerçeği akıldan çıkarmamak hepimize düşen bir görev olmalıdır.",https://www.sozcu.com.tr/imamoglu-gercekleri-wp7547020
Emin Çölaşan,Altılı masa: Dikkat!,10 Ocak 2023,"Sevgili okurlarım, çok üzülerek söylüyorum ama adına altılı masa denilen ‘kuruluş’ umutlarımızın giderek sönmesine neden olmaya başladı. Tam anlamıyla sönmedi ama azalıyor. Böylesine kritik bir ortamda altı siyasi partiden oluşan bir masada her kararın oybirliği  ile alınması elbette ki çok zor bir iştir. Bunun herkes farkında. Fakat gelin görün ki işler biraz sarpa sarıyor. Bu gerçeği görmek için ekranlarda her gün boy gösteren ve kafasına göre konuşup ahkâm kesen ‘siyasal bilim uzmanlarından’  biri olmaya gerek yok. (Ne de çok siyasal bilim uzmanı varmış memlekette!) ★★★ Bizim gibi sıradan vatandaşların aklı pek basmaz ama çalışmalarına gerçekten büyük umutlarla başlayan altılı masada giderek sorunlar belirmeye başladı. Her kafadan bir ses, üstelik aykırı sesler çıkıyor. Karşılıklı sınamalar ve suçlamalar başlıyor. En kötüsü işte budur. Bazılarının tavırlarını gördükçe, konuşmalarına tanık oldukça kendi kendime soruyorum... “Bu iyi niyetli genel başkanlardan bazıları acaba Recep Tayyip’in altılı masaya iteklediği, sokmayı başardığı Truva atları mıydı?” ★★★ Cumhuriyet tarihinin en önemli, en zorlu  seçimlerine şunun şurasında sadece birkaç ay kaldı. Bu süreçte piyasaya bazı partilerin kaprisleri, kompleksleri ve kâr zarar hesapları sürüldüğü takdirde, bu işin maliyeti hepimizi ezer geçer ve her açıdan altında kalırız. Belki bazılarına çok basit  gelecektir ama şöyle düşünüyorum: Bu masada kendi küçük çıkarları doğrultusunda su koyveren sayın parti genel başkanları sadece ve sadece Recep Tayyip’le birlikte onun partisine hizmet etmiş olacaktır. Her biri iyi bilir ama bir kez daha anımsatmış olayım... Recep Tayyip’in temsil ettiği siyasi düzen bir kez daha iktidar olduğu takdirde, işte o zaman yandı gülüm keten helva! Atatürk Cumhuriyeti’ni ara da bul bakalım. Türkiye Cumhuriyeti olarak sonu belli olan bu tehlikeli yola bir kez daha, ama bu kez açıkça yuvarlanmış oluruz. ★★★ Bu durumu yeterince anlatacak atasözlerimiz bile var: -İş işten geçmiş olur. -Son pişmanlık fayda vermez. -Geçti Bor’un pazarı sür eşeğini Niğde’ye... Altılı masada yer alan ve almamış olan bütün partilerle birlikte genel başkanlarını da bir kez daha uyarmayı görev biliyorum. Bu konuda en büyük görevlerden birinin HDP’ ye düştüğüne inanıyorum. Zaman kapris yapılacak, mızıkçılık edilecek, Recep Tayyip-AKP ikilisi lehine ortam sağlanacak zaman değildir. Ufuk giderek kararıyor. Bu işin şakası yoktur. Sevgili okurlarım, bu cep telefonları yaygınlaşmadan önce hepimizin evlerinde ve iş yerlerinde sabit telefonlar  vardı. Onları kullanırdık. Bizim evde de öyle... Bizde iki sabit vardı ki halen duruyor. Ancak biri arıza yaptı. 468’ le başlayan o numara aylardan beri çalışmıyor. Ben de tembellik ettim, arızayı gidermek için bir şey yapmadım. Öyle duruyor! ★★★ Fakat gelin görün ki boşta duran bu arızalı numaraya Türk Telekom her ay düzenli olarak fatura gönderiyor. Ben de kullanılmayan telefonun parasını her ay tıkır tıkır ödüyorum. Üç gün önce gelen son fatura 79 lira. Onu da ödedim de, bu iş nereye kadar gidecek onu bilemiyorum. Hiç çalışmayan, aranması da mümkün olmayan bir telefona her ay 79 lira ödemek insanı elbette göçertmez de, bu para acaba hangi yasal gerekçelerle tahsil ediliyor? Türkiye’de belki bunun gibi binlerce telefon var. Kullanılmadığı halde faturası her ay adresinize gelen ve Türk Telekom’a oturduğu yerden para kazandıran faturalar!.. Kendimle ilgili verdiğim yukarıdaki örnek okyanusta belki bir tek damla kadar önemsizdir. Fakat mutlaka yasal bir gerekçesi olması gerekir! Türk Telekom belki yanıt verme zahmetine katlanır.",https://www.sozcu.com.tr/altili-masa-dikkat-wp7550963
Emin Çölaşan,Köprüden önce son çıkışa yaklaşırken,28 Şubat 2023,"Sevgili okurlarım, milletçe aklımız fikrimiz son deprem faciasında başımıza gelenlerde... 50 bin’ e yakın insanımız can verdi. Bundan sonra neler yaşayacağımızı aklımıza bile getirmek istemiyoruz. Ancak kafalarımız ister istemez işin siyasi boyutuna da takılmıyor değil! Bu açıdan bundan sonra neler olacağını bilmiyoruz, belki de bilmek, ya da duymak bile istemiyoruz. Altılı masa olayından söz ediyorum. ★★★ Şunun şurasında seçime bilemediniz dört ay kaldı. Gerçekten çok kısa bir süre. Cumhurbaşkanlığı seçimine iki ayrı ekip girecek. Biri Cumhur İttifakı, diğeri Millet İttifakı. Cumhur 20 yılı aşkın bir süredir başımızda! Her açıdan ortalığı toz duman etmeyi başardı! Kapılarını her türlü yolsuzluğa açtı. Parayı bol bulunca lüks yaşamdan, israf ve şatafattan bir gün bile vazgeçmedi. Demokrasiyi, fikir özgürlüğünü yok etti. Yargıyı bile emri altına aldı. ★★★ Adına “Tek adam rejimi” denilen acayip, garip, ucube bir yönetim sistemi getirdi. Devletin ve milletin değerli arazileri, limanları, madenleri, rafinerileri ve kısaca her şeyi yerli ve yabancı işbirlikçilere, partili yandaşlara peşkeş çekildi. Yarattıkları enflasyon canavarı milyonlarca insanımızı silindir gibi ezdi. İşin seçmen açısından kötüye gittiğini görünce yapacakları tek şey vardı... Din silahına, din sömürüsüne sığınmak ve onu yaptılar. ★★★ Cumhur’ un karşısında ise şimdi Millet İttifakı yer alıyor... Başını CHP-İYİ Parti ikilisinin çektiği, altı partiden oluşan bir ittifak... Genel başkanlar düzeyinde gerçekleşen toplantılarda hepimiz için umut vardı. İşler iyiye gidiyor, AKP-MHP koalisyonunun karşısında çok güçlü bir muhalefet cephesi yer alıyordu. İşin en önemli boyutu ise, birbiri ardına toplantılar yapılırken altı partinin hiç birinden çatlak ses çıkmıyordu. En güçlü altılı masa adayının Kılıçdaroğlu olduğu biliniyordu. Fakat bizi bir sürpriz bekliyormuş... Bir süre sonra Akşener, ittifakın ikinci büyük partisinin başkanı kimliği ile mızıkçılık yapmaya başladı. Sonra araya deprem girdi ve siyasi gelişmeler yavaşladı. ★★★ Şimdi toplantılar yeniden başlamak üzere... Bundan sonra ne yapılacak?.. Önümüzde iki ayrı seçim var. Biri Meclis, öteki cumhurbaşkanlığı seçimi. Altı ayrı parti bu konularda ne istiyor? Örneğin milletvekili seçiminde listelerdeki düzenleme ve sıralama çok önemli olacak. Uzlaşmaya varabilmek için partiler arasında nasıl görüşmeler yapılacak ve ne zaman yapılacak? Millet’in cumhurbaşkanı adayı kim olacak? Bu çok önemli soruların yanıtı henüz bilinmiyor! (Ya da belki biliniyor ama ben bilemiyorum!) ★★★ Sevgili okurlarım, zaman giderek daralıyor. İktidar ekibinin bütün hazırlıkları tamam. Cumhurbaşkanı adayı belli. Devletin parası ellerinde. Bunlar ‘yüksek yerlerinden’ talimat almadan iş yapamaz. Dolayısıyla milletvekili listelerinde fazla bir hırgür çıkmayacağı da şimdiden bellidir! ★★★ Millet İttifakı açısından baktığımızda karşımıza çıkan tablo (şimdilik) pek iç açıcı görünmüyor... Niçin? Çünkü zaman giderek daralıyor. Önce cumhurbaşkanı adayını belirleyecekler. Kılıçdaroğlu mu, ya da başka bir sürpriz isim mi, bilinmiyor. Ancak bunlar zaman alıcı işlerdir. Adayınız açıklanacak, sahaya inecek, kendini bütün yönleriyle millete tanıtacak ve icraat programını anlatıp toplumu ikna edecek. Hem zaman alıcı, hem de son derece ciddi bir süreçtir. Daha fazla beklenmesi, daha fazla ertelenmesi olumsuz etki yapar. ★★★ Altılı masaya naçizane önerim, adaylarını artık bir an önce açıklamalarıdır. Bu açıklamanın ötesinde başka bir durum daha var. Milletvekili listeleri seçim tarihi kesinleşince açıklanır. Ona daha zaman var. Ama cumhurbaşkanı adayı konusunda aralarında çıkacak her ayrılıktan özenle kaçınmaları gerekir. Unutmasınlar yolun artık sonundayız... Köprüden önceki son çıkışa hızla yaklaşıyoruz. Aksi takdirde o makamı yine hep birlikte Recep Tayyip’e teslim etmiş olmanın vebaline onlar da ortak olur. Biraz acele etsinler!",https://www.sozcu.com.tr/kopruden-once-son-cikisa-yaklasirken-wp7605241
Emin Çölaşan,Bu hesabı mutlaka vermek zorundalar,22 Şubat 2023,"SEVGİLİ okurlarım, Cumhuriyet tarihinin en büyük ve en acı felaketlerinden birine hep birlikte tanık olduk. Depremin hiç değilse parasal yükünü biraz olsun azaltmak için bir şeyler yapmak gerekiyordu. Bizim uyanıkların aklına hemen cingözce bir fikir geldi. Televizyonda bir gece düzenleyip ahaliden para toplayalım. Böylece bizim devlet kurumlarından da emir komuta zinciri içerisinde büyük paralar toplarız. Büyük işler verdiğimiz müteahhitlere önceden çağrıda bulunup, elde ettikleri gelirlerin bir bölümünü de o gece ekranda ellerinden alıp kampanya gelirine ekleriz. Birileri sordu: Ya vermekten kaçınırlarsa? Yanıt hazırdı: Bu işin içinde sayın cumhurbaşkanımız var. Sıkıysa vermesinler. ★★★ Toplu yardım şovu 15 şubat 2023 akşamı televizyonlarda ortak yayına girdi ve saatler sürdü. Türkiye’nin en önde gelen yandaşları hazırdı. Dizi oyuncuları, yandaş kanallarda program sunan magazinciler, cicili bicili hanımlar, yakışıklı beyler, bazı ilahiyatçılar vesaire... Verilen görev belliydi: Telefonla bağlananları önce yumuşatın, sonra da bağış rakamını mümkün olduğunca artırmaya çalışın! Rakamlar adeta uçuşa geçmişti! Merkez Bankası Başkanı herhalde kendi cebinden olsa gerek 30 milyar lira bağışladı... Üç kamu bankasının, Ziraat, Halk ve Vakıfbank genel müdürleri toplam 39 milyar verdiler. Biraz sonra sıra AKP iktidarının yönettiği devletten en büyük paraları alan müteahhitlere geldi. Kesenin ağzını bu kez onlar açtı. ★★★ Otomatik sistem var gücüyle çalışıyordu! Bir kesim paraları iktidardan aldığı talimat doğrultusunda bağışlıyor, bir başka kesim ise ekranda firmasının ve kendisinin ismi okunsun diye reklam peşinde koşuyordu. Yalakalık ve reklamcılık hırsı rekor boyuta ulaşmıştı. İyi niyetle küçük bağışlarda bulunan on binlerce saf vatandaşın paracıkları ise gargaraya getirilmişti. O gece bir rekor kırıldı... Toplam bağış miktarı 115 milyar lirayı geçmişti. Müthiş bir rakam... ★★★ Sevgili okurlarım, şimdi sorulması ve irdelenmesi gereken çok önemli bazı sorular var: -Bu parayı kim kullanacak? -Bu para nasıl kullanılacak? -Harcanan paraların nereye nasıl gittiğini kim, hangi makam denetleyecek? Türkiye’de bu gibi işlerde bir sürü dümen döner. Depremzedeler için yapılan bu bağışlar bir anda birilerinin ceplerine hortumlanır ve hiç kimsenin ruhu bile duymaz. Kafalarda çok ciddi bir kuşku var. Böylesine büyük bir para kaynağı acaba AKP’nin seçim kampanyasında kullanılır mı? Valla ben kendi adıma sadece ‘neden olmasın’ diyebiliyorum! ★★★ Bu gibi kuşkulara ve pis söylentilere neden olmasın deniliyorsa iktidarın bugünden başlayarak atması gereken adımlar var. Bu bağışların nereye devredildiğini ve kimlerin hizmetine nasıl sunulduğunu kamuoyuna açıklamak... Bu parayla ilgili olarak hangi ihalelerin kimler tarafından alındığı ya da alınacağı konusunda bilgi vermeye bugün derhal başlanması... Yolsuzluk yapılmasını önlemek için paraların kuruş kuruş hesabını da açıklamaya şimdiden başlamak. ★★★ Gerçi söylemesi biraz ayıp olacak ama biz bu konuda yeterli deneyime sahip bir milletiz. 17 Ağustos 1999 büyük Marmara depremi sonrasında benzer olayı yaşamıştık. Büyük paralar toplanmış, depremin ardından bazı yeni vergiler gelmişti. O zaman yapılan bağışların nereye gittiği, nerelere harcandığı, aradan geçen uzun yıllara karşın henüz bilinmiyor. Böyle bir tezgaha bizi hiç kimse yeniden düşürmeye kalkışmasın. Herkes şunu iyi bilsin, Türkiye artık eski Türkiye değil. Birkaç gün önce televizyonu kullanarak son deprem için toplanan paraların hesabı mutlaka istenecek... Ve eğer şaibe altında kalmak istemiyorsa AKP iktidarı bu hesabı vermek zorunda kalacak... Çünkü rakamlar çok büyük, altında kalan ezilir.",https://www.sozcu.com.tr/bu-hesabi-mutlaka-vermek-zorundalar-2-wp7599040
Emin Çölaşan,Et isteyen çocuk,24 Şubat 2023,"Sevgili okurlarım, birkaç gün önce ekranlarda yine acı dolu deprem sahnelerini izlerken karşımıza bir küçük çocuk çıktı. Yedi sekiz yaşlarında bir erkek çocuğu... Günlerce kaldığı enkazın altından alkışlarla çıkarıldı ve epeyce sağlam görünüyordu. Ellerinden tuttular, sırtından tutup dışarıya çektiler ve kurtardılar. Sanırım kurtarma ekibinden biri, belleğinin açık olup olmadığını anlamak için olsa gerek çocuğa sordu: -Bizden istediğin bir şey var mı? Çocuk yanıt verdi: -Bana su verin, çok susadım. Ama onun bir isteği daha vardı. -Etli yemek istiyorum. ★★★ Çocuğun bu son cümlesi beni yerimden zıplattı... Demek ki aradan geçen günler boyunca enkaz altında kurduğu hayallerden biri de etli bir yemek yiyebilmekti... Kuru fasulye, nohut, ya da başka bir şey ama ille de etli olacak... Bu cümle bence onun gibi milyonlarca insanımızın özlemiydi. Etli bir yemek. Eti özlemişti... ★★★ Depremsiz normal yaşamda da et özlemi sürüp gidiyor. Kıymanın bile kilosu 200 liraya dayanmış, insanlar et yemek istiyor ama alıp pişirmek mümkün olmuyor.    Bizim iktidar partisi ise sürekli nutuk atıp hava basıyor: “Deprem bölgesinde her gün on binlerce kişinin karnını doyuruyoruz, sıcak yemek veriyoruz. Çadırlar tamam, konteynerler tamam, daha ne olsun!..” Deprem siyaseti çok farklı bir olay... ★★★ Dikkatle izleyin göreceksiniz... Siyaset ve özellikle de seçim tarihi yakında gündeme gelecek, ortalık yeniden kızışacak ve iktidarın dedikodu ve fısıltı mekanizması bütün hızıyla devreye sokulacak: “Ey benim milletim, bu arsız yüzsüz Millet İttifakı iktidar olduğu takdirde, şimdi size ne veriyorsak elinizden alacak. Çadırlarınıza bile el koyacakları şimdiden belli oldu. Yemek dağıtımını bile durduracaklar. Sadece o gece televizyonda toplattığımız bağışlara değil, AFAD’la birlikte Kızılay’a da el koyacaklar. Biz bunların hepsini şimdiden not ediyoruz.” Devletin ve milletin paralarına o gece televizyonda el koydular, bağış adı altında kendi emirlerinde olan kurumlara ve özel kuruluşlara transfer ettiler. Siyaset henüz kızışmadı ama kızışmasına çok az bir zaman kaldı... Ak koyun kara koyun işte o zaman ortaya çıkacak. Bakalım o gece toplanan 115 milyar lira nerelere nasıl harcanmış olacak! Enkazdan kurtulunca etli yemek isteyen çocuğun ne demek istediği işte o zaman anlaşılacak. Okurum Seadettin Karadeniz Almanya’dan yazıyor: “Saygılar Emin Bey, size tekrar geçmiş olsun ve ülkemizin başı sağolsun. Depremden sonra babamın cenazesi için Almanya’ya eşimle beraber uçtuk. Türk Hava Yolları bizden giderken 369 Euro aldı, dönüşte 679 Euro ödedik. Bu nasıl bir iştir, nasıl bir zihniyettir? İnsanlar cenazelerini kaldırmak için mecburen uçak kullanıyor. Oysa bu tarihlerde uçak biletleri 89 ila 98 Euro’ya satılıyordu. Düsseldorf  havaalanında bir tane bile THY uçağı göremedik. İnanır mısınız, içimden bazen isyan etmek geliyor. Babamın ölümünden çok depremzedelere üzülüyorum çünkü babam en azından hayatını sonuna kadar yaşadı. 20 yıl bu iktidarın değişmesini bekledi ama göremeden gitti. Bizi belki medyada susturabilirler ama içimizi susturamazlar. İşlerine geldiği zaman kader! Kuran’ın bize verdiği yaşam hakkını bile elimizden almaya çalışıyorlar. Bunlarda biraz vicdan ve insanlık olsa ortaya çıkıp istifa ederler ama Allah büyük. Allah sonumuzu hayır etsin. Yandaş medyalar artık kabak tadı vermeye başladı. Saygılarımla. Seadettin Karadeniz.”",https://www.sozcu.com.tr/et-isteyen-cocuk-wp7601287
Emin Çölaşan,İktidarın keskin baltası RTÜK,25 Şubat 2023,"Sevgili okurlarım, Türkiye’de fikir ve ifade özgürlüğü ile birlikte basın özgürlüğünü de yok etmek amacıyla görevlendirilen bir kuruluş var... RTÜK ( Radyo ve Televizyon Üst Kurulu ) Eğer iktidara karşı çıkan, eleştiren muhalif bir yayın kuruluşu iseniz, bu RTÜK’ün elinden kurtulmanız asla söz konusu değildir! RTÜK müthiş bir biçimde donatılmıştır. Öylesine muazzam bir teknolojiye sahiptir. Ekranda ağzınızdan çıkan her cümle, dakikası dakikasına kayda girer. ★★★ Türkiye’de yayın yapan yüzlerce televizyon ve radyo kuruluşu RTÜK tarafından saniyesi saniyesine izlenir, not edilir, kayıt altına alınır. Kadrolarında AKP tarafından görevlendirilen özel ekipler vardır. ‘Suç raporları’ onlar tarafından hazırlanır. Yönetimde çoğunluk başkan dahil yine iktidardadır. Saray ve AKP ne derse, ne isterse o olur. ★★★ 21. yüzyılda RTÜK gibi inanılmaz büyük yetkilerle donatılmış böyle bir kurul aslında bizim göstermelik demokrasinin en büyük ayıplarından biridir! Şu işe bir bakınız... -Muhalif radyo ve televizyonlara para cezaları kesmek...-Ya da onların yayınlarını durdurmak. Bu süreçte haklı cezalar olabilir. Onlara hiç kimse karşı çıkmaz. Burada eleştiri konusu olan haksız  cezalardır. Siyasi cezalar... ★★★ Geçen yıl RTÜK tarafından kesilen cezaların dökümü şöyle: Beş muhalif kanala toplam 17 milyon 335 bin lira para cezası.Bunlara 54 kez ayrı ceza kesilmiş. Ceza alanların tamamı muhalif kuruluşlar. İçlerinde acaba kaç yandaş var! İktidardan yana tavır aldıysan, gereken yağcılığı ve yalakalığı yapıyorsan, gereken övgüleri düzüyorsan mesele yok! ★★★ Peki bu RTÜK cezaları genelde hangi televizyon kanallarına kesiliyor? Hemen belirteyim, Türkiye’de izlenme oranı genelde en üst sıralarda olan birkaç kuruluşa... Tele 1, Halk tv, Fox, KRT, Flash tv. Demokles’in kılıcı günün 24 saati boyunca bu kanalların üzerinde asılı durur... Başka bir deyişle RTÜK’ün kılıcı!Ya da iktidarın keskin baltası... ★★★ Tele 1  şu anda RTÜK kararı uyarınca kapalı... Ekranı karartıldı. Yayın yok. Öteki muhalifler sırada bekliyor. RTÜK’te hem para, hem de kapatma cezalarına gerekçe hazır! Canlı yayında, ya da programın içerisinde RTÜK yasasının filanca maddesi uyarınca suç oluşturan cümleler kullanmış olmak! Şimdi deprem olayının yaşandığı şu günlerde ceza verme yoğunluğu  epeyce artış gösterdi. Ceza gerekçelerinden bazıları şöyle: -Depremzedelere gönderilen yardımların AFAD tarafından engelleniyor olması!-Türkiye Cumhuriyeti’nin varlık ve bağımsızlığına deprem bahanesiyle karşı çıkılması!-Deprem bölgesindeki yağmacılık ve hırsızlık olaylarının gündeme getirilmesi!-Tele 1’de yayınlanan ve milyonlarca kişi tarafından zevkle izlenen ‘18 Dakika’ isimli programda yayıncılık ilkelerinin birkaç kez ihlal edilmesi.-Bazı kanallarda doğrulanması mümkün olmayan kulaktan dolma bilgi ve iddialara yer veriliyor olması. ★★★ Kızılay, AFAD ve daha nice kuruluş gibi RTÜK’te AKP iktidarının şubesi, yan kuruluşu olmuş durumda. Almış eline baltasını, muhalif kanalları doğradıkça doğruyor.Çekmiş kılıcını, kestikçe kesiyor.Çoğunluğu AKP’lilerden oluşan RTÜK yönetimi muhalif kanalların gözünün yaşına bakmadan, kendisine iktidar tarafından verilen görevleri eksiksiz yerine getiriyor. İnanmayan bugün açsın televizyonunu, Tele 1 yayınındaki susturulmuş ve karartılmış ekranı  görsün. İşin ilginç yanı, fırsat bu fırsattır deyip bu karambolde Ekşi Sözlük ’ün  fişini de çekip kapatıverdiler. Neden kapatıldığı bilinmiyor! Sonra da iktidar yetkilileri konuşuyor... “Türkiye’de basın özgürlüğü tamdır. Bu konuda Avrupa ülkelerinden bile öndeyiz!..” Maşallah maşallah, nazar değmesin!",https://www.sozcu.com.tr/iktidarin-keskin-baltasi-rtuk-wp7602424
Emin Çölaşan,Türkiye’nin belası imar dosyaları,23 Şubat 2023,"Sevgili okurlarım, karşımıza neredeyse her gün bir sürü imar dosyası çıkar veya çıkarılır. Bu gibi konuların içyüzünü ve siyasi perde arkasını bazen bölük pörçük duymuş oluruz ama işin gerçek yüzünü çoğumuz bilemeyiz. İmar dosyaları... Türkiye’nin başına iş açan, rüşvet ve yolsuzluğa son derece açık dosyalar... Adamın arazisi var. Planda tarla olarak görünüyor. Ama bir imar geçse, imar izni alınıp parsellense, sahibi bir anda köşeyi dönecek ve malı bütün şiddetiyle götürecek! ★★★ Konunun uzmanı olmadığımı hemen belirteyim ve en basit bir biçimde yazmaya çalıştığım bu yazıyı sizler de ona göre okuyun... -  Araziniz var, imara açacaksınız.İşin içinde mutlaka büyük avantalar, büyük kazançlar ve rant olacak. Bu kararın altına imza atan bazılarının da, mal sahibinden doğal olarak bazı ‘küçük ricaları’ olacak. O ricaları karşılamak gerekir! - Aynı süreç imar aflarında da geçerli...Kaçak bina yapmışsınız. Affa girmek için ya gerekli ödemeleri yapacak, ya da uzun yıllar beklemek zorunda kalacaksınız.Devlet bu yolla gelir sağlamak amacıyla insanların sırtından para kazanacak. Siyasetçiler devreye girip kazanca ortak olacak. ★★★ Türkiye’nin dört bir yanında şimdi bile yüz binlerce kaçak bina var... Devlet bazen parasal açıdan dara düştüğünde bedeli karşılığında imar afları çıkarıp bol kepçe gelir elde eder. O furya bitince arkadan bir başka furya gelir ve rüşvet döngüsü hiç aksamadan sürüp gider. Bilime aykırı, insan hayatını tehlikeye düşüren riskli binalar artış gösterince yeni bir imar affı çıkarılır. Ruhsatların çoğu da (deprem bölgeleri dahil) herhangi bir ciddi denetim süreci olmadan sahiplerine teslim edilir. Sonra bir deprem olduğunda, on binlerce insanımız enkaz altında can verdiğinde hep birlikte ağlaşırız. ★★★ Sevgili okurlarım bu kısa bilgileri niçin verdiğime gelince... Dün bir okurumdan aldığım mesaj aynen şöyle: “Sayın Emin Çölaşan Bey, bu resim Bursa’nın Osmangazi ilçesinde bir apartmana aittir.Şehir planlamasına, imar kurallarına, kanunlara ve belediye imar yönetmeliğine her yönüyle aykırıdır.Bina sahibini veya müteahhidi memnun etmek için ruhsat verildiği çok açıktır.Akıl ve bilim bu gibi binaların can kaybı olmadan hemen tahliyesini ve yıkılmasını emreder.Kanunlar ve imar yönetmelikleri bu garip binanın altından yol geçiren müteahhit, mal sahibi ve ruhsat veren ilgili kurum çalışanlarının sorgulanmasını ve gerekirse ceza almasını öngörür.Konuyu gündeme taşımanız isabetli olur kanısındayım.” ★★★ Böylesine bir sorumsuzluk ortamında Türkiye’de böyle yüz binlerce bina var... Ama bu örnekte binanın altından sokak geçiyor! “İmar” deyince akla bu gibi örnekler ve her birinin perde arkasında dönen dümenler geliyor... Ve ne kadar büyük yıkımlar yaşarsak yaşayalım hiçbir şey düzelmiyor çünkü umursayan yok. Değil deprem, bir fiske vursanız hepsi yıkılıp gidecek. Altından yol geçen apartman sayısı umarım pek fazla değildir! Sevgili okurlarım, dünkü yazımda bir karışıklık olmuş. Ben de dün gazetede ve bizim gazetenin internet sitesinde yazımı görünce anladım. Bir gün önceki “Bu hesabı mutlaka vermek zorundalar” başlıklı yazım dün bir kez daha kullanılmıştı.Bu hata nedeniyle özür diliyor ve aşağıda tam metnini verdiğim o çıkmayan yazımı sizlere iletiyorum.",https://www.sozcu.com.tr/turkiyenin-belasi-imar-dosyalari-wp7600281
Emin Çölaşan,Düşündükçe akla neler geliyor neler...,15 Şubat 2023,"Sevgili okurlarım, birbiri ardına aflar çıkarıp kaçak ve çürük yapılara imar izni veren bunlar... Anlamı açıktır! Sağlam olup olmadığı bilinmeyen yapıları imara ve iskâna açtıkça hem oy toplarsın, hem de büyük gelir elde edersin. Yeter ki bizde olduğu gibi Meclis’te çoğunluk sahibi ol. Hadise o kadar basittir ki... Kendi milletvekillerine yasa teklifi hazırlatıp Meclis’ten geçirtirsin. Muhalefet partileri istediği kadar yırtınsın, “Yapmayın etmeyin, bu yasayı kabul ederseniz binlerce insanımızın katili olursunuz” diye bağırsın... Kim takar! Sonra aylar geçer... Günün birinde deprem oluverince kıyamet kopar, on binlerce insanımız enkaz yığınları arasında can verir... Ve o imar aflarını çıkaranlar sonra hesaba dalar. “Ne halt ettik biz, hay af çıkarmaz olsaydık. Bu hesabın altından şimdi nasıl kalkmalı!” ★★★ Aradan sadece günler geçti. Yaralar henüz sıcak. Türkiye ve bütün dünyada milyonlarca insan enkaz altından çıkarılanları ağlayarak izledi. Korkunç sahnelere tanık olduk. Ölenler herkesin gözleri önünde öldü gitti. Toplam ölü sayısı kaç olur? Bazıları ‘50 bini geçer’ diyor. ★★★ Sevgili okurlarım, kafalara takılan birkaç soruyu burada sormak istiyorum. Özellikle çok önemli olan, ilk iki gün boyunca Mehmetçik niçin devreye sokulmadı? Bir soru daha: Olup biteni ekranlarda izlerken siz herhangi bir ilimizin valisini , pek çoğunun belediye başkanlarını sahada gördünüz mü? Görmediniz... Zira valilere giden talimat doğrultusunda hepsi ortalıktan çekilmek zorunda kalmıştı. Bu nasıl iştir, anlayan beri gelsin. Dahası var... Yıkıma uğrayan il sayısı 10... Adana ve Hatay dışında geri kalan sekiz ilin AKP’li belediye başkanları olay sonrasında nerede idi? Onları gören oldu mu? ★★★ Emlak danışmanı Salim Taşçı dün gönderdiği kısa nota şöyle başlıyor:  “O yandaş bu yandaş, arada mahvoldu vatandaş...” Ve devam ediyor: “Acilen Yolsuzluk ve Rüşvet Bakanlığı kurulmalıdır.Felaketin en büyük sorumlusu siyasetçiler, bazı belediyeler, gözü doymaz arsa sahipleri ve bazı müteahhitlerdir.İmar barışlarını kaldıralım, geçmişte yapılan binaları kontrol edelim.Oynak, yumuşak zeminlere kesinlikle imar izni verilmemelidir.Acilen yatık mimariye geçilmelidir. Önüne gelenin müteahhitlik yapması engellenmeli, karpuzcu müteahhitler yasaklanmalıdır.” ★★★ Sevgili okurlarım, büyük yıkıma uğrayan 10 ilimizdeki belediyeler, özellikle de Adana ve Hatay bundan sonra ne yapacak? Böylesine büyük bir yıkımın üstesinden nasıl gelecekler? Sadece onlar değil, örneğin AKP’li Kahramanmaraş ve Adıyaman belediyeleri ne yapacak, hangi sıkıntılarla boğuşacak, şu anda hiç kimse bilmiyor. ★★★ Enkazlardan sağ salim insanları, küçük çocukları kurtarma süreci artık bitti...Acı gerçekler bundan sonra yüzümüze daha beter çarpmaya başlayacak.Yıkıntıların altından binlerce cenaze daha çıkacak.  İşin içine ister istemez daha çok ‘Siyaset’ girecek. Ortalık iyice kızışacak.Sorumlular nerede?Oy devşirebilmek için sürekli imar afları çıkaran sorumsuz iktidar ve siyasetçiler nerede? Onların pişkinliği sürüp gidecek. ★★★ Depremin yaraları henüz sıcak... Acılarını gerçek boyutlarıyla yaşamaya başlamadık. Toplumun sinir sistemi henüz tam anlamıyla boşalmadı. Bir süre daha geçsin, neler olacak neler. Bekleyelim göreceğiz...Ne siyasi kavgalar çıkacak, ne acı olaylar yaşanacak...",https://www.sozcu.com.tr/dusundukce-akla-neler-geliyor-neler-wp7591919
Emin Çölaşan,Katilimizin geçmişini unutmayalım,11 Şubat 2023,"Sevgili okurlarım, Türkiye bir deprem ülkesidir ama bunun önlemleri hiçbir zaman alınmaz. Ülke olarak bu felaketlerin acısını çok yaşadık, bundan sonra da yaşayacağız. Yüz binlerce bina yıkıldı, sadece Erzincan ve Marmara depremlerinde 70 bin’den fazla insanımız enkaz altında kalarak can verdi. Bunları özellikle unutmayalım... 1939 Erzincan ve 1999 Marmara. ★★★ Çoğumuz bilmeyiz, önce Erzincan depremini anlatayım. 27 Aralık 1939... Saat gece 02... Erzincan ve bütün yöre sallanmaya başladı. Depremin şiddeti 7.9 idi... (Marmara’dan daha büyük.) Deprem 52 saniye sürdü, Erzincan ve çevresinde ne kadar bina varsa, hastaneler, okullar ve kışlalar dahil tamamı yerle bir oldu. Erzincan ve yöresi haritadan silindi. Çoğu kerpiç yapılardan oluşan 116 bin bina yıkılmış, 33 bin kişi ölmüştü. Bazıları enkaz altında kalarak, bazıları soğuktan donarak... ★★★ Depremden yaklaşık dört ay önce, 1 Eylül 1939 günü İkinci Dünya Savaşı resmen başlamıştı. Devletin bütün dikkati savaşa yönelmişti. Ne olacaktı, saldırıya uğrayacak mıydık? Türkiye fakir ülkeydi. İletişim gelişmemişti. En önemli haberleşme aracı telgraftı. Ancak deprem Erzincan ve çevresindeki telgraf, telefon direklerini devirmiş, haberleşme tümüyle kesilmişti. Bu büyük felaketin haberi bile Ankara’ya ancak bir gün sonra ulaştı. ★★★ Ulaşım derseniz, Doğu’ya en önemli ulaşım kanalı demiryolu idi. Ancak bu güçlü deprem demiryolunu, üzerindeki tünel ve köprüleri de büyük oranda tahrip etmiş, bazılarını çökertmişti Cumhurbaşkanı İsmet İnönü ve devlet için hazırlanan özel yardım trenleri Ankara’dan yola çıktı, büyük güçlükler sonrasında Erzincan’a ulaştı. Haritadan silinen kentte insanlar kan ağlıyor, on binlerce ölü ve yaralı yerlerde, enkazların altında yatıyordu. Hastane, doktor, ilaç, gıda, hiçbir şey yeterli değildi. İstasyonda İsmet Paşa’nın boynuna sarılan yaşlı kadın “Benim Mehmet’im de öldü. Askerliğini senin yanında yapmıştı” diye ağlıyordu. ★★★ İşler giderek normale dönmeye başladı. Yurt düzeyinde açılan kampanyalarda büyük yardımlar toplandı. En önemli yardım gıda ve kışlık giysilerdi. Ankara’dan Erzincan’a birbiri ardına yardım trenleri kaldırıldı, Mehmetçik seferber edildi, telgraf ve telefon hatları onarıldı, harabeye dönüşen kentte binlerce çadır kuruldu. Giden trenler yardım götürüyor, dönenler ise yaralıları getiriyordu. Fakir devlet 2. Dünya Savaşı koşullarında elinden geleni yaptı, sonraki yıllarda Erzincan yeniden kuruldu. Erzincan felaketinden önce ve sonra da ülkemizde irili ufaklı daha nice depremler yaşandı... Ancak önde geleni 17 Ağustos 1999 tarihli Marmara depremidir. Erzincan’dan 60 yıl sonra...Yine gece yarısı, saat tam 03.02’de... İkisi de gecenin geç saatlerinde insanları uykuda yakalamıştı. Bu amansız depremin şiddeti 7.4 olarak açıklandı. Korkunç bir olaydı...Ankara dahil Türkiye’nin dört bir yanında hissedilen bu depremde Yalova, Gölcük, Adapazarı başta olmak üzere yine on binlerce bina çöktü... Şiddete bakın ki, koskoca apartmanlar bile denize sürüklendi. ★★★ Ancak bu kez koşullar 1939 Erzincan depremi gibi değildi. Yardımlar daha düzenli sağlandı. Yaz mevsimiydi, kimse donarak ölmedi. Açıklanan resmi rakama göre ölü sayısı 18.773 kişi idi. Zamanında bu rakamı çok araştırdık, işin içinde olanlara sorduk. Tahminler en az 40 bin çıktı. Ağır hasar görenler hariç 133 bin bina yıkıldı. ★★★ Ne acıdır ki, bazıları bu felaketi bile kendi çirkin siyasetlerine alet etmekten utanmadı... Gazetelerinde “O gece ölenlerin çoğu alkollüydü, o saatte fuhuş yapıyorlardı” diye manşetler attılar. Türbanlı kızlar ise fuhuş yaparken (!) ölenleri kınamak için “7.4 yetmedi mi” diye pankartlar açtılar. ★★★ 1939 Erzincan depreminin koşulları, 1999 Marmara depreminde aynı değildi. Aradan geçen 60 yıl içerisinde Türkiye çok gelişmişti. İletişim sistemleri kurulmuş, bazı otoyollar ve demiryolları hizmete girmiş, yardım kuruluşları etkinlik kazanmıştı... Ve mevsim kışın göbeği değildi. Deprem bölgesine yardım ekipleri hemen ulaştı. Yaralar zor da olsa sarıldı ama ölen ölmüş, Marmara bölgesi harabeye dönmüştü. Fakat deprem felaketi siyasete alet edilmemişti. ★★★ Deprem affetmiyor, bunu bir kez daha gördük. Biz şimdi yeni depremler beklerken bile gerekli önlemleri almıyoruz. Laçkalık ve umursamazlık sürüp gidiyor. İşte son deprem... Partizanlığa ve iktidarın siyasi çıkarlarına alet edilen, devletin çöktüğü deprem... “Bu son olsun” diyoruz ama olmayacağını bile bile bekliyoruz.",https://www.sozcu.com.tr/katilimizin-gecmisini-unutmayalim-wp7587820
Emin Çölaşan,Bu hesabı mutlaka vermek zorundalar,21 Şubat 2023,"SEVGİLİ okurlarım, Cumhuriyet tarihinin en büyük ve en acı felaketlerinden birine hep birlikte tanık olduk. Depremin hiç değilse parasal yükünü biraz olsun azaltmak için bir şeyler yapmak gerekiyordu. Bizim uyanıkların aklına hemen cingözce bir fikir geldi. Televizyonda bir gece düzenleyip ahaliden para toplayalım. Böylece bizim devlet kurumlarından da emir komuta zinciri içerisinde büyük paralar toplarız. Büyük işler verdiğimiz müteahhitlere önceden çağrıda bulunup, elde ettikleri gelirlerin bir bölümünü de o gece ekranda ellerinden alıp kampanya gelirine ekleriz. Birileri sordu: Ya vermekten kaçınırlarsa? Yanıt hazırdı: Bu işin içinde sayın Cumhurbaşkanımız var. Sıkıysa vermesinler. ★★★ Toplu yardım şovu 15 Şubat 2023 akşamı televizyonlarda ortak yayına girdi ve saatler sürdü. Türkiye’nin en önde gelen yandaşları hazırdı. Dizi oyuncuları, yandaş kanallarda program sunan magazinciler, cicili bicili hanımlar, yakışıklı beyler, bazı ilahiyatçılar vesaire... Verilen görev belliydi: Telefonla bağlananları önce yumuşatın, sonra da bağış rakamını mümkün olduğunca artırmaya çalışın! ★★★ Rakamlar adeta uçuşa geçmişti! Merkez Bankası Başkanı herhalde kendi cebinden olsa gerek 30 milyar lira bağışladı... Üç kamu bankasının, Ziraat, Halk ve Vakıfbank genel müdürleri toplam 39 milyar verdiler. Biraz sonra sıra AKP iktidarının yönettiği devletten en büyük paraları alan müteahhitlere geldi. Kesenin ağzını bu kez onlar açtı. ★★★ Otomatik sistem var gücüyle çalışıyordu! Bir kesim paraları iktidardan aldığı talimat doğrultusunda bağışlıyor, bir başka kesim ise ekranda firmasının ve kendisinin ismi okunsun diye reklam peşinde koşuyordu. Yalakalık ve reklamcılık hırsı rekor boyuta ulaşmıştı. İyi niyetle küçük bağışlarda bulunan on binlerce saf vatandaşın paracıkları ise gargaraya getirilmişti. O gece bir rekor kırıldı... Toplam bağış miktarı 115 milyar lirayı geçmişti. Müthiş bir rakam... ★★★ Sevgili okurlarım, şimdi sorulması ve irdelenmesi gereken çok önemli bazı sorular var: -Bu parayı kim kullanacak? -Bu para nasıl kullanılacak? -Harcanan paraların nereye nasıl gittiğini kim, hangi makam denetleyecek? Türkiye’de bu gibi işlerde bir sürü dümen döner. Depremzedeler için yapılan bu bağışlar bir anda birilerinin ceplerine hortumlanır ve hiç kimsenin ruhu bile duymaz. Kafalarda çok ciddi bir kuşku var. Böylesine büyük bir para kaynağı acaba AKP’nin seçim kampanyasında kullanılır mı? Valla ben kendi adıma sadece ‘neden olmasın’ diyebiliyorum! ★★★ Bu gibi kuşkulara ve pis söylentilere neden olmasın deniliyorsa iktidarın bugünden başlayarak atması gereken adımlar var. Bu bağışların nereye devredildiğini ve kimlerin hizmetine nasıl sunulduğunu kamuoyuna açıklamak... Bu parayla ilgili olarak hangi ihalelerin kimler tarafından alındığı ya da alınacağı konusunda bilgi vermeye bugün derhal başlanması... Yolsuzluk yapılmasını önlemek için paraların kuruş kuruş hesabını da açıklamaya şimdiden başlamak. ★★★ Gerçi söylemesi biraz ayıp olacak ama biz bu konuda yeterli deneyime sahip bir milletiz. 17 Ağustos 1999 büyük Marmara depremi sonrasında benzer olayı yaşamıştık. Büyük paralar toplanmış, depremin ardından bazı yeni vergiler gelmişti. O zaman yapılan bağışların nereye gittiği, nerelere harcandığı, aradan geçen uzun yıllara karşın henüz bilinmiyor. Böyle bir tezgaha bizi hiç kimse yeniden düşürmeye kalkışmasın. Herkes şunu iyi bilsin, Türkiye artık eski Türkiye değil. Birkaç gün önce televizyonu kullanarak son deprem için toplanan paraların hesabı mutlaka istenecek... Ve eğer şaibe altında kalmak istemiyorsa AKP iktidarı bu hesabı vermek zorunda kalacak... Çünkü rakamlar çok büyük, altında kalan ezilir.",https://www.sozcu.com.tr/bu-hesabi-mutlaka-vermek-zorundalar-wp7597937
Emin Çölaşan,Bu pilav daha çook su kaldıracak!,10 Şubat 2023,"Sevgili okurlarım, yaklaşık 10 gün önce evde düştüm ve kürek kemiğim kırıldı... Ve dolayısıyla sağ kolum büyük ölçüde iptal... Askıya alındı, tedavi devam ediyor. Tam da o sırada acı bir deprem olayı yaşadık. Size hemen söyleyeyim, bu iş öyle kolay yatışacak bir hadise değil. Olayın enkazlar ve kurtarmalar dışında kalan bölümleri daha sonra ortaya çıkacak. Günler, haftalar, aylar ve hatta yıllar sonra bile göreceğiz neler olacağını, neler yaşanacağını... ★★★ Bu yazıyı klavyede tek elle ve acılı bir kolla yazmaya çalışıyorum ama epeyce güç oluyor, zorlanıyorum. Bunu bir ‘deneme yazısı’ olarak görünüz lütfen! ★★★ Aradan sadece birkaç gün geçti ama şu anda üstü örtülü olan olayları bundan sonra nasıl bir gerginlik içerisinde yaşayacağımızı görmeye başladık bile. Süresi seçimlerden tam bir hafta önce bitecek olan OHAL ilan ettiler. Bunun anlamı baskıdır, sansürdür. Tam da seçim öncesinde yine böyle bir ortama sürüklenmek üzereyiz. Bu tarih neye göre belirlendi, iktidar dışında bilen yok. Bana soracak olursanız gerçek nedeni şudur: Milyonlarca seçmenle birlikte muhalefet partilerine de gözdağı verip yakınmaları önlemek ve büyük kitleleri bu yolla sindirmek. ★★★ Binlerce bina yıkıldı... En büyük felaketlerden birini yaşadık ve binlerce insanımızı yitirdik. Özellikle ilk günlerde askerimiz ortada yoktu! Asker kışlasından çıkamadı. Kızılay derseniz o da yok. İktidarın yan kuruluşu ve şubesi olarak görev yapan Kızılay ortalıktan kayboldu. Deprem bölgesindeki il merkezlerinde 2 CHP’li, 8 AKP’li belediye başkanı var. Özellikle AKP’li başkanları ekranlarda ve medyanın önünde hiç göremiyoruz! İktidar partisi muhtemelen bütün başkanlara “Siz ortalıkta görünmeyin, konuşmayın. Ne söylenecekse Recep Bey söyler” diye talimat verdi. Dahası, bizim Recep Bey de ortalıkta fazla dolanmadı. Bilinen tek şey, sinir sistemi bozuldu. ★★★ Sevgili okurlarım şunu herkes iyi bilsin... Bu pilav daha çook su kaldıracak. Sakın ola ki hiçbir parti, özellikle de AKP, elindeki yandaş medyayı kullanıp, bu felaketin propagandasını falan yapıp kendisine oy devşirmeye kalkışmasın. “Şunu yaptık bunu yapacağız” edebiyatına ve bu gibi palavralara sığınmaya kalkışanlar hüsrana uğrar. Böylesine büyük bir acıyı milletçe yaşadık, hiç kimse bu işten siyasi çıkar elde etmeyi ummasın. ★★★ Üstelik işin başka bir gerçeği daha var. AKP (bana soracak olursanız) bu deprem yükünün altından kalkamayacak ve tam tersine ezilecektir. Bu işin üstesinden gelmek zordur. Aradan yıllar bile geçse bunun altında ezilmeye mahkûm olacaktır. (Emin Çölaşan’ın notu: Bugün için tek elle ve zorlukla yazabildiğim yazıdır. Eksikleri mutlaka vardır, sizlerden özür diliyorum.)",https://www.sozcu.com.tr/bu-pilav-daha-cook-su-kaldiracak-wp7586572
Emin Çölaşan,"Koyun can, kasap et derdinde",17 Şubat 2023,"Sevgili okurlarım, büyük felaketin acılarını ve sorumsuzluğun izlerini on binlerce insanımızın cesetleri üzerinden sürdürmeye kalkışanlar var. Bu felaket ortamında bile seçim edebiyatı başlatıldı. Seçimler ertelensin edebiyatı... Depremin acıları henüz taze iken böylesine bir tartışmanın gündeme getirilmesi acıdır, utanç vericidir. Bu tartışmayı iktidar partisi başlattı. Bülent Arınç’ ın ağzından... ★★★ Bu deprem aslında AKP’yi vurdu. Bir yerde haklılar. Böylesine bir yıkımın altından kalkmak ve üstesinden gelmek gerçekten zor iştir. Milyonlarca insanımız şu veya bu biçimde acı çekiyor. Yakınlarını yitirdiler, konutları ve iş yerleri yerle bir oldu. Hem maddi hem de manevi açıdan büyük yıkıma uğradılar. ★★★ Bülent Arınç bu sözleri acaba kendiliğinden mi söyledi? Hayır... Böylesine kritik bir ortamda böylesine kritik sözleri değil Arınç, hiçbir AKP mensubu kendiliğinden söyleyemez. Bu mümkün değildir. Şimdi depremin yaraları biraz soğusun, hep birlikte göreceğiz... Seçimler ertelensin edebiyatı yaygınlaşacak... ★★★ Seçim gerçeği AKP’yi zaten korkutuyordu. Deprem olmasa bile iktidarın ilk seçimde gideceği üç aşağı beş yukarı adeta belli olmuştu. Ancak gelin görün ki normal koşullarda seçimlerin ertelenmesi anayasa uyarınca (savaş hali dışında) mümkün değildi. Şimdi deprem bu erteleme için acaba yeni bir gerekçe mi yapılmak isteniyor? İktidarın değişmesi bu yolla mı engellenmek isteniyor? ★★★ Depremin yaraları henüz çok sıcak... Yara sıcakken acısı tam olarak duyulmaz, soğudukça duyulur. Biz millet olarak şimdi bu aşamadayız. Günler geçecek, haftalar ve aylar geçecek ve acı gerçeklerle o zaman yüz yüze geleceğiz... Seçim tartışmaları işte o zaman netleşip karara bağlanacak... Ve seçimlerin ertelenmesi iktidar açısından biraz zor olacak! Normal seçim olsa zaten kaybedeceklerdi. Deprem üzerine tuz biber ekti, kaybetme sürecini hızlandırdı. Sevgili okurlarım mutlaka dikkatinizi çekmiştir. Bu deprem olayında çok ilginç bir olaya tanıklık ettik. Aynı deprem Suriye’de de oldu. Suriye deyip geçmeyin, 911 kilometre sınırımız var. Ancak kırılan fay hatları ilk sırada bizi vurdu. Komşumuz işi bizden biraz daha ucuza atlattı. Binlerce binası yıkıldı, yaklaşık dört bin kişi can verdi. Yabancı medyayı izleyenler görmüştür, haberler hep “Türkiye ve Suriye’de yıkıcı deprem” başlığı ile verildi. ★★★ Bizim medyamız bu felaketin Türkiye boyutunu günlerce verdi ama Suriye’deki yıkıma birkaç cümleyle olsun asla değinmedi. Oysa on binlerce masum insan orada, sınırımıza 30-40 kilometre uzaklıkta aynı felaketi yaşıyordu. Üstelik Suriye gibi az gelişmiş bir ülkede halkın başına gelen de azımsanacak bir durum değildi. Bizimkiler herhalde şöyle düşünüp karar vermişti: “Esad’dan bize ne... Her koyun kendi bacağından asılır. Kendi derdine kendi yansın!” ★★★ Esad şudur budur, severiz veya sevmeyiz... Ama şunu kabul edelim, bu deprem felaketi sonrasında Suriye’nin başına gelenleri bir miktar ıskaladık. Hem de bilerek... Bir tek devlet adamı yetkilimiz, göstermelik bile olsa Suriye halkına başsağlığı dilemedi. Oysa siyaset ayrı iştir ‘insanlık’ ayrı. Suriye depremini görmezden geldik. Biraz ayıp ettik!",https://www.sozcu.com.tr/koyun-can-kasap-et-derdinde-wp7594155
Emin Çölaşan,“Bay Kemal”,09 Mart 2023,"Sevgili okurlarım, memlekette art arda iki büyük deprem yaşadık ki, rastlantı sonucu birbirlerini izlediler. Biri ortalığı kasıp kavuran ve yüz binlerce insanımızı maddi ve manevi açıdan mahveden deprem... Diğeri ise siyasi deprem. İlkinin yarattığı sorunlar çözülmedi... Ve çözülmesi yıllar alacak. İkincisinin baş kahramanı, başka bir deyişle hedefi ise hepimiz tarafından biliniyor. Bay Kemal! ★★★ Bu tanımlamanın isim babasını soracak olursanız o da biliniyor... Recep Tayyip... Kılıçdaroğlu’nu kendince ti’ye alıyor, küçümsüyor, dalgasını geçiyordu. Ancak gelin görün ki evdeki hesabı çarşıya uymadı. Kılıçdaroğlu da bu yakıştırmayı benimsedi ve kendisi için kullanmaya başladı!.. Ve silahı Recep Tayyip’in elinden alıverdi. Biz de benimsedik ve ‘tırnak içinde’ kullanmaya başladık! Böylece beyefendinin bu acayip oyunu da ters tepmiş oldu. ★★★ Bay Kemal şimdi 6’lı masanın cumhurbaşkanı adayı. Birkaç ciddiyetsiz aday elbette ortaya çıkacak. Onları saymazsak Recep Tayyip’in bir numaralı rakibi. Her şeyi fazlasıyla hak etmişti. Geçmişine bakıyoruz, herhangi bir kirliliğe  bulaşmamış. Uzun siyası yaşamı boyunca herhangi bir yalanı, skandalı ortaya dökülmemiş. Kendi halinde, mazbut bir aile babası. Aile bireylerinden hiç kimse de pisliğe  bulaşmamış. ★★★ Peki ama bu açıdan bakıldığında her şey dört dörtlük mü? Hataları, yanlışları olmadı mı? Siyasi açıdan bakıldığında bazı hata ve yanlışları elbette oldu ama O’nun yerinde hangimiz olsak aynı durumla yüz yüze gelirdik.AKP-MHP  ikilisi şimdi harıl harıl düşünüyor... “Biz bu Bay Kemal’i neresinden nasıl vurmalıyız, O’nu seçmen önünde yıpratmak için acaba neler yapmalıyız! Adamın açığı yok... Baş edilmesi zor bir soru! ★★★ Yakın zamanda seçim ortamı kızıştıkça olacakları size şimdiden söylemek isterim... Bay Kemal “Alevilikten” vurulmak istenecek...“O bir Alevidir, Alevi bir cumhurbaşkanı olmaz, olamaz...” Bunun açıktan söylenmesi, miting meydanlarında söz edilmesi doğal olarak söz konusu olmayacak. Ya ne yapılacak? Bütün Türkiye’de Alevilik olayı özellikle sağ seçmenin kulağına fısıldanacak. Alevi’ye oy vermeyin! ★★★ Karşı çıktığınızda verilecek yanıt hazır: “Kim demiş onu, kim söylemiş. Bu ayrımı körüklediğimiz konusunda hangi bilgiye, hangi kanıta sahipsiniz? Söylediklerinizi ispat edin.” Sonra sert çıkıp ekleyecekler: “Bu gibi iddiaları öne sürenler vatan hainidir, milletimizin düşmanıdır! Biz Alevi yurttaşlarımıza büyük saygı duyarız!” Keşke öyle olsaydı. ★★★ Sevgili okurlarım Türkiye, Cumhuriyet döneminin en önemli seçimlerini gerçekleştirmek üzere... Kampanya hele bir başlasın, partiler tam kadro devreye girsin, siyasetçiler tam kadro sahaya insin, daha neler yaşayacağız neler... Gün gelecek asabımız bozulacak, gün gelecek sinir sistemimiz laçkalaşacak... İş o boyutlara varacak ki söyleyecek söz bulmamız mümkün olmayacak. Piyasaya yukarıda verdiğim örnekte olduğu gibi bin bir yalan sürülecek. Hakaretler savrulacak. Bekleyin...Ortalık bir süre sonra kızışacak. Az kaldı. ★★★ Bay Kemal  işte bu ortamda daha da önem kazanacak. Sakin, düzgün, aklı başında bir adam... Kim ne derse desin AKP-MHP  ikilisinin en büyük korkulu rüyası. Bundan sonraki çabalar onun kazanmasına, 21 yıllık savurgan ve yolsuzluklarla anılan iktidara yönelik olacak.",https://www.sozcu.com.tr/bay-kemal-3-wp7614785
Emin Çölaşan,Parmak boyasını unutan muhalefet!,04 Mart 2023,"Sevgili okurlarım, önümüzde çok kritik iki seçim var. Türkiye’de yapılacak her seçim özellikle bu iktidar döneminde ‘tartışmalı ve şaibeli’ olmaya mahkûmdur. Tıpkı son birkaç seçim gibi. Yakın geçmişi ve bu konuda neler olduğunu şimdi bir kez daha anımsayalım... Seçmen kütükleri, çıkarılan yasayla birlikte artık tümüyle iktidarın elinde. Bu kütükleri düzenleme görevi daha önce Yüksek Seçim Kurulu’nun (YSK) yetkisindeydi... ★★★ Yine küçük bir anımsatma yapayım... Türkiye’de bir süre öncesine kadar adına parmak boyası denilen bir uygulama vardı. Bu önemli konuya 19 Mart 2022 tarihli yazımda değinmiş ve hadiseyi ülke gündemine taşımayan muhalefet partilerini eleştirmiştim. Oy verecek seçmen sandık başına gittiğinde önce oyunu kullanır, imzasını atarken işaret parmağı boyanırdı. İstisnasız her seçim sandığında küçük şişelerin içinde siyah bir boya vardı. Ne yaparsanız yapın, hangi işlemi uygularsanız uygulayın, bu boyanın 24 saat boyunca parmaktan silinmesi mümkün olmazdı. Böylece, bu boya sayesinde herhangi bir seçmenin hile yoluna başvurması, başka sandıklarda ikinci ya da üçüncü kez mükerrer oy kullanması önlenmiş olurdu. ★★★ Bu uygulamalar AKP iktidarının işine gelmedi!.. Seçmen kütüklerinin düzenlenmesini YSK’dan alıp İçişleri Bakanlığına devrettiler. Böylece yargının elinde olan çok önemli bir yetki yürütme organına, başka bir deyişle AKP iktidarına devredilmiş oldu. Seçmen kütükleri, hilenin en çok yapıldığı uygulamalardan biridir. Herhangi bir seçmen bu yolla aynı seçimde ve farklı sandıklarda birkaç kez oy kullanabilir... Hele de parayla ya da çeşitli vaatlerle satın alınan yabancı uyruklu sığınmacılar... ★★★ Evet... Bu süreçte ikinci ve en az seçmen kütükleri kadar önemli bir parmak boyası uygulaması vardı. AKP iktidarı parmak boyası uygulamasını, çıkardığı 18 Mart 2008 tarihli yasa ile yıllar önce kaldırdı. Böylece çok önemli bir seçim hilesinin daha önü açılmış oldu. Oysa Türkiye’de üretilen bu boyanın maliyeti fazla değildi. Kullananlara örneğin sağlık açısından hiçbir zararı yoktu... Ama çok önemli bir işlevi vardı ki, hileyi önlüyordu. ★★★ Şimdi şu tabloya bakınız... Türkiye’de yaşamakta olan ve sayıları resmi rakamlara göre dört milyonu aşan Suriyeliler var. Bunlara Türkiye’de yaşayan ve tam sayıları kesin olarak bilinmeyen milyonlarca Afganistan, Irak, İran, Pakistan, Özbek, Kırgız, Bangladeş, Somali, Nijerya, Kenya vesaire kökenlileri de ekleyin. Bunların bir bölümünün şu anda seçmen kütüklerinde kayıtları var! Oy kullanacaklar. Üstelik hemen hepsine bizim sırtımızdan, bizim ceplerimizden çeşitli avantalar sağlanıyor. Pek çoğu, sayıları tam olarak bilinmese bile “T.C. vatandaşı” yapıldı. Bizim gibiler için geçerli olmayan çeşitli olanaklar onlara sağlandı. Ücretsiz eğitim, ücretsiz sağlık hizmeti ve daha niceleri! Çoğu cahil ve eğitimsiz kişiler... Doğurganlık hızlarına yetişmek mümkün değil. O yüzden, bunların sayısı özellikle Kilis, Hatay, Mersin, Kahramanmaraş gibi bazı illerimizde T.C. vatandaşlarının sayısını geçti. Kendi mahalleleri, gettoları, hastaneleri, iş yerleri ve okulları bile oluştu. Şimdi oralarda, depremin etkilediği bütün illerimizde oy kullanılacak. Bu gibi yaşamsal konularda hiç kimseden, hiçbir makamdan tık yok. ★★★ Bu saçma sapan uygulamaya ve milyonlarca ‘yeni vatandaşımıza’ muhalefet partileri bazen karşı çıkarken, AKP iktidarı onları koruyup kolluyor. Dolayısıyla onlar AKP’nin yeni oy makinelerine dönüştü. Vatandaşlığı ceplerine koydular, hiç ummadıkları bir sürü avantaya kavuştular... Ve şimdi büyük çoğunluğu bu iktidarın güvencesi altında olan ve oy yumurtlatan kuluçka makineleri! ★★★ Meydan artık boş!..Yasalar onlara çalıştı! -Seçmen kütükleri YSK’dan alınıp  İçişleri Bakanlığına devredildi . -Parmak boyası kaldırıldı. Şimdi akla çok önemli bir soru geliyor: Muhalefet partileri bu iki olayı, özellikle de parmak boyasını ülke gündemine niçin taşımıyor? Bu olanların açık bir hile kapısı olduğunu millete niçin anlatmıyor? ★★★ Önümüzde çok kritik iki seçim var... Parmak boyası yeniden kullanıma sokulmadığı takdirde önümüzdeki seçimler (hem Meclis, hem de cumhurbaşkanlığı seçimleri) her türlü şaibeye açık olacaktır. Oysa bunu önlemek iktidar açısından gayet kolay ve basittir... Özellikle parmak boyası konusunda iki satırlık bir yasa çıkarmak... Ya da sorunu bir cumhurbaşkanlığı kararnamesiyle çözüvermek...  Ama yapamazlar çünkü işlerine gelmez. Bir yanda sayıları tam bilinmese de, vatandaş yapılan yabancı kökenli seçmenler AKP’ye oy vermek için hazır asker gibi bekletilirken, bu iktidarın parmak boyasını geri getirip hileyi önlemesi mümkün müdür! O halde bunun tek çaresi kalıyor: Muhalefetin iyice bastırıp bu konuyu ülke gündemine ısrarla ve en kısa zamanda taşıması!.. Yani kamuoyu baskısı oluşturmak. Oysa muhalefet partileri bunu unutmuş görünüyor... Ya da yeterince umursamıyor. Türkiye gibi seçimleri bile üçkağıtçılığa ve her çeşit yolsuzluğa açık olan bir ülkede parmak boyasının kaldırılmış olması sadece AKP’ye yarıyor. Bu konuda muhalefet partilerine çok önemli bir görev düşüyor ama her nedense ses çıkmıyor!",https://www.sozcu.com.tr/parmak-boyasini-unutan-muhalefet-2-wp7610339
Emin Çölaşan,Yeni bir sayfa açılırken,08 Mart 2023,"Sevgili okurlarım şu oldu bu olacak derken en sonunda taşların yerine oturmak üzere olduğunu görmeye başladık. Meral  Hanım’ın son çıkışları elbette biraz hasar verdi... Ama bu yol kazasını hafif hasarla, sadece sürtünme ile atlattık. Daha kötüsü olabilir, araba yoldan savrulup bütün muhalif kesimlere çok ciddi hasar verebilirdi. Muhalif kesimler diyorum... Zira ortada hepimizin umut bağladığı bir süreç vardı. 6’lı masa çok iyi başlamış ve herkese umur vermişti. Ama böyle bir süreçte çoğumuz ‘o sürprizi’ beklemiyorduk! Buna hazır değildik. O çıkış hepimizi şoka uğrattı. ★★★ Neyse ki vartayı şimdilik bile olsa atlattık... Uzun uğraşlar ve çabalar sonrasında Kılıçdaroğlu ’nun  adaylığı açıklandı. Açıkça söylüyorum, bunu hak etmişti. Peki o aşamalarda hiç mi hata yapmamıştı? Elbette yapmıştı. Örneğin üç dış gezisi de gereksizdi. ABD, Almanya ve İngiltere gezilerinden ne kazandığını çoğumuz şu anda bile bilemiyoruz. Neyse, bunlar geldi geçti. ★★★ Başta Meral  Hanım olmak üzere bundan sonra herkese, hepimize düşen çok önemli görevler olduğunu asla unutmayalım. Türkiye, önümüzdeki mayıs ayında Cumhuriyet tarihinin en önemli seçimlerinden birini yaşayacak. Bu, öyle sıradan bir seçim değil. Başımızda 20 yıllık bir iktidar var. Dediğim dedikçi, çoğu adımları yanlışlarla dolu bir iktidar. -Baskıcı.-Korkutucu.-Bütün amacı toplumu sindirmek, hiç kimseye söz hakkı vermemek.-Yargıyı bile denetimi altına almış.-Anayasa ve yasa tanımaz, takmaz. Milyonlarca yurtsever insanımız işte böyle bir iktidarla yıllardan beri mücadele veriyor, ★★★ İşin ekonomik boyutlarına ve diğer benzer konulara burada hiç girmiyorum çünkü girilecek gibi değil! Çarşı pazar fiyatlarını AKP-MHP ikilisi bizden daha iyi biliyor ama bu konulara el atması mümkün olmuyor. Vurgunlar, yolsuzluklar...Özelleştirme peşkeşleri... İnsan hangisini yazacağını şaşırıyor. ★★★ Biz Mayıs 2023 seçimlerine işte böyle bir ortamda giriyoruz. Cumhuriyet’in 100. yılındaki seçimlere.Açık söyleyeyim...Önümüzdeki Mayıs 2023 seçimlerinde elde edilecek sonuçlar bizim ya batışımızı, ya da çıkışımızı simgeleyecek. Bu baskı ortamına, bu hukuksuzluklara, kötü ekonomik gidişe milletin çoğunluğu olarak “Dur” demezsek, Mustafa Kemal Atatürk’ ün aydın izinde yapmakta olduğumuz yürüyüşü açık alınla, uzun yıllar daha sürdüreceğiz. ★★★ Böyle bir ortamda hiç kimsenin, özellikle de hiçbir siyasetçi ya da parti liderinin bundan sonra ‘kapris yapma, mızıkçılık etme, kişisel ve partisel çıkarların peşinde koşma’ hakkı bence yoktur. Bu sözlerimle elbette ki iktidar kesiminde yer alan biri büyük öteki küçük iki partiyi kastetmiyorum. Onlar yine ellerinden geleni kendi bildikleri gibi yapacaktır. Burada söz konusu olan muhalefet partileri ve onlara destek vermesi gereken irili ufaklı muhalif kesimlerdir. ★★★ 6’lı masa olayında şimdi yeni bir sayfa açıldı...Doğruları ve yanlışlarıyla...Sorunlar bitmedi, daha da çok tartışılacak ve sürecek.Bu gibi yaşamsal önemde konularda işin bilincine varalım, elimizden geleni yapalım.Açılan beyaz sayfanın değerini bilelim...Peki bu olanlardan sonra taşlar acaba yerine oturdu mu?Henüz değil.Oturması için hep birlikte çaba harcamak zorundayız.Aksi takdirde AKP’ye yeniden yol veririz ve başımız öne eğik, birbirimize ‘geçmiş olsun’ dileklerimizi iletmek zorunda kalırız.Son pişmanlık fayda vermez.",https://www.sozcu.com.tr/yeni-bir-sayfa-acilirken-wp7613738
Emin Çölaşan,Seçim vaatleri muhteşem!..,30 Mart 2023,"Sevgili okurlarım, bizim gibi memleketlerde siyasetin akıl almaz bir hastalığı vardır... Bu hastalık özellikle seçim öncelerinde depreşir ve en üst düzeye ulaşır. Nedir o?.. Özellikle iktidar kesiminin palavraları ve asılsız vaatleri birbirini izler. Bu işin bir bölümünü de yaptık-yapacağız edebiyatı oluşturur. Burada özellikle yapacağız bölümü son derece ilginçtir. Adamlar yıllarca iktidarda kalmış ama her şeyi yüzlerine gözlerine bulaştırmış. Demek ki akılları başlarına ancak gelmiş, başka bir deyişle jetonları biraz geç düşmüş. Millet bu palavraların çoğunu yemez. Ama cebine girecek bir para varsa, çıkarı olacaksa sesini çıkarmaz ve elbette ki kabul eder. ★★★ Partili cumhurbaşkanı dün yine bu kapsamda esti gürledi... “Elektrik ve doğalgaz fiyatlarını indirmeye karar verdik!” Ama Devletin bütçesi sıkışmıştı. Gelirler giderlere yetmiyordu. Oturup düşündüler ne yapmaları gerektiğini ve en sonunda elektrik ve doğalgaza zam yapmaya karar verdiler. (Burada sürekli zamlanan akaryakıt fiyatlarına falan değinmiyorum. ) Elektrik ve doğalgaz zamları başımızda işte böyle patladı. Böylece piyasalarda var olan istisnasız her mal ve hizmetin fiyatları zamlandı. Hele de konut giderleri... Ahali evini ısıtamadı. Apartman aidatları rekor düzeye ulaştı. Aynı apartmanda yaşayan aileler arasında nice tartışmalar ve kavgalar çıktı. Milletin tepkisi büyüktü ama bizi yönetenler her zamanki yöntemlerinden asla ve kesinlikle vazgeçmeyi düşünmediler. “Üzerine fazla varmayın. Önce bağırıp çağırırlar, öterler ama sonra unuturlar.” Nitekim unutuldu gitti. Durup dururken aylardır yemekte olduğumuz zamlı kazıklar da yanımıza kâr kaldı. ★★★ Evet...Beyefendi dün partisinin Meclis’teki Grup toplantısında son ‘müjdeyi’ verdi. Elektrik ve doğalgazda indirim yapacaklarmış! Bizim karnımız bu gibi müjdelere tok... Devlette israf ve savurganlık son haddine varmışken sen zamları bindirip milletin anasını resmen ağlatacaksın, hele de fakir fukarayı mahvedeceksin, sonra indirim kararı alacaksın. Alay edercesine. İnsaf beyim insaf... ★★★ Peki bu indirim neden şimdi? Bu soruyu sekiz yaşındaki çocuğa sorsak yanıtını o bile bilir... Seçim öncesi oy avcılığı! Sıradan ve özellikle de yerel siyasetçilerin ağzından çıkan bu gibi vaatleri bir cumhurbaşkanının Meclis kürsüsünden okuması acaba yakışıyor mu? ★★★ Sadece bu kadar olsa yine razıyız... Hiç niyetleri yoktu ve işlerine gelmiyordu ama EYT’ yi acele çıkarmak zorunda kaldılar. Bayram ikramiyesine zam yaptılar. Memur ve emekli maaşlarına zam gelecek. Kamuya on binlerce öğretmen, sağlıkçı ve askeri personel alınacak. Sayın sayabildiğiniz kadar. Bunların tamamı ya seçimden hemen önce önümüzdeki haftalarda, ya da seçim aşamasında gerçekleşecek. ★★★ Seçim edebiyatında bunun çeşitli isimleri vardır. Eğer yiyen olursa oy avcılığı ve seçim sömürüsü... Arkalarında MHP destekli güçlü bir Meclis çoğunluğu duruyor... Ama 14 Mayıs seçimlerinden yine de korkuyorlar. Bu kez işin şakası olmadığını gördüler ve panikteler... Ve o yüzden şeriatçı, Cumhuriyet düşmanı ve hatta ellerine kan bulaşmış kesimlerle seçim işbirliğine gidiyorlar. Koskoca iktidar partisi din ticareti ve din sömürüsü peşinde . Acaba bunlarda hiç mi utanma sıkılma kalmamış? ★★★ Geçmişte sergilenen yalanlar ve hakaretler bu gidişin zaten göstergesiydi. -Atatürk ve İ nönü için iki sarhoş. -CHP dönemi için ‘bunlar camileri kapatıp ahır yaptı!’ -(İkinci Dünya Savaşının kıtlık yıllarında) ekmeğimizi, kefen bezimizi bile karneye bağladılar. ★★★ 21 yılda memleketi bu durumlara getirdiler... Yolsuzluklar, vurgun, savurganlık ve israf tavan yaptı, yandaş kesimler malı götürdü. Saf Müslümanlara ise hep mesaj verildi: “Siz yeter ki bize sahip çıkın, Ayasofya’yı bile cami yaptık.” Korku ve panik yükseldikçe baktılar ki olmuyor, bu kez Diyanet Başkanı olan Ali Erbaş isimli şahsı piyasaya sürdüler, eline kılıç tutuşturup Ayasofya minberinde halifecilik oynattılar. Şimdi akılları başlarına gelmiş olmalı ki elektrik ve doğalgazda indirimden dem vurmaya başladılar. Biraz geç kaldılar!",https://www.sozcu.com.tr/secim-vaatleri-muhtesem-wp7637375
Emin Çölaşan,Hanımefendi öyle bir iş yaptı ki!..,05 Mart 2023,"Sevgili okurlarım, şu başlıkta yer alan ‘öyle bir iş yaptı ki’ ifadesi yerine ‘öyle bir halt etti ki’ diyebilirdim ama ayıp olurdu. Ama itiraf edelim hanımefendi bir çuval incirin niteliğini bozdu (!), elde kalmış değerini adeta çöpe attı. Oysa o değer 6’lı masa toplantılarında defalarca görüşülüp tartışılmış, eksikleri, yanlışları ve gecikmesi olsa bile önemli bölümleri kamuoyu önünde benimsenmişti. İşin bundan sonrası ne olur, arkası nasıl gelir, şu anda bilen yok. Bekleyip göreceğiz ama kim ne derse desin gemi ağır hasar gördü, su aldı. ★★★ Masadan kalkıyorsun... Çok güzel ! Peki karşılığında cumhurbaşkanlığı adaylığı konusunda ne öneriyorsun? Ekrem İmamoğlu ya da Mansur Yavaş’ı... Hem de isimlerini vererek!.. İyi ama hanımefendi, onların ikisi de CHP’ li Büyükşehir belediye başkanları. Seçime CHP’den girdiler, aynı kimlikle kazandılar. Yakınlık duymana, takdir etmene sonsuz saygı duyarız. Kusura bakmayınız sayın hanımefendi, onlar sizin partinizin mensupları ya da üyeleri değil ki! Böyle bir olay değil sadece Türkiye’de, dünya siyasi tarihinde bile ya az görülmüş, ya da hiç olmamıştır. Nitekim gerek İmamoğlu ve gerekse Yavaş, ikisi birden bu acayip öneriyi veya çağrıyı reddettiler. İkisini de kutluyorum. ★★★ Meral Hanım’ın tanımları arasında ilginç benzetmeler vardı. 6’lı masayı her şeye onay veren noter masasına, daha da ötesinde dayatmalarla dolu kumar masasına benzetiyordu . Oysa o masada alınacak kararlara saygı duyacağını kısa süre önce defalarca açıklayan da kendisi idi. Çelişkilerle, yanlışlarla dolu sözler, davranışlar ve açıklamalar... Ama bence en büyük hatası kendilerine oy veren, ya da verecek olan seçmeni şaşırtması oldu. Hem de en başta kendi seçmenini! ★★★ Önümüzdeki haftalar ve aylar bir sürü yeni olaylara gebe ama ne olacağını şu anda bilen kimse yok. Belki kendisi de bilmiyor. Çok yönlü ve bizim gibilerin aklının mantığının almadığı bu gibi konularda bir bildiği varsa kendisi de farkında değil. Doğrusunu isterseniz biz saf vatandaşlar 6’lı masada alınacak kararlara güveniyorduk... Bizim gibiler için herhangi bir parti ayırımı yoktu. Amaç böyle bir iktidarın gitmesiydi. Ben de burada birkaç kez şöyle demiştim: “Masadan saçma sapan, yolsuzluğa ve hukuksuzluğa bulaşmış acayip biri çıkmadığı sürece oyum 6’lı masa adayına gidecektir.” Size kendi açımdan soruyorum... Gerçi bundan sonra neler olacağını bilemiyoruz da, ben ve benim gibi düşünen milyonlarca saf vatandaşımız bundan sonra ne yapmalı? ★★★ Meral Hanım durup dururken umudumuzu kırdı, coşkumuzu ve heveslerimizi yok etti demeyeyim de en azından törpüledi... Büyük bir yanlışa damgasını vurdu. Başka partinin listesinden seçilmiş iki büyükşehir belediye başkanını bile isimlerini vererek ayartmaya kalkıştı... Şimdi ağır bir vebal altındadır. Bir ay önce büyük depremi yaşamıştık. Şimdiki ikinci deprem oldu, memleketi salladı ama bu siyasi... ★★★ Sevgili okurlarım, akıllara şöyle bir soru mutlaka gelmiştir. Meral Hanım’ın yaratıp önümüze koyduğu bu süreç acaba kime yaradı? Hiç kuşkunuz olmasın, Saray ve AKP iktidarına. Sözleri ve her şeyi ile geçmiş yıllardan beri bu ikilinin en amansız karşıtı olarak görünen hanımefendinin günün birinde teslim bayrağını böyle kolayca çekebileceği hangimizin aklına gelirdi? Partisinin üst düzey bir yetkilisi dün kendisine sessizce sormuş: “Seçimde Kılıçdaroğlu ve Recep Tayyip olursa parti olarak hangisine destek vereceğiz?” Yanıt muhteşem: “Onu sonra düşünürüz.” Hanımefendi bu son kararıyla sadece kendisinin değil, partisinin de ayağına kurşun sıktı. Acaba kurşunları çıkarmayı başaracak mı!",https://www.sozcu.com.tr/hanimefendi-oyle-bir-is-yapti-ki-wp7611116
Emin Çölaşan,Ankara’nın ortasında bir enkaz yığını,01 Mart 2023,"Sevgili okurlarım, 50 bin’e yakın, belki daha fazla insanımızı yitirdiğimiz felaket sonrasında ülkemizin belli bölgeleri enkaz yığınına dönüştü. Ancak bu ortamda dikkat çekmeyen başka yığınlar da var. Onlardan birini bugün size kısaca anlatmak istiyorum ki bu iktidarın bazı marifetleri daha biraz olsun açığa çıksın. Mustafa Kemal Paşa  1920’li yıllarda Ankara’yı yeni devletin başkenti ilan ettiğinde bu bozkır kasabasının sınırları belliydi. Şimdi şu tabloyu gözünüzde canlandırmaya çalışın. ★★★ Günümüzde iki eski Meclis binasının olduğu cadde...(Onun yukarısı bugünkü Ulus meydanı ve kasabanın merkezi.) Aynı cadde üzerinde 1927 yılında yapılan Ankara Palas da yer alıyor. Buradan tren istasyonuna doğru devam edin... Bataklık bir araziden geçiyorsunuz. Pislik ve sivrisinek yuvası... Bugün o yolun sol tarafında sonraki yıllarda yapılan Gençlik Parkı yer alıyor. Yolun sağ tarafında ise o yıllarda at yarışları yapılıyor. Yeni devletin daha ilk yıllarında bile atçılık gelişsin diye çaba harcanıyor. İlk Meclis binasından tren istasyonuna sadece at ya da eşek sırtında veya atlı arabayla gitmek mümkün. Sonraki yıllarda Ankara büyüdükçe devreye tek tük motorlu taşıtlar giriyor. ★★★ Ankara’da herhangi bir spor tesisi yoktu... Cumhuriyet yönetimi o bataklık yolun sağ tarafında modern bir stadyum inşa ediyor. 1936 yılında hizmete açılan bugünkü 19 Mayıs stadı. Uzun yıllar boyunca Ankara’nın tek modern stadı olarak hizmet veren, maçların yapıldığı, törenlerin düzenlendiği, 23 Nisan, 19 Mayıs gibi ulusal bayramların kutlandığı bir spor alanı... Alan çok büyük... Devletin bu büyük arazisi çok sayıda spor tesisinin yapılmasıyla birlikte, yıllar içerisinde bir spor alanına dönüştürülüyor. -  19 Mayıs stadı. - Halter, güreş, boks gibi çeşitli spor dalları için küçük boyutlu kapalı idman ve spor salonları. - Eskrim salonları. - Atletizm pistleri... - Ve tenis kortları. ★★★ Türkiye’de günün birinde AKP isimli bir partinin iktidar olmasıyla birlikte her şey altüst oldu! Bunlar kafayı 19 Mayıs stadına taktılar. İnşaat çürük, yıkmak gerekiyor! Oysa böyle bir durum yoktu, belgelerle kanıtlanmıştı. İkinci neden, açıkça söylemeleri mümkün olmasa bile o kafalara göre çok daha önemliydi: Tenis Kulübü’nde içki servisi de yapılıyor, statla birlikte orasını da yıkmak gerek!.. Ve spor alanında yer alan bütün yapıları yıkmaya karar verdiler. ★★★ Birbiri ardına davalar açıldı... Mahkeme yıkım kararlarını iptal etti... Ve günün birinde dozerler araziye girdi. Yıkım başlamıştı. Önce 19 Mayıs stadı, sonra öteki kapalı salonları ve atletizm pisti yıkıma uğradı. En sonunda sıra, ormana dönüşen yemyeşil bahçesinde ‘içki içilen’ Tenis Kulübü’ne geldi. O güzelim alanda da yıkım hızla başladı. Yıkılıp enkaza dönüşen sadece orası değildi. Arazide ne varsa bitirildi, her yer dümdüz edildi. İrili ufaklı spor salonları, atletizm pisti, her şey toza toprağa dönüştü. ★★★ Tenis Kulübü bahçesine arada sırada arkadaşlarla giderdik. Sanırım 15-20 adet  kapalı kort ve açık kort vardı. Peki ama o güzelim tesisleri niçin yıktılar?Yanıtını bilen yok.Yerine ne yapacaklar?Onu da bilen yok. Bir ara millet bahçesi yapılacağı söylentileri çıkmıştı ama doğru yanıtı bilmek bizim için mümkün olmuyor. Yoktan var edilen o güzelim spor kompleksini bile mahvetmeyi içlerine sindirdiler...Hayrını görsünler! Sevgili okurlarım, Vural Savaş’ tan kısa süre sonra Yargıtay emekli Cumhuriyet Başsavcısı Sabih Kanadoğlu ’nu da dün yitirdik. AKP iktidarının çekemediği, tahammül edemediği hukukçuların en başında idi... Oynanmak istenen hukuk oyunlarını açığa çıkarır, sağlam hukuk bilgisiyle iktidar hukukçularının her birini ayrı ayrı dize getirirdi. Söyleyecek söz bulamıyorum. Elinde hiç sönmeyen sigarasıyla muhteşem bir sohbet adamı... Bazen bana da uğrar ve saatlerce sohbet ederdik. Öğretirdi. Sonsuz deneyimleriyle birlikte adeta bir anayasa ve hukuk hocası idi. Bir süredir hastaydı ama öleceğini hiç düşünmemiştim. Sabih abimize Allah’tan rahmet diliyorum.",https://www.sozcu.com.tr/ankaranin-ortasinda-bir-enkaz-yigini-wp7606310
Emin Çölaşan,Gerçek depremde cicim ayları sona yaklaşırken,07 Mart 2023,"SEVGİLİ okurlarım, Türkiye birbiri ardına gelen depremlerle yaşamayı sürdürüyor. İlkini, başka bir deyişle gerçek depremi yaşayalı bir ayı geçti ve 50 bin’e yakın insanımızı enkazlar altında yitirdik. İkincisi ise bu günlerde yaşadığımız siyasi deprem. Bu yazının konusu büyük bir faciaya dönüşen ilk deprem olacak. Şu gelişmeler bir durulsun, siyasi depremi herhalde yarın ele alırım. ★★★ Evet... Büyük felaket on binlerce konutu ve işyerini harabeye çevirdi. İlk aşamada sadece Türkiye değil neredeyse bütün dünya yardım elini uzattı çünkü depremin böylesi bugüne kadar hiç görülmemişti. - Ülke çapında bağışlar toplandı. -Eksik bile olsa çadırlar ve konteynerler kuruldu. -Bölgeye Türkiye’nin dört bir yanından personel, bol miktarda yiyecek ve giysi gönderildi. -Hastane çadırları kuruldu. -Seyyar mutfaklarda sıcak yemek dağıtımı başlatıldı. ★★★ Kağıt üzerinden bakıldığında buraya kadar yapılanlar olumlu... Zaten böylesine bir felaket sonrasında başka bir şey yapılamazdı. Başta TRT olmak üzere bizim yandaş medya da bunun farkına varmıştı ve fırsatı kaçırmadılar... Bu yapılanları iktidardan gelen talimat doğrultusunda siyasi propaganda niyetine kullanmaya kalkıştılar ve kullandılar da. Şimdi bunların televizyon kanallarını açtığımız, ya da gazetelerine baktığımız zaman hep aynı şeyi görüyoruz: Gelecek seçimlere yönelik oy avcılığı! Yani deprem sonrasında her şey dört dörtlük! Aç kalan yok, açıkta kalan hiç yok! ★★★ Geçenlerde düşüp kürek kemiğimi kırmıştım. Şimdi yandaşların en önde gelen temsilcilerinden biri olan eski bir dostum geçmiş olsun diye aradığında biraz şaşırmıştım. Deprem bölgesinden aradığını söyledi ve şöyle dedi: “Buraları öyle yazıldığı gibi, anlatıldığı gibi iyi durumda değil. Buralarda durum çok daha farklı ve ciddi. İnsanlar büyük sıkıntı içerisinde.” Hatta ben de kendisine espri yaptım! “Şimdi bu söylediklerini senin ağzından yazarsam kovulursun ve sen de depremzedeler gibi açıkta kalırsın! ★★★ Gerçekten de öyle... Yandaş medyaya bakıyorsunuz ki her şey dört dörtlük...Felakete uğrayanlar neredeyse tam kadro “Hay Allah hükümetimizden razı olsun. İyi ki deprem oldu da çadıra geçtik, rahata kavuştuk” diyecekler. Herkes iktidara duacı! Herkes çok mutlu! Yakınanlar olursa onların sözleri montajlanıyor, çöpe atılıyor, yakınmaları falan gündeme getirilmiyor. “Allah razı olsun hükümetimizden, bize sıcak yemek yediriyor!” İnsanoğlunun mutluluğu demek bu kadar kolaymış. ★★★ Oysa durumlar epeyce farklı... Depremin etkisiyle büyük sorunlar yaşayan ve bunlara çözüm bulamayan milyonlarca çaresiz insanımız işte oralarda. Bazıları göç etti, bazıları konteynerlere, çadırlara yerleştirildi. Önemli bir bölümünün (hemen her gün nohut kuru fasulye çıkarılsa bile) karnı doyuruluyor. Oysa bazı yerlerde içmek ve tuvalet için su yok. Bazılarında tuvaletlerin mesafesi çadıra en az 300 metre. Kırsal kesimdeki sorunlar ve eksikler anlatılacak gibi değil ama onlar zaten unutuldu gitti... Sesleri pek duyulmuyor. ★★★ Yine propagandaya yönelik göstermelik sahneler... Çadırkent’e berber dükkanı ve kuaför açılmış. Yüzlercesinden acaba kaçında açılmış? Çocuklara top ve balon armağan edilmiş, oynuyorlar. Büyük küçük herkesin sırtında yardımlardan gelen pırıl pırıl giysiler, ayaklarında yeni ayakkabılar... Cicim aylarının zorladığı göstermelik mutluluk sahneleri özellikle sürdürülüyor. ★★★ Sevgili okurlarım, bu sahneler ve propagandaya yönelik çabalar kimseyi kandırmasın... Büyük felaketin henüz çok başındayız. Esas dev gibi sorunlar bir süre sonra boy göstermeye başlayacak. Şimdi neredeyse hiç kimse o büyük şoku atlatabilmiş değil. Felaket henüz tam olarak anlaşılmadı. Bu yüzden şimdilik o büyük yaraya pansuman yapılıyor. O derin yara daha fazla büyümesin diyeceğim ama biraz zor gibi görünüyor. Şimdi cicim aylarını yaşıyoruz. Kimse fazla konuşamıyor, herkes sıkıntısını içine atıyor. Cicim ayları yakında bitecek, acı gerçeklerle işte o zaman yüz yüze geleceğiz.",https://www.sozcu.com.tr/gercek-depremde-cicim-aylari-sona-yaklasirken-wp7612873
Emin Çölaşan,Deprem sonrası manzaralar!,02 Mart 2023,"Sevgili okurlarım birkaç gün önce de yazmıştım, depremin verdiği acılar henüz dinmiş olmasa bile, adına siyaset denilen vazgeçilmez kavram hızla devreye giriyor... Belli konularda sanki bu felaketi biz yaşamamışız gibi siyasi nutuklar atılıyor, çıkışlar yapılıyor ve iktidar karşıtı olan kesimler özellikle rencide edilmek, baskı altına alınmak isteniyor. Üç büyük kulübümüz olan Fenerbahçe, Beşiktaş ve Galatasaray taraftarları bu konuda başı çekiyor. On binlerce taraftarın hep bir ağızdan tribünlerde attığı sloganlar bu işin başlangıcını oluşturdu. Hükümet istifa! Onların hep bir ağızdan attığı sloganlar aslında Türk toplumunun ortak sesi... Hiç de hafife alınacak bir olay değil. ★★★ Bu sloganları ciddiye almak gerek... Bu konuda hiçbir makam ve kişiden gelmiş herhangi bir talimat yok. Ama iktidar korktu... Ve hemen kendince önlem almaya karar verdi. Bu hafta oynanacak Kayserispor-Fenerbahçe maçında Fenerbahçe taraftarlarının Kayseri stadına alınmamasına karar verildi. Alınmasınlar ki o sloganlar duyulmasın, hatta mümkünse iktidar lehine tezahürat yapsınlar! Bunun acaba dünyada başka bir örneği var mıdır! ★★★ Devlet Bey meğerse Beşiktaş üyesi imiş... Ve şimdi Beşiktaş’tan istifa edip Karagümrük’e üye olmuş. İyi etmiş. Sonraki üyelik onuru acaba hangi takıma kısmet olur, bilemeyiz. Aslında size bir tahminimi söylemek isterim... Bu işler böyle gitmeye başlarsa sonu pek iyi gelmez. Lig takımları da ikiye bölünmeye başlar...İktidar takımları, muhalefet takımları! Sonra sıra oyunculara, yönetici ve hakemlere gelir. Örneğin Rizespor başkanı bunu açıkça söyledi... AKP ve Recep Tayyip tarafında olduğunu bildirdi. ★★★ Dikkat ediniz, depremin açtığı yaralar soğudukça siyasetin kısır döngüsüne girmeye başlıyoruz. Bundan sonrası hep böyle gelecek. Koskoca bir deprem yaşadık, bırakın maddi hasarı bir yana, 50 bin’e yakın insanımızı  toprağa verdik... Bu olayın elbette bazı sorumluları vardı.Ama gelin görün ki bir Allah kulu bile sorumluluğunu kabul edip görevinden istifa etmedi. Hepsi topu kendi üzerinden başkalarına attı, üzerine alınmadı. Siyasetçiler, hükümet üyeleri ve ilgili bürokratlar dahil! Böyle bir sorumsuzluk olabilir miydi, bizde oldu. Demek ki görev açısından bakıldığında hepsi dört dörtlüktü! ★★★ Çok şükür ki deprem bölgesinde işler artık ‘normale’ dönüyor. Bunu nasıl anlıyoruz? İktidarın büyük ve küçük iki ortağı deprem bölgesini ziyaret ettiler... Ve Recep Tayyip çocuklara para dağıtırken Devlet Bahçeli onu izliyordu... Ortaya görüntüler çıktı. Çok sayıda çocuk ellerini uzatmış para bekliyor. Dağıtılan desteler 200 liralık banknotlardan oluşuyormuş. Kısa günün kârı, deprem yardımı... Kap bir 200’lük, ya anana babana ver, ya da verene dualar edip kendin güle güle harca. Sakın ola ki hiç kimse “Yav kardeşim propagandanın bu kadarı da olur mu, cesetlerin yattığı yerlerde para dağıtılır mı” demesin. Bizde olur. Sevgili okurlarım, bir televizyon kanalı kurmanın çok zor bir iş olduğunu Sözcü Televizyonu’nun kuruluş aşamasında kıyısından köşesinden öğrenmiş oldum. Hem zor, hem de pahalı... Hele bir muhalefet kanalı olacaksanız her açıdan daha zor. Her şeye sıfırdan başlıyorsunuz. Yerine getirmeniz gereken yüzlerce kural, yüzlerce formalite var. Sözcü Televizyonu bu engellerle uzun süre uğraştı ve son aşamada dün yayına başladı. Görevli bütün arkadaşlarımıza başarılar diliyorum.",https://www.sozcu.com.tr/deprem-sonrasi-manzaralar-wp7607906
Emin Çölaşan,Kemal Bey’in işi zor,25 Mart 2023,"Sevgili okurlarım, önümüzdeki Meclis seçimleri açısından bakıldığında özellikle bir liderin işinin çok zor olduğu biliniyor. Kemal Kılıçdaroğlu... Bildiğimiz kadarıyla partisinde bugüne kadar ‘tek adamlık’ yapmadı. Doğru olsun yanlış olsun, en önemli kararlarını bile kurmay takımına danışarak almaktan gocunmadı. Partililerden zaman zaman yükselen eleştirileri ciddiye aldı. Almasa bile haklarında disiplin işlemi uygulamaktan kaçındı. ★★★ Peki dört dörtlük bir genel başkan olabildi mi? Bence olamadı ama onun yerinde kim olsa aynı hatalara, aynı yanlışlara düşecek olması kaçınılmazdı. Doğrusunu isterseniz bu iktidar döneminde karşımıza çıkarılan haksızlıklara, hukuksuzluğa ve her çeşit rezilliklere iyi direndi. Ama bu Kemal Bey’in çok önemli bir özelliği vardı. İsmi gerek öncesinde ve gerekse siyasi yaşamı boyunca herhangi bir pisliğe, hırsızlığa, vurguna, yolsuzluğa, israfa, yalana bulaşmadı. Bu söylediğime onun bütün aile bireyleri dahildir. Bizde pek önemsenmez ama siyasette ismin temizliği çok önemlidir. Şimdi belki haklı olarak diyeceksiniz ki “Yav kardeşim madem önemlidir, bunca hırsız ve yalancı nasıl oluyor da devlet yönetiminde söz sahibi oluyor!” Kuşkunuz doğrudur ama burası da Türkiye’dir! ★★★ Kemal Bey işte bu koşullarda cumhurbaşkanlığına aday... Karşısında bir tek rakip var. Hem cumhurbaşkanı, hem de partisinin başı. O aday ‘tek adamlık’ oynuyor, hak hukuk ve adalet kavramlarından nasibini ne yazık ki fazla alamamış. Kemal Bey öyle değil. Karşısında kocaman bir balon olan yandaş medya var. Devletin ve milletin parası, bütün olanakları ellerinde... ★★★ Ancak AKP açısından bakıldığında koşullar artık geçmiş yıllardan epeyce farklı! Meclis çoğunluğunu bilemem ama özellikle de cumhurbaşkanlığı ellerinden sabun gibi kayacak gibi görünüyor. Zaten cumhurbaşkanlığı uçup gittiği anda onlar açısından tatlı rüyalar dahil her şey sona ermiş olacak. Hayatın ve siyasetin acı gerçeklerine toslayacaklar. Her ne kadar belli etmemeye çalışsalar da o yüzden hepsinin gergin, hepsinin telaşta ve hatta panikte olduğunu görebiliyoruz... Bizim ‘tek adamın’ işi kolay! Aday listeleri hazırlanırken ne derse o olacak. İşin içine ikinci bir beyin kesinlikle girmeyecek... Zira tek adam dediğiniz aslında büyük adam!Sadece Türkiye’ye değil bütün dünyaya yön veren, sağa sola posta koyup sonra geri adım atmak zorunda kalan bir dünya lideri! ★★★ Kemal Bey’in işi derseniz gerçekten çok zor. -Seçim öncesinde altılı masa dahil öteki partilerle ortaya çıkacak olumlu ve olumsuz ilişkileri çözüp düzene sokacak. -Öteki partileri de dikkate alarak aday listelerini kurmaylarının katkısıyla düzenleyecek. Bunlar en kritik konulardır. Ne yaparsanız yapın büyük tepkilere neden olur.-Bu gibi konularda parti içinde çıkacak sorunları da sırf kendi ağırlığı ile çözmek zorunda kalacak. -Partisinin seçim programını hazırlayacak, yeri geldikçe vaatlerini, yapılacak ve yapılmayacak işleri sıralayacak. -Bir sürü yerde seçim konuşmaları yapacak, nutuk atacak. Düzgün ve hatasız konuşmak zorunda.-Sorulan sorulara herhangi bir gaf yapmadan, pot kırmadan ve çelişkiye düşmeden yanıt vermek zorunda kalacak.-Ve daha niceleri... Bunlar zor işlerdir. Beyninizin 24 saat boyunca doğru yönde çalışması gerekir! ★★★ Yaklaşan seçimlerin bütün maddi ve manevi yükü de Kemal Bey’in omuzlarında olacak... Kazanırsa kahraman, kaybederse tu kaka! Ötekilerin işi kolay. Örneğin Devlet Bey’in karşısında onu bekleyen hiçbir engel yok... Recep Bey’in yanı başında dolanıp duruyor. Öylesine bağımlı ki cumhurbaşkanlığı için kendi partisinden aday çıkarması bile mümkün olmadı. Kemal Kılıçdaroğlu ’na kolaylıklar diliyorum. Sevgili okurlarım, Türkiye’de karşınıza hangi olay, hangi konu çıkarsa çıksın, işin ciddiyeti hemen kaçar. Halkın 100 bin imzasıyla cumhurbaşkanı seçiminde aday olma hakkı, bu konuda son örnek oldu. Muharrem İnce CHP’nin oylarını bölmek için (Truva atı göreviyle) ileri atıldı. Toplasa kaç yazar toplamasa kaç yazar! Doğu Perinçek, Fatih Erbakan, Ahmet Özal, hepsi öyle. Adaylığı kabul edilen ve adlarına imza toplanmaya başlanan öyleleri var ki isimlerini cisimlerini bilmeyiz. Bazısı üç günde değil 100 bin, sadece 255 oy alabildi. ★★★ Bazıları ikinci tura kalıp seçimi alacağını açıkladı!.. Komik olaylara tanık oluyoruz.Ancak sevgili adaylarımızın her birinin amacı aynı:Bu süreçten yararlanıp medyada yer bulmak, ismini geçirmek, hadiseyi kızıştırıp eğer mümkün olursa milletvekilliği koparmak ve medyatik şovlar yapmak. Anayasaya ciddi bir amaçla konulmuş olan bir hüküm şimdi böylesine kişisel reklam amacıyla kullanılıyor. Biraz ayıp oluyor ya neyse!",https://www.sozcu.com.tr/kemal-beyin-isi-zor-wp7632078
Emin Çölaşan,Milletten saklanan gizli hesaplar!..,16 Mart 2023,"Sevgili okurlarım iktidara, özellikle de AKP ve MHP’ ye yansıyan korkuları genel başkanlarının yüzlerinden okuyoruz. Yüzlerde beliren ifadeler anlayana da anlamayana da aslında çok şey anlatıyor. İktidar ortakları adeta günah çıkarıyor. “Evet, depremin ilk günlerinde hata yaptık, yanlışlarımız oldu” demek zorunda kalıyorlar. Aslında bu kadarını itiraf etmek zorunda kalmış olmaları bile kendileri için erdemdir. Ama gerçek hiçbir zaman değişmeyecek... 50 bin insanımız can verdi de, hadisenin sorumluları ortaya çıkmadı... Ve hiçbir zaman da çıkmayacak. ★★★ Bu işi öyle kolay ve beleşten geçiştirmek mümkün değil. “Ne yapalım kardeşim Allah’ın takdiri imiş, böyle bir afet konusunda biz daha önceden ne yapabilirdik” deyip sıyrılmaya kalkışmak hiç söz konusu değil. Kentlerimiz köylerimiz yıkıldı, ortalık mahvoldu... Ama bir tek devlet sorumlusu bile sorumluluğun küçük bir bölümünü üstlenip istifa etmedi. Pardon, dün itibariyle iki adet vali bey gitti. Adıyaman Valisi sağlığını gerekçe göstererek... Hatay Valisi ise seçimde AKP’den aday olacağını açıklayarak! Başka? Dün bu yazıyı yazdığım saatlerde üçüncü bir kişi yoktu. ★★★ Peki siyasilerden giden oldu mu? Olmadı...Olmaz da. Ama onların ağzındaki ‘laf kalabalığı’ hiçbir zaman bitmez. İşleri epeyce kolaydır... Topla önceden kameraları karşına, bol kepçe verip veriştirmeye başla. Muhalefeti suçla, biraz da artık herkesi usandıran Bay Kemal edebiyatı yapıp işini güzelce bitir. ★★★ Kızılay ve AFAD’ ın üst düzey yöneticileri... Bunlar kendi kurumları dışında nerelerden, hangi kurumlardan ayda kaç lira maaş, prim, huzur hakkı veya ikramiye alıyor? Çok yazılıp söylenmesine karşın bu soruların yanıtını, başka bir deyişle itirafları bu arkadaşların ağzından duyamıyoruz. Acaba utanıyorlar mı, bu yüzden mi suskun kalmayı yeğliyorlar? Bilemiyoruz ki! Her şey saklı, her şey gizli. ★★★ Depremden hemen birkaç gün sonra televizyon kanallarında bağış kampanyası düzenlenmişti. Bir takım tipler bunu bile hiç utanıp sıkılmadan kendi şovlarına, reklamlarına, siyasetlerine alet ettiler... Ve toplanan bağış miktarı ertesi gün açıklandı. 115 milyar lira. Çok büyük para. Bu parayla çok şey yapılır, yeter ki birilerinin ceplerine ve kişisel çıkar hesaplarına hortumlanmasın. Peki ne oldu bu 115 milyar lira? Nereye gitti? Bırakın nereye gittiğini de bir yana, şimdi acaba hangi amaçla kullanılıyor? Kullanılmasına henüz başlanmadıysa acaba ne zaman (ve hangi amaçla) kullanılacak?.. ★★★ Bu iktidarın ‘kötü bir huyu’ var. Devletin ve milletin parasının nerelere harcandığını bile milletten çoğu zaman gizliyor. Oysa böyle bir şey gizlenir mi? Yapılanlar kuşku uyandırıyor. Hele de seçimi kaybettikleri takdirde bunların da hesabı sorulmaz mı? Aynı durum Kızılay ve AFAD için geçerli. Oralara getir kendi adamlarını, yılların Kızılay’ını bile siyasete bulaştır, AKP’nin arka bahçesi olarak tepe tepe kullan. Vatandaş bunların yaptığına, para hesaplarına nasıl güvenecek.",https://www.sozcu.com.tr/milletten-saklanan-gizli-hesaplar-wp7622125
Emin Çölaşan,İsabetli tahmin!,11 Mart 2023,"SEVGİLİ okurlarım, geçtiğimiz eylül ayında idik ve seçimlerin zamanını tahmin etmeye çalışıyorduk. Acaba erken seçim olur muydu... Ya da zamanında, Haziran 2023’de mi yapılırdı... Hiç kimse o günlerde hiçbir şey bilmiyordu. Üstelik her kafadan bir ses çıkıyordu. ★★★ Değerli arkadaşımız, bizim gazetenin Parlamento Büro Şefi Veli Toprak’ la oturup bunları konuştuk ve 2023 yılı takvimini önümüze açtık... Ve bazı günleri, bazı tarihleri önümüze serip incelemeye başladık. O sırada “Seçim 14 Mayıs’ta olabilir” diye tahminde bulunan herhangi bir kişi veya yayın organı yoktu... Ve ben oturup aşağıda okuyacağınız “Seçim 14 Mayıs günü mü?” başlıklı yazıyı yazdım... Çünkü akıl, mantık ve gazetecilik deneyimleri bizi o güne yönlendiriyordu. Eğer seçimler erkene alınacaksa, en büyük olasılık 14 Mayıs olarak karşımıza çıkıyordu. Bu bir müneccimlik, kehanet, çok bilmişlik falan değil sadece mütevazı, iddiasız bir tahmindi. Ama gelin görün ki Recep Bey’in dünkü resmi açıklaması sonrasında tutmuş oldu! İşte size 9 Eylül 2022 tarihli yazım... Başlığı bir kez daha vereyim: “Seçim 14 Mayıs günü mü?” ★★★ “ Ben kulislerde gezinen, edindiğim doğru veya yanlış bilgilerle ve komplo teorileriyle ilgilenen bir gazeteci değilim. Ancak bu kez kulağıma ciddi bir sızıntı geldi. Üzerinde durulmayacak gibi değil ve hemen özetliyorum. Geçtiğimiz günlerde partisinde yapılan bir toplantıda seçim tarihi konuşulurken Recep Bey soruyor: “14 Mayıs desek bir sorun olur mu?” İtiraz edecek halleri yok ya, çok iyi olur diyorlar.  ★★★ Niçin 14 Mayıs 2023... Zira o tarihin önemli bazı özellikleri var. -İlki, Demokrat Parti (Adnan Menderes) 14 Mayıs 1950 seçimlerinde iktidara gelmişti. Yani çok partili hayata geçişin bir simgesi. Bu tarih kabul edildiği takdirde bol bol Menderes sömürüsü yapılacak, onun idam edilmesi yeniden gündeme taşınacak, ruhuna dualar edilecek falan filan! ★★★ -İkincisi ise daha da önemli... 14 Mayıs 2023 tam da Ramazan ayı sonrasına denk geliyor. Ramazan 23 Mart Perşembe günü başlayacak, 20 Nisan 2023 Cuma günü bitecek. 21, 22 ve 23 Nisan günleri bayram. ★★★ 14 Mayıs seçim günü olarak kabul edildiği takdirde, seçim Ramazan’dan kısa süre sonra yapılmış olacak. Bunun anlamını her Türk seçmeni iyi bilir: Ramazan ayı boyunca her türlü din ticareti ve din sömürüsü, başta iktidar partisi olmak üzere siyasetçi takımı tarafından bol bol yapılacak. Siyasete alet edilen iftar şovları, sahur gösterileri, abdestsiz namaz kılmalar da aynen öyle! Böylece Türkiye’de seçim öncesinde tam bir “din iklimi” yaratılmış olacak. Bunun anlamı şudur. Seçim 14 Mayıs günü yapıldığı takdirde AKP iktidarı bir taşla iki kuş vuracak... Hem Adnan Menderes sömürüsü, hem de Ramazan nedeniyle din sömürüsü! Seçim çalışması yapmak için tercih edilecek çok iyi ve uygun bir zamanlama!”",https://www.sozcu.com.tr/isabetli-tahmin-2-wp7617191
Emin Çölaşan,Ramazan sömürüsünde iftar şovları başlıyor!,23 Mart 2023,"Sevgili okurlarım kutsal Ramazan ayının ilk günündeyiz... Bundan sonra bir ay boyunca Ramazan’la yatıp kalkacağız. Türkiye gibi Müslüman ülkelerde acı bir gerçek vardır! Ramazan sömürüsü. Bunun anlamını hem halkımız ve hem de bizdeki bazı siyasetçiler çok iyi bilir. Ramazan gelince tam kadro sahaya inip din sömürü yapacak ve bu yolla Müslümanlardan oy devşireceksin. Şimdi hep birlikte izleyeceğiz... Allah ve din adına söylenen yalanlara, nice davranışlara, sahtekarlıklara ve yalanlara bire bir tanık olacağız. ★★★ Türkiye’nin dört bir yanında devlet büyüklerimiz, özel şahıslar, kamu kurumları ve özel sektör tarafından iftar sofraları kurulacak... Bu sofralarda fakir fukara Müslümanların payına çoğunlukla mercimek çorbası, kuru fasulye, nohut, pilav, makarna ve eğer varsa bir miktar tatlı düşecek. Siyaset bezirganları ise iftarlarını lüks restoranlarda, beş yıldızlı otellerde falan açacaklar. Her Ramazan ayında olduğu gibi bu görkemli ve iştah açıcı sofralarda sadece kuş sütü eksik olacak. Kişi başı ücreti en az iki bin lira. Ye Memet ye! ★★★ Hiç kuşkunuz olmasın, memleketi yönetenlerin tümü bu iftar sofralarında 30 gün boyunca yer alacak. Eller açılıp dualar edilecek, kürsülerde Kuran okunacak, abdestsiz namazlar kılınacak. Siyasi mitingler, kapalı salon toplantıları düzenlenecek. Bu şovların bir bölümü televizyonların canlı yayınlarında verilecek. Konuşmacılar muhalefete, özellikle de CHP’ye ve ismini vermekten korkarak Atatürk’ e bindirecek... Yalanlar birbirini izleyecek. “Ey benim aziz milletim tek parti iktidarı döneminde bunlar camileri ahır yapmadı mı! Ramazan ayını, iftar sofralarını bile yasaklamadı mı!.. Benim aziz milletim oyunu kime vereceğini çok iyi bilir!” ★★★ Görkemli iftar sofralarının bir de haramzadeler boyutu vardır ki çok önemlidir. Bu kesimler iftar davetlerinin masrafını kendi cebinden karşılar. Amaç birilerinin karnını doyurarak bugüne kadar işledikleri büyük günahlarını Allah indinde af ettirmektir. Yolsuzluk yapanlar, devleti ve milleti soyanlar, adamını bulup üç kuruşluk malı devlete üç liraya kakalayanlar, kamu tesislerini ve arazilerini eşe dosta, yerli ve yabancı işbirlikçilere ve partili yandaşlara peşkeş çekip malı götürenlerin umudu o faaliyetlerde kazanacakları sevaptır.  ★★★ Çoğu oruç falan tutmaz... Bu gibi sofralar onların saraylarında, köşklerinde, villalarında düzenlenir . Milyonlarca fakir fukara insanımız açık havada nohut pilavla düzenlenen iftar şovlarında sıranın kendilerine gelmesini beklerken ötekilerin karnı iyice doymuştur. Tıksırıncaya kadar yerler. ★★★ Şimdi önümüz seçim... Ramazan bitecek ve hemen ardından seçim gelecek. Hepimizin bildiği gibi Recep Tayyip ve partisi Müslüman... Dinimiz Allah tarafından onlara emanet edilmiş! Onların dışında kalan milyonlarca inanmış insanımız ise Müslüman falan değil. İnsanlarımızı bu yolla böldüler, birbirine düşürdüler. Karşımızda bir cumhurbaşkanı var. Her gün ve her yerde herkese bağırıp çağırıyor, yerli ve yabancı herkese posta koyup korkutmaya çalışıyor. Aynı süreç şimdi iftar sofralarında sürüp gidecek.  ★★★ Hiç kuşkunuz olmasın, bu yılki Ramazan ayının önde gelen aktörlerinden biri yine (AKP’nin ön bahçesi olan) Diyanet’in Başkanı Ali Erbaş olacak. Eski Osmanlı halifeleri gibi belki yine takacak kılıcını beline, cami minberlerine çıkıp nutuklar atacak, dualar ederek iktidar şovlarını yapacak. Şimdi ben kendisine buradan soruyorum. Çok basit birkaç sorudur. Mümkünse yanıt versin: “Önümüz seçim. Seçim yatırımı amacıyla Ramazan boyunca her gün din ticareti ve sömürüsü yapmak, kutsal dinimizi siyasete ve oy avcılığına alet etmek acaba günah mıdır değil midir? Devletin ve milletin parasıyla saraylarda iftarlar düzenleyip şov yapmak günah mıdır değil midir? Allah bunu kabul eder mi yoksa günah hanesine mi yazar? Bu iftarları kameraların önünde düzenlemek, siyasi nutuklar atmak, çekimleri medyaya servis edip oy avcılığı amacıyla kullanmak günah mıdır değil midir” Yanıt verir mi? Hiç sanmam ama bekleyelim görelim!",https://www.sozcu.com.tr/ramazan-somurusunde-iftar-sovlari-basliyor-wp7629749
Emin Çölaşan,Şu bizim Kızılay!,14 Mart 2023,"Sevgili okurlarım, adına Kızılay denilen kuruluşa özellikle şu depremden sonra bakıyoruz da gerçekten utanç duyuyoruz. Bu nasıl olur diye kara kara düşünmeye başlıyoruz. Gerçekten de nasıl olur? İnsan aklının, insan mantığının ve hatta yurtseverlik kavramının kapsama alanına girmeyen kuşkular ve yanıt verilemeyen sorular... ★★★ O Kızılay ki özellikle Milli Mücadele yıllarında memleketin onuru, gururu, şan ve şerefi olmuştu. O zamanki adında ‘Kızılay’ sözcüğü yoktu. Aynı anlama gelen Hilal-i Ahmer deniliyordu. Savaş yılları öncesinde, özellikle Balkan Harbi ve Birinci Dünya Savaşı sonrasında bu Anavatana özellikle Rumeli’den yüz binlerce soydaşımız göçmen olarak, perişan ve sefil bir durumda akın ederken, onları camilerde, okul binalarında barındıran, karnını ve sırtını pek tutmaya çalışan hep o zamanki parasız Kızılay idi... Milli Mücadele yılları başlıyordu... Ve merkezi başkent İstanbul’da olan o zamanki Hilal-i Ahmer, elindeki kısıtlı olanaklarla yine yardıma koştu. O kadar ki İstanbul’dan Anadolu’ya silah sevkiyatını bile üstlendi. ★★★ Sonra Cumhuriyet kuruldu ve Kızılay hep en önde... Bu kez fakir fukaranın, doğal afetlerden zarar görenlerin yanında. Onurlu ve saygın bir kuruluş. Ama hiçbir zaman siyasete bulaşmamış... İçine particilik girmemiş. Derneğin yönetimi saygın insanların elinde. Birkaç kişi dışında hemen hiç kimse emeği karşılığında maaş, prim veya para almıyor... ★★★ Aradan yıllar geçiyor. Bazı uyanık siyasetçilerin kafasında bir takım fikirler oluşmaya başlıyor: “Yav bu Kızılay çok güçlü ve etkili bir kuruluş. Elinde para da var. Bütün yardım talepleri burada toplanıyor. Biz bu Kızılay’ı ele geçirelim, rantını güzelce biz yiyelim.” Amaçlarına yıllar içerisinde ulaşıyorlar. Belli bir zamandan sonra ortaya bir siyasi tablo çıkıyor... Türkiye’de günün birinde AKP isimli bir parti iktidar oluyor... Ve hizmetleri asla unutulmayacak olan yılların saygın kuruluşu Kızılay, siyasetin tam da göbeğine çekiliyor. ★★★ Kızılay şimdi gerçek bir rant kapısı... Başkan ve yöneticilerinin tamamı AKP’li... Bazıları partiye kayıtlı üyeler. Her biri hiç ilgisi olmayan yönetim kurulları vesaire gibi birkaç yerden maaşa bağlanıyor. Yakışıksız gerçekler zamanla, hele de deprem gibi doğal afetlerden sonra ortaya çıkmaya başlıyor... Yolsuzluk iddiaları, çadır satışları, devletin ve milletin parasının savruluşu gibi bir sürü skandal. ★★★ Saadet Partisi Genel Başkanı Temel Karamollaoğlu ’nun dün medyada yer alan sözleri ilginçti: “Kızılay’a hiçbir surette ne yardım ederim, ne de yardım edilmesini teşvik ederim...”Temel Bey çok doğru söylemiş. Kendisiyle tamamen aynı fikirleri taşıyorum. ★★★ Burada defalarca yazdım... Adına Kızılay denilen kuruluş günümüzde AKP iktidarının yan bahçesi, arka bahçesi, ön bahçesi vesairedir. İstediğiniz gibi tanımlayabilirsiniz! Kızılay siyasete alet edilmiştir. Elindeki sonsuz olanaklar ciğer kapmaya koşan kedi olayında olduğu gibi siyasetçilerin de dikkatini çekmiş, ortaya yayılan dayanılmaz bir para kokusu bir takım tiplerin aklını başından almıştır!   ★★★ Kızılay gibi bir kuruluşu siyasetin batağına çekmiş olmak ayıptır, günahtır, vebali çok büyüktür. Hele de eğer o kuruluş Milli Mücadelemizin, Kurtuluş Savaşımızın simgelerinden biri ise... Bir Kızılay düşünün ki aslında paraya boğulmuş ama bunun hesabını bir türlü veremiyor. Bir Kızılay düşünün ki elindeki deprem çadırlarını satıyor... Yolsuzluk iddiaları ufukları sararken bu olanlara karşı bir yanıt verilemiyor. Toplumu her konuda olduğu gibi bu konuda da bölmeyi başardılar... Sıradan vatandaş kimliğimle hemen belirteyim, kimse kusura bakmasın... Kızılay’a yardım vermek, bağış yapmak falan benim açımdan da söz konusu değildir.",https://www.sozcu.com.tr/su-bizim-kizilay-wp7619800
Emin Çölaşan,Temelsiz temeller,29 Mart 2023,"Sevgili okurlarım, özellikle son felaket sonrasında Türkiye’de bir temel atma furyası başlatıldı. Başta Recep Tayyip Bey olmak üzere sayın devlet büyüklerimizi her gün ekranlarda canlı yayında izliyoruz, sürekli temel atıyorlar. Bu işin başı yok sonu yok, attıkça atıyorlar. Şimdi en son iddiaya göre depremde yıkılanların yerine tam 650 bin konut yapılacak... Çoğu seçim yatırımı... Ve bunların yapımı bir yıl gibi kısa bir sürede bitirilecekmiş. Yanılmayı umarım ama işte bu biraz zor. Şimdi seçime kadar olanca hızla çalışıp oy devşirmeye çalışacaklar, seçim bitince işi ister istemez tavsatmak zorunda kalacaklar. Parasını, bu işler için gerekli olan milyarlarca doları nasıl bulacaklar, bilen yok. ★★★ Ama kafa karışıklığı yaratan başka gerçekler de var. O konularda hiçbir bilgiye sahip değiliz. -Bu iş için 53 bin kalıpçı, 32 bin demirci, fayansçı ve boyacı gibi 100 bin ince işler ustası, 21 bin elektrik ve makine tesisatçısı, 17 bin mühendis, 25 bin kişilik idari ve teknik kadro gerekiyor. Kısacası bu yapımlar için bir yıl içerisinde yaklaşık 250 bin çalışan bulunması gerekiyor. Ötekileri hiç saymıyorum da, bunları nereden ve nasıl bulacaklar? Bölgeye yığılacak olan bunca ustayı nerede yatıracaklar? ★★★ Dahası da var!.. Yapılan bilimsel hesaplara göre bölgede yaklaşık 15 milyon metreküp hafriyat yapılacak. Başka bir deyişle bu kadar moloz çıkacak. Sırf bu iş için en az 15 bin kamyon ve kepçe gerekiyor. 22 milyon metreküp beton gerekiyor. Diğerleriyle birlikte bu kadar malzeme nereden ve nasıl bulunacak?.. Ve daha neler neler! ★★★ Bu notları hazırlayan biri makine, öteki inşaat mühendisi iki okurum daha sonrasını anlatmışlar: -“Bölgedeki bu yatırımları devleti yönetenlerin ağzından dinliyor olsak bile bir yılda bitirilmesi mümkün değildir. Kimse kimseyi kandırmasın. En az iki üç yıl daha beklemek zorunda kalacağız. Bu süreç içerisinde hala çadırlarda ve konteynerlerde yaşayan on binlerce kişi olacak. Pembe bir tablo çizmek isterdik ama gerçekler özetle böyle..” ★★★ Medyada birkaç gün önce bazı fotoğraflar yer buldu... Recep Bey, Hatay’da yıkılan iki devlet hastanesinin temelini atmıştı. Her iki temel de adeta bir kuş kafesi kadar küçüktü. Eni boyu birkaç metreye birkaç metre! Bu iktidarın ilginç bir özelliği var! Önce temel atıyor, sonra ihaleye çıkıyor. İhale deyince kimse yanlış veya eksik anlamasın, ihalelerin tamamı zaten kendi adamlarına gidiyor... Paralar onlara ödeniyor, Banknot Matbaası onlar için çalışıyor... Ve sonra palavra faslı başlıyor! “Depreme uğrayan bütün vatandaşlarımızın konutları en geç bir yıl sonra kendilerine teslim edilmiş olacaktır.” ★★★ Şimdi, bununla bağlantılı başka bir konuya geçeyim, biraz neşemizi bulalım!... Genç kuşaklar Türkiye’de ses getirmiş olan ünlü bir siyasetçimizi ne yazık ki yeterince  tanımazlar. Milli Selamet Partisi’nin genel başkanı merhum Necmettin Erbakan hocamız... Ecevit hükümetinde Başbakan Yardımcısı olarak görev yapmış olan hocamız gerçekten renkli bir adamdı. Bir ara tutturmuştu ‘ağır sanayi hamlesi yapıp ilerlemeyi başaralım’ diye... Ve Türkiye’nin dört bir yanında hayali ağır sanayi fabrikalarının temelini atardı. “Yüz bin tank, yüz bin top üretmemiz gerekiyor!” Bazen kendisine sorulurdu “Hocam bu kadar tankı topu ne yapacağız!” Yanıtı hemen hazırdı: “Hele fabrikaları bir bitirelim muhterem kardeşim, ne yapacağımızı daha sonra görürsünüz.” ★★★ Memleketin dört bir yanı hocamızın ağır sanayi hamlesi (!) temelleriyle dolmuştu. Böyle yüzlerce fabrika yapılacak ve Türkiye kalkınacaktı. Hoca ilçelere kadar gidip temel atıyor, ancak atmış olduğu temeller ne yazık ki oracıkta kalıyordu. Günün birinde gazetelere bir haber geldi: “CHP Erzincan senatörü Niyazi Ünsal, Hoca’nın Erzincan’da attığı bir ağır sanayi hamlesi temelini Ankara’ya otomobilinin bagajında getirdi. Temel bir süre sonra Meclis bahçesinde basın mensuplarına gösterilecek.” Gazeteciler koşuştu. Temel gerçekten de Reno Toros marka aracın bagajında idi, oraya sığmıştı! İki kişi küçük beton parçasını yere indirdi, kameralar çekim yaptı. ★★★ Ve bu ilginç olay Türk siyasi tarihine geçti. Necmettin Erbakan hocamızın yolu meğer günün birinde Erzincan’a düştüğünde, çevresindekilere sormuş: “Muhterem kardeşim, hazır buraya kadar gelmişken bir ağır sanayi hamlesi yapalım. Uygun bir yer gösterin de hemen gidip bir temel atalım!” Boş bir arazi göstermişler, sonra resmi tören düzenlenmiş, Hocamız nutuk falan atmış ama iş orada kalmış, atılan temel unutulmuş. Niyazi Ünsal’ ın arabasının bagajında Ankara’ya getirdiği temel işte bu! Şimdi deprem bölgesinde bir sürü tantana ile ve bir yılda bitirilmek koşuluyla atılan temellerin başına inşallah böyle kazalar gelmesin.",https://www.sozcu.com.tr/temelsiz-temeller-wp7636113
Emin Çölaşan,Tarikat-cemaat desteği AKP’ye,18 Mart 2023,"SEVGİLİ okurlarım, seçimler yaklaştıkça daha nice ilginç olaylara tanıklık etmeye hazır olun. Fitili henüz ateşlenmedi ama daha neler olacak neler. Memleketin dört bir yanına çöreklenmiş olan tarikat ve cemaatler AKP’ye desteklerini açıklamaya başladı bile. Bu kararlar açıktan olmasa bile el altından, fısıltı gazetesiyle ahaliye duyurulacak. Mensupları kime oy vermeleri gerektiğini zaten biliyor. Menzil tarikatına kısaca bakalım. Bunların Türkiye’de iki ana üssü var. Biri Adıyaman’da, öteki Eskişehir Sivrihisar’da. ★★★ Herkes iyi bilsin, oralarda kendileri için adeta ‘ şehirler’ kurmuş durumdalar... Evleri, otelleri, mağazaları, bakkalları, fırınları, tatlıcıları, sağlık kuruluşları ve hatta küçük çapta AVM’leri bile var. Buna camileri ve diğer ibadet yerlerini ekleyin. Devletin götürmediği, ya da götüremediği bütün hizmetleri kendileri ayarlamış. Dahası, okulları ve Kuran kursları var. Din hizmetlerini kendi hocaları yerine getiriyor. Mekanizma her yönüyle tıkır tıkır çalışıyor. Adıyaman ve Sivrihisar üslerinde binlerce mürit yaşıyor. Her açıdan dokunulmazlığı olan bu iki şeriat üssü, Cumhuriyet’in 100. yılında Türkiye’nin en acı gerçeklerinden biri. Bunlar gibi başkaları da var ama gören yok! ★★★ Bir de adına Hüda-Par (Allah’ın partisi) denilen bir kuruluş var... Sabıka defterleri epeyce kalabalık! Cumhuriyet ve Atatürk düşmanları. Defterlerde ve devletin kayıtlarında cinayetler yer alıyor. Onlar da seçimde AKP’ ye oy vereceklerini açıkladı. Karşılıklı ziyaretler, övgü dolu sözler birbirini izledi. Bir iktidar partisi düşünün ki bu gibilerden destek istiyor ve alıyor. Fakat madalyonun öteki yüzüne baktığımızda, Recep Tayyip ve diğerlerinin başlarının üzerinde Atatürk ’ün fotoğrafları asılı. Nasıl bir çelişkidir! ★★★ Bu cemaat ve tarikatlar böylesine büyük paraları nereden ve nasıl buluyor? Yanıtı bilinmeyen (!) en önemli soru işte budur. Bilinmeyen diyorum ama aslında her şey biliniyor. Din sömürüsü ve din ticaretinden. Çarklarını sarıklı cüppeli müritlerden gelen paralarla döndürüyorlar. Din ticareti bunların elindeki en önemli silahtır. O ticarete devletin hiçbir kurumu karışmaz. Görmezden gelinir, seçim zamanı oyları cebe atılır. ★★★ Allah rahmet eylesin, bir zamanlar “ihtiyar dostum” Osman Bölükbaşı vardı. Bütün iktidarları parmağında oynatan sağ görüşlü bir parti lideri idi. Partisi iktidar ortağı olur ama Bölükbaşı bakan olmayı reddederdi. Demokrat Parti ve Adnan Menderes, Kırşehir’i tek nedenle ilçe yapmıştı. Cumhuriyet tarihindeki ilk ve tek ilçe yapma olayıdır. Kırşehir seçimlerde Bölükbaşı’nı milletvekili seçip Meclis’e gönderirdi. Cezasını ilçe yapılarak ödedi. Yerine Nevşehir il yapıldı. Rahmetli bir gün bana içini dökerken şöyle demişti: “Hayatım boyunca bütün sektörleri tetkik ettim ve en büyük kazancın din ticaretinde, din sömürüsünde olduğunu gördüm. Bunlar Müslümanların sırtından vurgun vurur.” Menzil, Hüda-Par ve ötekiler oylarını AKP’ye güle güle versinler! Bu memlekette Mustafa Kemal Atatürk’ ün aydın izinden sapmayı aklından bile geçirmeyen milyonlarca babayiğit insanımız olduğunu da hiç unutmasınlar. Sevgili okurlarım, önümüzdeki günlerde ilginç bir olaya daha tanıklık etmek durumunda kalacağız... Çok basitçe anlatayım... Anayasa ve yasalar uyarınca cumhurbaşkanlığına aday olabilmek için memleketin dört bir yanından 100 bin imza  toplanması... Partili ya da partisiz vatandaş ikamet ettiği yerdeki ilçe seçim kuruluna kimliği ile gidip o şahsın adaylığı için imza verecek. Belki başkaları da bu sürece girecektir ama şimdilik iki isim kesinlikle geçiyor. Muharrem İnce ve Doğu Perinçek. Her ikisi de yasal olarak parti başkanı. Hepsi o kadar! ★★★ Bu iki partinin ve adaylığa soyunacak ötekilerin herhangi bir seçimde ne ağırlığı var, ne de kazanma olasılığı... Sadece medyada isimleri biraz geçer, sonra unutulup giderler. Hukuk düzeni onlara aday olabilmek için 100 bin imza  toplama hakkı vermiş. Varsayalım topladılar. Ne  değişecek? 100 bin imzanın arasına bazı ahbap çavuş ilişkileri girmişse hangi makam bunu ortaya çıkaracak? YSK’mı? Bunca işinin ve ağır görevlerinin arasında YSK bir de imza dedektifliğine mi soyunacak? Bu 100 bin imza olayında önümüzdeki günlerde sanırım renkli sahnelere tanık olacağız!",https://www.sozcu.com.tr/tarikat-cemaat-destegi-akpye-wp7624521
Emin Çölaşan,Hiç utanma olmayınca...,22 Mart 2023,"Sevgili okurlarım, memlekette bazı olaylara tanık olduğumuzda içimizden “Bu kadarı da olamaz, mutlaka yalandır veya bir yanlış anlama vardır” diye haykırmak gelir... Çünkü bu gibi inanılmaz olaylar karşımıza her gün çıkıyor. Yolsuzluklardan, yandan zengin etmelerden falan söz etmiyorum. Diyanet, Kızılay gibi kurumların bile AKP’nin nasıl ön bahçesine dönüştürüldüğünü de kastetmiyorum. Hadise çok boyutlu... Neresinden baksanız rahatsız edici. İnanılmaz deprem felaketi sonrasında bile savurganlık ve özellikle bu alandaki rezalet bütün boyutlarıyla sürüp gidiyor. Bu bağlamda yapılması gereken ihaleler her zaman olduğu gibi yine yandaş ve partili müteahhitlere peşkeş çekiliyor. ★★★ İş elbette bu kadarla bitmiyor!.. Bitmiş olsa buna da şükredeceğiz, ‘Allah memleketimizi daha beterinden korusun’ diyeceğiz ama olmuyor ki! İşte karşımızda (artık kapatılmış olan) yılların Atatürk Havalimanı... İstanbul’un taa Atatürk döneminde hizmete girmiş olan ilk ‘Tayyare meydanı.” Adı uzun yıllar boyunca Yeşilköy olarak anıldı. Fakir devletimiz büyük paralar harcayarak o ilkel tarla düzlüğünü yeniden havalimanı yaptı, geliştirdi ve modern bir tesis olarak tamamlayıp bitirdi. Açılışı 1985 yılında yapıldı. Adı Atatürk oldu... ★★★ Türkiye’nin bir numaralı, dünyanın sayılı havalimanlarından biri olarak uzun yıllar hizmet verdi... Ve günün birinde adına AKP denilen bir parti iktidar oldu. Ama gelin görün ki uluslararası yolcu ve yük taşımacılığında en ön sıralarda yer alan havalimanının Atatürk adını taşıyor olmasını hiçbir zaman içlerine sindirmediler... Bu ismi kaldırmanın bir çaresi olması gerekirdi ama o çare ne idi? Rezaletin son perdesi işte bu aşamadan sonra başladı. Çareyi yeni bir tesis inşa etmekte buldular... Ve İstanbul’da Sabiha Gökçen dışında yeni bir havalimanımız böyle doğmuş oldu. ★★★ Memlekete yeni ve modern bir havalimanı kazandırmak iyidir hoştur ama maliyeti biraz yüksektir! Oysa Atatürk tıkır tıkır çalışıyordu. Tam deyimiyle yerine oturmuş, dünyanın sayılı havalimanlarından biri olmayı başarmıştı. O sayede büyük paralar kazanıyorduk. Yenisine sıfırdan başlandı. Yüz milyarlarca lira harcandı. Türkiye’nin çoğu geliri o projeye aktarıldı. Sırf ismini değiştirmek için koskoca havalimanını günün birinde kapattılar ve işe yarayacak malzemeleri yenisine taşıdılar. ★★★ Günün birinde ortaya bir sürü acı gerçekler çıkmaya başladı. Atatürk’ ün milyarlarca lira harcanan pistlerinin ucuna bunlar baraka hastane yapmaya başlamıştı. Pistleri kırılan ve üzerine hastane yapılan bir havalimanı! Boş araziyi bulmuşlardı. Yağma hemen başladı. Millet bahçesi inşaatına giriştiler. Sonra sıra cami yapmaya geldi. Olacak şey değildi ama cami inşaatı başlatıldı. ★★★ Sonunda zor da olsa amaca ulaştılar. Türkiye sırf bunların kaprisi ve inadı uğruna en modern ve bütün dünyaya hizmet veren havalimanını kapadı. Peki bu işin teknik nedenleri, teknik gerekçeleri var mıydı? Hayır, hiçbir şey yoktu. Hiçbir neden de yoktu. Olsaydı şimdiye kadar yüzlerce kez tantana yapıp anlatmaya çalışırlardı. ★★★ Sevgili okurlarım, böyle bir savurganlık, böyle bir ilkesizlik, sorumsuzluk ve plansızlık dünyanın hiçbir ülkesinde olamaz... Ve yoktur. Bu kadarına hiçbir ülkede izin verilmesi ve göz yumulması kesinlikle mümkün değildir. Hangisi olursa olsun dünyanın en zengin ülkelerinde bile olamaz. Olursa hesabı sorulur. Olayımızda savurganlığı da bırakın bir yana, bu arkadaşlar sırf Atatürk’ ün ismini oradan kaldırabilmek için bunu başardılar!.. Ve yeni havalimanına “Atatürk” adını koymaktan utanmış olmalılar ki, koyamadılar. Bir ara Recep Tayyip Erdoğan olacaktı ama her nedense vazgeçtiler. İyi ettiler!",https://www.sozcu.com.tr/hic-utanma-olmayinca-wp7628528
Emin Çölaşan,CHP ve HDP,21 Mart 2023,"Sevgili okurlarım, Türkiye Cumhuriyeti’nin kaderini belirleyecek seçimlere çok az kaldı... Hem Meclis seçimi yapılacak hem de cumhurbaşkanlığı... İkisini birden ya da bunlardan birini bile olsa AKP’nin kazandığını şöyle kısaca bir düşünelim... Ve şu konuda hiç kimsenin kuşkusu olmasın, Türkiye o takdirde çok sıkıntılı  bir dönem yaşayacaktır. Bugün neler oluyorsa, geçmişte neler olduysa önümüzdeki yıllarda da aynı olayların daha hızlı bir biçimde sürüp gideceğine tanık olacağız demektir. Sayın sayabildiğiniz kadar... -Temel hak ve özgürlükler.-Enflasyon.-Yolsuzluklar.-Yasaklar.-Yargının iktidar tarafından ele geçirilmiş olması.-Din ticareti ve din sömürüsü. Bunlar koskoca bir ülkeyi çöküşe götürecek şeylerdir. Bizde Cumhuriyet’in temeli sağlam olduğu için çökmüyor ve yıkılmıyoruz. ★★★ Önümüzdeki seçim sürecinde bunların tümünü ve daha fazlasını çok daha beter boyutlarda yaşayacağız. İşte o zaman çok şeyler olacak. Baskı artacak.Geriye kalmış olan demokrasi ve özgürlük kırıntıları da mümkün olduğunca yok edilecek. Seçime yönelik CHP-HDP işbirliği  görüşmeleri işte böylesine kritik bir ortamda dün devreye girdi. ★★★ HDP, AKP ve CHP’den sonra Meclis’te temsil edilen üçüncü  büyük parti... Siz bakmayın Devlet Bahçeli’ nin falan afra tafralarına! HDP’nin milletvekili sayısı MHP’den daha fazla. Son seçimde aldığı oyların miktarı da MHP’den daha fazla. ★★★ CHP ile HDP arasında dün ilk görüşme gerçekleşti. Yapılan açıklamalarda herhangi bir olumsuzluk yoktu. Şimdi bizi bu konuda seçim öncesinde nelerin bekleyeceğine kısaca bir göz atalım... HDP seçime tek başına girdiğinde gerek cumhurbaşkanlığı ve gerekse milletvekili seçimlerinde yüksek bir başarı elde etme olasılığı var mı? Hele cumhurbaşkanlığında hiç yok.O halde HDP’nin cumhurbaşkanı adayına verilecek her oy aslında Recep Tayyip’e gitmiş olacaktır. Oysa HDP seçmeni Tayyip’çi olmaktan uzaktır . Kendi partisini yeterince güçlü ve iddialı gördüğü takdirde, bu seçimde gidip AKP’ye, ya da MHP’ye oy vermez. Ya kime vermelidir? Bu sorunun yanıtını HDP seçmeni kendi kafasında soruşturup bulmalıdır!..Ve gerçekleri görmelidir.Eğer memleketin gidişi onu memnun ediyorsa buyursun gitsin, oyunu AKP-MHP ikilisine versin. ★★★ Yandaş medyanın bütün borazanları bugünden itibaren aynı nefesi üflemeye başlayacak! “Vay efendim bu CHP kimin partisidir, kime hizmet vermektedir. Nasıl oluyor da HDP ile yakın ilişki kurmaya çalışıyor.” Kendilerinin Cumhuriyet ve laiklik düşmanı bir takım partilerle kurmuş oldukları yakın ilişkiyi bu yolla unutturmaya çalışacaklar. Ama açıkça söyleyeyim, bu konuda HDP’ ye de bundan sonra çok önemli bir görev düşecek. Artık  ‘Türkiye’nin partisi’  olmaları  gerekiyor .Kürtçülük ayrı, bölücülük ayrı ve özelikle de PKK’cılık ayrı... Haksızlıkların, hukuksuz uygulamaların üzerine elbette gitsinler de, bunu Meclis çatısı altında yapsınlar. Aksi takdirde yeni bir AKP-MHP iktidarına yol vermiş olurlar ki, bütün toplumu birkaç yıl daha geriye savurmuş olurlar. Bedeli ağır olur ve işin ağırlığı altında hep birlikte eziliriz. ★★★ Milletvekili seçimleri için bir şey diyemem. Zaten bu konuda siyasi tablo henüz ortaya çıkmış değil. Ama özellikle cumhurbaşkanlığı seçimi konusunda HDP kesin tavrını kısa süre içerisinde açık seçik ortaya koymalıdır. “Oylarımız Kılıçdaroğlu içindir”  diyebilmelidir. Bunu açıkça söyleyemese bile kulaktan kulağa yaymalıdır. HDP’yi önümüzdeki haftalarda tarihi bir görev bekliyor.",https://www.sozcu.com.tr/chp-ve-hdp-wp7627289
Emin Çölaşan,Hesabı bekliyoruz,03 Mart 2023,"Sevgili okurlarım, günün birinde Türkiye’de çok büyük bir deprem olacağını hepimiz tahmin ediyorduk. Tahmin etmenin ötesinde adeta biliyorduk. Bilinmeyen bir tek husus vardı... Deprem nerede, hangi bölgemizde patlayacaktı... Ve 6 Şubat günü gerçekleşince hepimiz acı gerçekle yüz yüze geldik. Şimdi bundan sonrakinin yerini konuşuyoruz. ★★★ Felaketten önce tartışılan, yazılıp çizilen çok önemli bir konu vardı. İki önemli kuruluş olan AFAD ve Kızılay siyasete alet edilmişti. Kadroları iktidarın adamı olan yandaşlarla doldurulmuştu. Ellerinde sonsuz kaynaklar vardı ve bu kaynaklar yandaşlara hortumlanıyordu. Yılların Kızılay’ını düşünün ki, siyasete alet edilmiş. Böyle bir durumu içimiz kaldırmıyordu. Deprem öncesinde defalarca yazdık, Kızılay’ın AKP siyasetine alet edildiğini belgelerle vurguladık ama sonuç değişmedi. Atı alan Üsküdar’ı geçmişti ve iktidar bu ‘verimli kaynağı’ elinden kaçırmayı, başka bir deyişle siyasetten biraz olsun arındırmayı aklından bile geçirmiyordu. AFAD aynı duruma düşürülmüştü. ★★★ Deprem sonrasında olanları düşündükçe insanın aklına acayip (!) sorular geliyor. Televizyonda düzenlenen bağış kampanyasında yaklaşık 120 milyar lira  toplandı... Paranın büyük bölümü Kızılay-AFAD ikilisine teslim edildi. Peki bu paranın hesabı nerede? Birileri şimdi diyecektir ki “Efendim henüz erken, işler rayına oturunca hesap verilir. Kimse endişe etmesin!” Biz endişe ederiz kardeşim! Aynı duruma 1999 büyük Marmara depreminde de tanık olmuştuk. O zaman da büyük paralar toplandı ve sonuçta milletten toplanan bağışlar devletin başka işleri için kullanıldı. ★★★ Bu seferki deprem hem 1939 Erzincan  hem de 1999 Marmara  depremlerinden epeyce daha büyüktü. (Bugüne kadar arada yaşadığımız belki binlerce daha küçük depremi saymıyorum.) Şimdi bir kez daha soruyorum: Bu bağışların hesabını kim verecek, ne zaman açıklayacak? Kimse kusura bakmasın ama bu hesabın adam gibi verileceğini hiç sanmıyorum. Endişem odur ki bu hesap hiçbir zaman verilmeyecek, iktidarın keyfi kararlarıyla gizlice ve örtülü bir biçimde yandaş kesimlere dağıtılacaktır. Peki kime dağıtılacak? Elbette ki ilk sırada yandaş müteahhitlere. O kesimi sakın ola ki hiç kimse hafife almasın, yanılır. İrili ufaklı yandaş müteahhit kesimi AKP iktidarının temel güçlerinden biridir... AKP iktidarını besleyen, karşılığında iktidar tarafından misliyle beslenen ve adına beşli çete denilen teşkilat da onların içinden fışkırmıştır. ★★★ Deprem bölgelerine gidip milletten “Helâllik”  istemek kolaydır... “Biz depremde geç kaldık ama siz yine de hakkınızı helal edin” demektir. Bu işler kaderle, öyle helalle haramla yürümez. Eğer sen gerçekten helâllik istiyorsan, önce topladığın paraların hesabını kuruşu kuruşuna vereceksin arkadaş!Aynı şeyi yan kuruluşuna döndürdüğün Kızılay ve AFAD’a da yaptıracaksın.Siyasi nutuk atmanın, ahaliye parti propagandası yapmanın şimdi zamanı değil. Önce şu hesapları görelim! Sevgili okurlarım, iki gün önce Yunanistan’da bir tren kazası oldu. İki tren çarpışınca 46 kişi öldü. Fakat işin ilginç yanı kazadan hemen sonra ortaya çıktı. Aaa, o da ne! Ulaştırma Bakanı anında istifa etti. Kaza olmuşsa sana ne kardeşim! Trenleri sen mi kullanıyordun, makinist sen miydin, makası sen mi değiştirmiştin, ne demeye istifa edersin... ★★★ Biz deprem yaşadık, 40 bini aşkın insanımız enkaz yığınlarında can verdi. Yerleşim birimlerimiz mahvoldu, on binlerce konut yıkıldı.Gel de bak bakalım, Türkiye’de bir kişi olsun istifa etti mi!Sayın Yunanlı Ulaştırma Bakanı “Bu kazanın siyasi sorumluluğu bana aittir” deyip istifa etmiş.Ne halt etmeye istifa edip bizimkilere de kötü örnek olursun. Gel Türkiye’ye, bu işlerin bizde mektebi var. Seni bir güzel okutup eğitelim. Gözünü seveyim bir daha böyle bir densizlik yapma kardeşim. Aman aklında olsun... Bu gibi durumlarda ‘ölen ölür kalan sağlar bizimdir’ taktiği uygulayıp hadiseyi unutulmaya terk edeceksin.",https://www.sozcu.com.tr/hesabi-bekliyoruz-wp7609081
Emin Çölaşan,Hoşgeldin güle güle!,31 Mart 2023,"Sevgili okurlarım, Türkiye’de bilinmezliklerle dolu tuhaf, acayip bir siyasi süreç yaşıyoruz... Her şey meçhullerle dolu. Bizi ‘gazeteci’ olarak bilen ve tanıyan hemen herkes, her ortamda aynı şeyi soruyor... Sizce ne olacak? Övünmek gibi olmasın (!), bu sorulara ben de hep aynı yanıtı vermek zorunda kalıyorum: “Valla siz ne biliyorsanız biz de o kadarını biliyoruz. Sizden öte bir bilgiye ne yazık ki sahip değiliz.” Yani soranlara ahkâm kesmek, çokbilmişlik taslamak, şöyle olacak böyle olacak demek çok kolaydır da, saygısızlık etmiş olursunuz. Sizden bilmediğinize ilişkin bu yanıtı alanlardan çoğu, yüzde yüz eminim, kısa kesmek için kendisini atlattığınızı düşünüyor. Bazıları bunu yüzünüze karşı da kibarca söylüyor ama gerçekten bilmiyoruz... ★★★ Muharrem İnce taraftarları kendisi için YSK’ya 100 bin imzayı verdiler. Gerek kendisi ve gerekse ismi cismi pek bilinmeyen partisi için çok büyük bir başarıdır. Ancak “Bir bölen” ve “Truva atı” olma iddiası bu sonuçla birlikte yeniden güçlenmiştir. Az da olsa böleceği oylar bellidir, CHP’ ye yöneliktir. Hiç kimse bu gerçeği inkar etmeye kalkışmasın. Aslında hem CHP’ye, hem de AKP’ye yöneliktir. Özellikle cumhurbaşkanlığı seçiminde Kılıçdaroğlu’ndan az bile olsa oy götürecek, yine az bile olsa Recep Tayyip’in değirmenine su taşıyacaktır. ★★★ CHP kökenli kıdemli bir siyasetçinin böylesine bir tuzağa nasıl düştüğünü, ya da düşürüldüğünü anlamak mümkün değildir. Böyle bir seçimde herhangi bir iddiası var mı? Çok az bile olsa kazanma olasılığı var mı? Yok. O halde neyi hedefliyor? İşte bunu bilmek mümkün değil. ★★★ Amacı medyatik olmak idiyse zaten öyle idi... Ya da acaba başka bir niyeti daha var mıydı? Örneğin Kılıçdaroğlu ya da CHP ile pazarlık kızıştırıp kendisi dahil partisi için birkaç milletvekilliği kotarmak ve bunu elde ettikten sonra cumhurbaşkanlığı adaylığından çekilmek gibi! Bugüne kadar bu konuda herhangi bir haber piyasaya yayılmadığına göre buna ‘Hayır’ demek gerekiyor. Arada bazı gizli görüşmeler olduysa onu bilemem! ★★★ Muharrem Bey’in önceki günkü Kılıçdaroğlu görüşmesinden sonra söylediği çok ilginç laflar vardı... Adeta keskin muhalif bir vatandaş gibi konuşuyordu: “İnandığımız bir şey var. Bu Erdoğan gitmelidir. Bu Erdoğan yorgundur. Erdoğan ortak aklı temsil etmiyor. Kibirlidir, akla inanmıyor, bilime ve hukuka inanmıyor. Beş dakika bile bu memleketi yönetmemelidir.” Söyledikleri eksik bile olsa tamamen doğrudur. ★★★ Sevgili okurlarım, işte bu aşamada insanoğlunun aklına çok önemli, hem de kritik bir soru geliyor: “Erdoğan için bu sözleri söyleyebilen bir siyasetçi nasıl olur da ona destek olmak ve karşı tarafın oylarını bölmek için adaylığını koyar?” Bu söylediklerime inanmayanlar olabilir... Eğer mümkünse yandaş medyayı lütfen biraz olsun izlemeye çalışsınlar... Ve iktidar yandaşı medyanın Muharrem İnce ’ye her gün nasıl övgüler düzdüğünü, nasıl gaz verdiğini görsünler... Çünkü İnce’ nin resmen ve açıktan olmasa bile kime çalıştığını ve çalışmış olacağını iktidar medyası bizden çok daha iyi biliyor. ★★★ Söz konusu iki genel başkanın görüşmesi sonrasında karşımıza ilginç bir tablo daha çıktı. İnce’ nin kısa açıklaması sonrasında Kılıçdaroğlu’ nu uğurlaması... Sözleri aynen şöyle. “Hoşgeldiniz güle güle!” Kötü niyet olduğunu sanmam ama yine de nezaketsiz sözler... Konuğunu adeta kibarca kovar, benim seninle bir işim olamaz der gibi. Yazının başında dedim ya, bir şeyler oluyor ama biz o bir şeylerin ne olduğunu anlayamıyoruz!",https://www.sozcu.com.tr/hosgeldin-gule-gule-wp7638571
Emin Çölaşan,Ölen ölür kalan sağlar bizimdir,17 Mart 2023,"SEVGİLİ okurlarım, deprem bölgesinde şiddetli bir yağmur yağınca bi­lançonun yeni bir bölümü daha ortaya çıktı. 1 5 ölü... Çöken, dağılan oto­yollar, köprüler... Deprem çadırları ve kon­teynerler sular altında... Ve Şanlıurfa’nın merke­zinde sel sularının altında harabeye dönen, insanların boğulduğu bir alt geçit. Kentin önemli bir kavşak noktası... Bu kavşağın açılış töreni ger­çekten görkemli olmuştu! Geçtiğimiz aralık ayında töreni Recep Bey düzenlemiş, televizyonlardan canlı olarak yayınlanmıştı. Müteahhitten övgüyle söz ediyordu. Yandaş medyada boy boy resimleri çıkmıştı. ★★★ Demek ki bunların yarattı­ğı ‘eserler’ sadece deprem sonrasında değil, hızlı bir yağ­mur yağınca bile eriyip gidiyor ve milletin milyarlarca lirasıyla birlikte adeta çöpe atılmış oluyor. Müteahhit kim? Elbette bir yandaş müteahhit. Peki hesap sorulur mu? Sorulmaz. Recep Bey bu konuya değinir mi? Geçmiş olsun, değinemez. Anlayışları yıllardan beri belli. Ölen ölür kalan sağlar bizimdir. Bu memlekette insan canının hiçbir değeri olmadığı biliniyor. Hele işin ucu siyasete deği­niyorsa hesap hiçbir zaman sorulmaz. O bizim adamımızdır... Partili arkadaşımızdır. Paralar başkası­na gitmesin diye onu seçip bu işi yaptırmıştık. Bırakın maddi zararı bir yana, ihmal yüzünden can veren insanlarımızın hesabı bile asla sorulmaz. Depremde 50 bin canımızı yitirdik, hesap soran oldu mu? Daha da önemlisi var. Bir kişi bile olsun bir Allah kulu sorumluluğun birazını üstlenip istifa etti mi? Bakanlar, yüksek bürok­ratlar, kimsenin kılı bile kıpırdamadı. Bundan önce olduğu gibi bundan sonra gelecek afet­lerde, felaketlerde de aynı utanç tablosu karşımıza çıkacak. SEVGİLİ okurlarım, yaklaşan aday trafiğine biz gazeteciler de ister istemez sokulmak isteniyoruz. Vatandaş CHP’den aday olmak istiyor... Bize AKP’den, MHP’den aday olmak isteyenler doğal olarak gelmiyor. O partilerde onların kendi adamları var. Bize gerek yok, biz oralarda işe yaramayız. Hatta kazara bir girişimde bulunacak olsak vallahi o aday adayına değil torpil olmak, ipe çekilmesini ve ismini parti üyeliğinden bile silmelerini sağlamış oluruz! ★★★ “Abi bu seçimde CHP’den adaylık koymak istiyorum. Kemal Bey seni tanır, hem de sever. Benim için bir ricada bulunsan!..” “Emin Bey bana bir kıyak yapın, aday adayı olduğumu CHP’ye bir miktar duyurun.” “Ben bu partiye yıllarca emek verdim. Şimdi bütün amacım milletvekili seçilmek. Kimse merak etmesin sizi mahcup etmem. Eğer olursa Meclis’te iyi iş çıkarırım.” ★★★ Böyle nice talepler geliyor... Karşımıza çıkan manzara şu: Partili partisiz herkes milletvekili olmak istiyor. Siyasete yeni girip en alt kademeden başlayanların hayali bile günün birinde mutlaka milletvekili olabilmek. Niçin?.. Çünkü milletvekilliği fevkalade kârlı ve avantalı bir iş. Maaşı çok iyi, parası bol emekliliği kıyak. Forsu yüksek ve seçilenin her ortamda ağırlığı olur. ★★★ Partili partisiz, uzak yakın her yerden gelip patrondan iş ister gibi milletvekilliği istiyorlar... Vallahi hepsine onay verip işlem yapsam ve ricalarım CHP’de kabul görse, Meclis’in yarısını kendi adamlarımla doldurmuş olurum! Birkaç gün önce bir arkadaş espri yaptı ve aramızda şöyle bir konuşma geçti: “Bu torpil isteyenlerden para alıp cebe atalım...” “Atalım da iş olmazsa ne diyeceğiz?” “Diyeceğin şu, ben rica ettim ama Kılıçdaroğlu seni listeye koymamış. Paranı iade edemem çünkü bu konuda masraflarım oldu! Bazı parti yetkililerine bazı ödemeler yapmak zorunda kaldım ama ne yazık ki boşa gitti!” Bazen öyle durumlar olur ki, en ciddi konularda bile işi gırgıra vurmaktan başka çareniz kalmaz. Böylelerine tavsiyem, bizim gibileri bu saçma sapan işlere bulaştırmaktan uzak dursunlar. Bunlar bizim işimiz değil.",https://www.sozcu.com.tr/olen-olur-kalan-saglar-bizimdir-5-wp7623348
Emin Çölaşan,CHP’yi nerelerden vuracaklar?,15 Mart 2023,"Sevgili okurlarım, çok kritik bir seçim sürecine girmek üzere iken siyaset piyasası da ister istemez karışacak. Bu sofranın en büyük lokmalarını da her zaman olduğu gibi bugünkü iktidar yemeye çalışacak. Maddi ve manevi bütün olanaklar, bütün imkanlar ellerinde. Ancak bir konuyu unutuyor gibiler... Bugüne kadar kapışırcasına yuttukları o iri lokmalar acaba boğazlarına takılır mı? Her şeyi devletin ve milletin sonsuz olanaklarıyla elde etmeyi başardılar. Kendi yandaşlarını zengin ettiler. Türkiye’yi somut olarak emen sülükleri yapıştıkları yerlerden söküp atmayı kabul etmediler... Kendi çıkarları öyle gerektiriyordu. İşlerine gelseydi bunu en geç birkaç ay içerisinde başarmaları mümkün olurdu ama topu o sahaya hiç yaklaştırmadılar. ★★★ Şimdi artık seçim tarihi de belli oldu... Ve masalarında şimdi Hizbullah dahil en ince hesaplar, ittifak gösterileri yapılıyor. Taktik, başka bir deyişle kullanacakları silahlar üç aşağı beş yukarı belli... İlki Kılıçdaroğlu’nun Alevi olması. Geniş Sünni kesime bu gerekçeyle yaklaşıp oy devşirmeyi deneyecekler. Ancak birkaç gün önce de söylemiştim, bunu hiçbir zaman açıktan dile getirmeleri, örneğin parti mitinglerinde değinip suçlamaları söz konusu olmayacak. Hadiseyi açıktan değil, el altından, fısıltılarla sürdürecekler...Ve bu söylemler kim ne derse desin belli kesimlerde etkili olacak: “Alevi’ye oy vermeyin günaha girersiniz!” ★★★ Şimdi ise ikinci ‘silah’ üzerinde çalışmalar yapılıyor... 6’lı Masa partileriyle birlikte CHP’nin de içini kaşımak. Bu kaşıma sürecinde ilk sırayı o masanın bazı partileri alacak. En başta İyi Parti. İlk hedef İyi Parti seçmeni olacak... Ve bu çabalar sessizce değil, fısıltılarla değil, bir süre sonra açıktan açığa sergilenecek. Örneğin miting meydanlarında ‘milliyetçi söylemlerle’ dile getirilecek. Yapılan hesaplara göre CHP’li seçmenlerin bir bölümü bile bu konuda belki ikna edilecek. ★★★ Konu gerçekten duyarlı... Bir yanda HDP var. Öyle hafife alınacak bir parti değil. Özellikle Doğu ve Güneydoğu bölgelerinde en güçlü parti. Üstelik şaka maka değil, Meclis’teki üçüncü büyük parti. Seçmeni sağlam durduğu takdirde Recep Bey’i makamından indirebilir. ★★★ Saldırıların yönü artık başka bir yöne çevrilmiş olacak: “HDP Apo’nun partisidir...” Ve sonra arkası açıkça dile getirilmeye başlanacak. “Millet ittifakına oy veren herkes aslında oyunu Apo’ya vermiş olacaktır. Bunlar Türkiye’yi bölecek, Güneydoğu’ya özerklik getirecek...” ★★★ Cahil ve eğitimsiz seçmen kitlelerini hele din-iman söylemleriyle kafakola almak dünyanın en kolay işlerinden biridir. Ne derseniz inandırırsınız. Hiç kimsenin aklına sizi sorgulamak, soru sormak, zırvalarınızı yüzünüze vurmak gelmez. Çoğu inanır, sadece itaat eder. “Haa, büyüklerimiz doğru söylüyor valla. Adam hem Alevi, hem de bölücü Kürt partisiyle kucak kucağa oturmuş, hatta onlarla ortak olmuş durumda!.. Böylesi dinimize de ters düşer.” ★★★ Sevgili okurlarım bir süre daha bekleyin... Piyasaya öyle yalanlar sürülecek ki feleğinizi şaşıracaksınız. İktidarın medyası hazır. Televizyonları, gazeteleri, internet siteleri ve sosyal medyası hep birlikte zaten hazır asker konumunda ve dört koldan yayında... En tepe noktadan gelen talimatlar bir sözcüğü bile değişmeden aynen piyasaya sürülüyor... Onun için diyorum ki herkes aklını ve mantığını son kerteye kadar kullansın zira önümüzde çok ciddi bir mücadele süreci hepimizi bekliyor. Bu işin şakası, ihmal edecek boyutu yok. Bir düşünün ki aynı Allah’a inandığımız saygın insanların mezhebi bile bir sürü polemikler eşliğinde siyaset meydanlarına sürülecek. Meclis’te temsil edilen demokratik bir parti tu kaka ilan edilip üzerine gidilecek. Edildi bile!.. Ve hepsinde amaç bir olacak.6’lı masayı, özellikle CHP’yi vurmak. Bu oyunlara karşı uyanık ve hazırlıklı olmak gerekiyor.",https://www.sozcu.com.tr/chpyi-nerelerden-vuracaklar-wp7620877
Emin Çölaşan,Diploması gizlenen bir Cumhurbaşkanı,24 Mart 2023,"Sevgili ookurlarım, Türkiye akıl almaz olayların ve gerçeklerin merkez üssü olmayı sürdürüyor!.. Her gün, her hafta öyle olaylara tanık oluyoruz, içimizden bile olsa olamaz bu kadarı diye haykırmak zorunda kalıyoruz. Hepimizin belli bir eğitim düzeyi var. Bazılarımız ilkokul bitirmiş bazıları üniversite... Bazılarımız okuma yazma bile bilmiyor ama hepimiz kanun indinde aynı eşit haklara sahip olan seçmenleriz. ★★★ Anayasa madde 101 aynen şöyle : “Cumhurbaşkanı kırk yaşını doldurmuş ve yüksek öğrenim yapmış Türkiye Büyük Millet Meclisi üyeleri veya bu niteliklere ve milletvekili seçilme yeterliğine sahip Türk vatandaşları arasından, halk tarafından seçilir...” Bu maddede açık seçik görülen hususlardan biri şudur: Cumhurbaşkanı üniversite bitirmiş olacak. Vazgeçilmez kuraldır. Dolayısıyla örneğin bir lise ya da ilkokul mezununun isterse ağzıyla kuş tutsun, cumhurbaşkanı seçilmesi asla söz konusu değildir. ★★★ Cumhurbaşkanlığına aday olan şahsın öncelikle yerine getirmesi gereken belli formaliteler vardır. Kendisiyle ilgili gerekli bilgi ve belgeleri Yüksek Seçim Kurulu ’na (YSK’ya) teslim etmek... YSK, aday gösterilen şahsı yasal gerekçelerle inceler, adaylığını ya kabul eder, ya da reddeder. Bunlardan biri, belki en önemlisi üniversite diplomasıdır. Eğer o belge yoksa, kayıtlarda rastlanmıyor ya da bulunamıyorsa o şahsın adaylığını geri çevirir ve kabul etmez. Son karar YSK’nındır. Bu karar nedeniyle dava açılamaz. Başka bir çözüm yolu yoktur, iş orada sonlanır. ★★★ Recep Tayyip bundan önce iki kez cumhurbaşkanı seçildi. Şimdi üçüncü kez aday oldu. Gerçi anayasamızın yukarıda değindiğim maddesinin sonraki cümlesinde açık bir hüküm var ama!.. “...Bir kimse en fazla iki defa Cumhurbaşkanı seçilebilir.” Burası Türkiye abicim, kim takar anayasayı, kim takar yasaları! Recep Tayyip şimdi üçüncü kez aday. YSK bu konuda verilen dilekçeler konusunda ne yapacak bilinmiyor. Ama çok büyük olasılıkla ret kararı verecek. ★★★ Yazımızın konusu bu değil, beyefendinin yıllardır izine rastlanmayan, kayıp olan üniversite diploması. Adaylığı bundan önce iki kez kabul edildiğinden, akla bazı sorular geliyor... -Önceki cumhurbaşkanlığı seçimlerinde üniversite diplomasını YSK’ya acaba vermiş miydi? -Eğer verdiyse YSK bunu niçin ve hangi gerekçelerle açıklamıyor? Başka bir deyişle niçin gizliyor? -Şahıs bu belgeyi evinde tutuyorsa niçin?..Turşusunu mu kuracak? -Üniversite diploması evde tutulup hele böyle durumlarda milletten bile gizlenecek bir nesne midir? ★★★ Akla gelen ve kamuoyu önünde sık sık dillendirilen başka kuşkular da var. -Recep Tayyip’in gençlik yıllarındaki bir sürü faaliyetleri kendisi tarafından açıklanmış ve anlatılmıştı. Örneğin o dönemlerde sucuk ticareti yaptığını, İETT takımında futbol oynadığını bilmeyen yok. Fakat gel gelelim üniversite yıllarından bugüne kadar bir tek arkadaşı bile ortaya çıkmadı! Hiç kimse biz onunla aynı sınıftaydık, hocalarımız şunlardı, birlikte şu anılarımız var diyemedi. Bir tek anı resmi de yok. Bitirdiği ve kendisine diploma verdiği iddia edilen Marmara Üniversitesi de tam bir suskunluk ve sessizlik içerisinde. Ama hakkını yemeyelim, günün birinde ortaya Aydın Ayaydın isimli bir CHP eski milletvekili çıktı ve şöyle dedi:   “Ben sayın cumhurbaşkanımızın o yıllarda hocası idim. Bu konuda söylenenler yalan ve yanlış!” İyi de beyefendi ortalıkta meçhul bir diploma var, o nerede? ★★★ Sevgili okurlarım, şimdi iki kamu kurumuna çok önemli ve acil bir görev düşüyor. -Marmara Üniversitesi diplomanın orijinalini bütün ekleri ve ayrıntılarıyla birlikte açıklamalıdır. -Aynı işi YSK yapmalı ve (eğer varsa) diplomayı arşivinden çıkarıp olduğunu dosta düşmana, herkese göstermelidir. Bir insan, hele de bir cumhurbaşkanı, üniversite diplomasını gizler mi? Bunu yapmak yasal ve ahlaka uygun olur mu? Bu konuda kamuoyunda çok ciddi kuşkular var. Haydi bismillah, araştırsınlar bakalım!",https://www.sozcu.com.tr/diplomasi-gizlenen-bir-cumhurbaskani-wp7630868
Emin Çölaşan,Truva Atı Muharrem İnce,28 Mart 2023,"Sevgili okurlarım, büyük çabaları sonuç getirdi ve Muharrem İnce 100 bin oyu toparlayıp cumhurbaşkanlığı seçiminde resmen aday olma hakkını kazandı. Peki bundan sonra ne yapacak? Seçim kazanma gibi bir iddiası var mı? Elbette yok. Ama Kılıçdaroğlu’ nun oylarını bölüp Recep Tayyip’ in hanesine yazdırma niyeti var!.. Bunu elinden geldiğince başarmak için çalışacak. ★★★ Adaylık herkes gibi elbette onun da yasal ve demokratik hakkıdır ve şimdi bu hakkını kullanmış olmaktadır. Türkiye’de bu işler böyle yürür... Bu gibi durumlarda adaylığını bireysel olarak koyanların bir bölümü zaten ciddiye alınmaz. Bir bakarsınız 100 bin imza toplaması gerekirken 230 imza almış! Muharrem İnce gibi bazılarının amacı ise epeyce farklıdır. Nedir o? Siyasette ismini yeniden güncelleştirip kendisinden söz ettirmek... Peki ne pahasına? Medyada yer bulabilmek için! ★★★ Muharrem Bey şu anda iktidarın, Kemal Bey ve ekibinin içine soktuğu gerçek bir Truva atı. Gücü yetecek olsa Millet İttifakı’nı bölecek. Bazılarınız bu sözlerimi belki abartı olarak düşünecektir ama gerçekten de öyle değil... Yandaş medya şimdi tam kadro, televizyonları, gazeteleri, internet siteleri ve sosyal medyasıyla birlikte Muharrem Bey’e akıl almaz övgüler düzüyor. Haklılar... Zira o, Türkiye’nin en kritik seçiminde ‘bir bölen’ olma hazırlığında. Millet İttifakı’nın oylarını bölecek. Ama bunu yaparken bir hususa çok dikkat edecek: CHP’den yana imiş gibi görünecek! ★★★ Önümüzde işte böylesine kritik bir seçim var... Sorumluluğunu bilen yüz binlerce, milyonlarca vatandaşımız daha şimdiden seçmen kayıtlarının peşine düştü ki oyunu özgürce kullanabilsin... Zira yapılan tahminlere göre cumhurbaşkanlığını kazanacak kişi ile kaybeden arasında çok az bir fark olacak... Ve işte böylesine kritik bir ortamda Muharrem İnce gibi birileri ortaya çıkıp bir bölen olmayı içine sindirebiliyor. Sağ gösterip sol vuruyor. Ne uğruna? Hiçbir iddiası olmadığı ve olmayacağı halde kişisel şov yapma, ya da işi pazarlığa vurup CHP’den birkaç milletvekili adaylığı koparabilmek  uğruna! Kolay gelsin bakalım. Sevgili okurlarım, bu memlekette her Ramazan ayında tanık olduğumuz en büyük gösteri yine başladı. Bunun istisnası yoktur. İftar sofraları kurulur. Bu sofraların maliyeti çok büyüktür ama kaynağı çoğu zaman devlet parasından karşılanır. Sıradan vatandaş sofraları herkese açıktır ama çıkarılan yemekler biraz farklıdır! Çoğunda aynı yemekler yer alır: Mercimek çorbası, kuru fasulye (veya salçalı nohut), pilav ve bir porsiyon tatlı. ★★★ Bir düşünün ki masalarda yüzlerce kişi oturuyor... Bunlara sıcak yemek vermek elbette mümkün değildir. Yemekler ya masalara servis edilir, ya da katılan gidip kendisi alır. Yemekler buz gibi olmuştur... Ama vatandaşımız gocunmadan yer. Bu yılki iftar sofralarında bir değişiklik oldu. Masalar deprem bölgesinde kuruluyor. Cumhurbaşkanı, bakanlar vesaire önce oy toplama konuşması yapıyor, sonra Kuran okunup dualar ediliyor. Bize hiç de yabancı gelmeyen görüntüler! ★★★ Bu siyasi iftarların üç adet görünür simgesi var. Onlar her masada hazır: -Cumhurbaşkanı ve emirber kadroları. -Diyanet Başkanı olan Ali Erbaş. -Kızılay Başkanı Kerem Kınık. İlkini anladık da son ikisi her yerde özellikle AKP militanı olarak boy gösteriyor. Particiliğe, ucuz parti hesaplarına teslim olmuş bir Kızılay Başkanı düşünün. Onu da bırakın bir yana, din adamı olan ve iktidar için oy avcılığı peşinde koşan bir Diyanet Başkanı düşünün! ★★★ Şimdi deprem bölgelerinin oylarıyla ilgilendikleri için, sıra henüz Saray’ da verilecek iftarlara tam olarak gelmedi! Geçmiş yıllardan biliyoruz, işte o davetler tam anlamıyla görkemli oluyor. Masalara servisi özel giydirilmiş papyonlu yüzlerce Saray garsonları yapıyor. Öyle bir örgütlenme ki bir anda binlerce davetlinin karnı doyuruluyor. Üstelik yemekler sıcak. Hiç soğumadan servis ediliyor. Kuru fasulye pilav falan yok. Bütün yemekler çok değişik ve ağzınıza layık! Diyanet’in Başkanı fırsat buldukça Saray sofralarında da boy gösterip dualar okuyor... Ancak nerede olursa olsun bu iftar sofralarının bir özelliği var. Oruçsuzlar, abdestsizler de çöküyor. Eh yani bu kadarcık kusur kadı kızında bile olur! Allah kabul etsin.",https://www.sozcu.com.tr/truva-ati-muharrem-ince-wp7634909
Emin Çölaşan,Geçmişte kalan “üç bakan” uygulaması,06 Nisan 2023,"Sevgili okurlarım, Türkiye’de yapılan seçimler ne yazık ki hiçbir zaman güvenilir olmadı. Her seçimde itirazlar birbirini izledi. Geçmiş seçimlerde Yüksek Seçim Kurulu tarafsızdı. Ne zaman ki AKP iktidar oldu, YSK ile birlikte bu kavram da yok edildi. Yargıtay ve Danıştay’da YSK üyelerinin seçimi yapılacağı zaman, onları seçecek olan Yargıtay ve Danıştay üyeleri için adeta bir kural vardı. YSK üyelerine maaş dışında ek ödeme verilirdi. Aile bütçesine yük getiren bu durum özellikle belli harcamaları ister istemez yüksek olan adaylar için önem kazanırdı. Örneğin çocuk okutuyor ya da kirada oturuyor olması gibi... O zaman herkese verilecek lojman yoktu. Onların kazanması istenir ve biraz da ahbap çavuş ilişkisiyle oylar ona göre verilirdi. ★★★ YSK üyeliği şimdi epeyce önem kazandı. Lüks bir bina... Her üyeye banyolu tuvaletli özel odalar, sekreterler... Her birine ayrıca lüks makam araçları... Ve hakim maaşı dışında ek ödemeler. Günün birinde siyasi iktidarlar bu gerçeği fark edince ortalıkta bazı söylemler dolaşmaya başladı, “Biz öteki gerekçeleri bırakalım bir yana da YSK üyeliğine kendimize yakın duracak üyeler seçelim.” Dikkat ediniz, bugünkü dahil son yıllarda YSK bütün kararları oybirliği ile alıyor! ★★★ Geçmişte güzel bir uygulama daha vardı... Seçimlere belli bir süre kalınca hükümetin üç üyesi, yasalar uyarınca görevlerinden istifa etmek zorunda idi. Onların yerine başbakan tarafından seçimden üç ay önce üç adet ‘tarafsız bakan’ atanır ve seçimde onlar görev yapardı. İçişleri, Adalet ve Ulaştırma bakanları. Gerçi onların tarafsızlığı tartışmaya hep açıktı. Yeni atananlar genelde görevden ayrılan bakanların ‘müsteşarları’ olurdu... Yani o zamanki iktidar tarafından atanmış olan yüksek bürokratlar. Bunların ne ölçüde tarafsız olduğu hep tartışma konusu olurdu ama en azından böyle iyi niyetli bir uygulama vardı. ★★★ Peki niçin bu üç bakan?.. İçişleri Bakanı seçim öncesinde memlekette asayişi korumakla yükümlü... Adalet Bakanı yargının, hakim ve savcılarla birlikte seçim kurullarının da tarafsız kalmasını sağlayacak olan siyasetçi. Üçüncü olarak Ulaştırma Bakanı vardı... O yıllarda teknoloji böylesine ilerlemiş değildi. Bir PTT’ miz vardı ve haberleşmeden sorumlu idi. Haberleşme çoğunlukla mektup, telgraf ve sabit telefonlardan, belki bir miktar da teleksten oluşurdu. Ulaştırma Bakanı haberleşmenin siyasi baskıdan uzak kalmasının güvencesi idi. Yasa koyucu bunları düşünmüş, yetersiz kalacak bile olsa bu “Üç bakan” önlemini almıştı. Şimdi ne var! Sevgili okurlarım, önümüzdeki seçimlerde sadece Türkiye’de değil dünyanın dört bir yanındaki ülkelerde oy kullanacak bir milyonu aşkın seçmen var. Yurt dışındaki oylar konsolosluklarda ya da kiralanan başka mekânlarda kullanılacak. Sandıklar seçimden günler önce hazırlanacak ve oy verme işlemi yine günler önce başlayacak. Sandıklara atılan oylar ertesi gün için saklanacak, başka bir deyişle seçim günü akşamı açılana kadar bekletilecek. Konsolosluklarda sadece yurt dışında yaşayan ve kayıtlı olan seçmenlerin oy kullanması mümkün olacak. ★★★ Dün yurt dışından tanıdığım ve sözüne güvendiğim bir okurum bir Avrupa ülkesinden aradı... “İki gün önce bir arkadaşımla birlikte bizim buradaki konsolosluğa gittik, kayıtlı olup olmadığımızı araştırdık. Ancak bu konsolosluk binalarından kimler sorumlu ise şunu iyi bilsinler...Tam bir keşmekeş ve kargaşa vardı. Görevliler öylesine yoğundu ki yüzümüze bakmaları bile mümkün olmuyordu. Sinirler gergin, ortalık kalabalık, herkes listelerde ismini bulma telaşında.Herkes birbiriyle tartışıyor.Müdahale edilmese yumruklu kavgalar çıkacak.Biz böyle bir ortamda kaydımızı bin bir güçlükle bulabildik ama böylesine bir ilkellikten ülkemiz adına üzüldük...” Şimdi YSK tarafından ilan edilen listede ilkel Afrika ülkeleri, hiçbir Türk’ün yaşamadığı kabile devletleri bile var. Yurt dışından gelecek hileli hurdalı oylar seçim sonucunu bile değiştirir. Kendi adıma söylüyorum, yurt dışından gelecek sonuçların doğru ve dürüst olduğuna inanmayacağım.",https://www.sozcu.com.tr/gecmiste-kalan-uc-bakan-uygulamasi-wp7644798
Emin Çölaşan,Bir zamanlar ‘akillerimiz’ vardı bizim!,29 Nisan 2023,"Sevgili okurlarım, şimdi CHP ve İYİ Parti’yi PKK ile işbirliği yapmakla, o kesimden destek almakla suçlayan AKP iktidarının kafasında, birkaç yıl önce çok önemli ve çarpıcı (!) bir keşif oluşmuştu: PKK ile her konuda uzlaşmaya varılacak, açılım başlayacak, Apo ilk fırsatta tahliye edilecek ve terör bu yolla tümüyle bitirilecekti! Bu cingözce fikrin ilk önemli uygulamasına nisan 2013 ’te başlandı... Türkiye’nin dört bir yanından 63 adet uygun kelle toplandı, ikna edildi ve bunlardan bir “Akil (akıllı-her şeyi bilen) insanlar komisyonu” oluşturuldu. Bunlar Tayyip ve AKP’ ye yakın kimseler arasından özenle seçilmişti. Kelleler kendi içlerinde her biri dokuz kişiden oluşan yedi ayrı grup oluşturdu... Marmara, İç Anadolu, Karadeniz, Doğu Anadolu ekipleri gibi... ★★★ Seçkin yandaşlar ekibi başbakan Recep Tayyip’ in başkanlığında Dolmabahçe Sarayı’nda çeşitli toplantılar yaptı, kendilerine talimatlar verildi. Arkadaşlar bütün Türkiye’yi gezecek, iktidarın görüşlerini ahaliye ve PKK’ya anlatacak ve barış süreci bizim ‘akil insanlar güruhu’ tarafından böylece başlatılmış olacaktı! Sonra sıra Apo’nun tahliye edilmesine gelecekti!63 adet seçmece karpuz!.. Yedi bölge, her bölgeye dokuz adet akıllı insan! Biz aptallar ise olup biteni hayretle, dehşet ve ibretle izliyorduk. ★★★ “Akiller” listesinde hangi yandaşlara yer verilmişti, önce onu bir kez daha (özetle) görelim: Rıfat Hisarcıklıoğlu, Kadir İnanır, Muhsin Kızılkaya, Hüseyin Yayman, Abdurrahman Dilipak, İzzettin Doğan, Tarhan Erdem, Fehmi Koru, Kezban Hatemi, Murat Belge, Yılmaz Erdoğan, Etyen Mahçupyan, Ahmet Taşgetiren, Doğu Ergil, Mustafa Kumlu, Mithat Sancar, Ali Bayramoğlu, Avni Özgürel,  Deniz Ülke Arıboğan, Hülya Koçyiğit, Orhan Gencebay, Yıldıray Oğur, Bendevi Palandöken, Lale Mansur vesaire! Listede yer alan isimlerin tamamı böyle saçma sapan ve hiç olmayacak bir konuda AKP’ ye hizmet vermeyi içine sindirmiş olan yandaşlardan oluşuyordu. Çoğunun iktidardan bir çıkarı ya da beklentisi vardı. Nitekim içlerinden dört kişi, 7 Haziran seçiminde AKP’ den milletvekili olmayı başardı: Muhsin Kızılkaya, Hüseyin Yayman, Mithat Sancar ve Ahmet Gündoğdu... Ve ekipte bazı dönek sendikacılar, dönek solcular, gazeteci ve yazarlar, hukukçular ve çok ünlü sanatçılar! Liste oluştuğunda AKP-Cemaat kavgası henüz hız kazanmamıştı... Dolayısıyla listede FETÖ’cüler, cemaatçiler de yer alıyordu! ★★★ Bütün kamu kurumlarına ve özellikle valiliklere Ankara’dan emir verildi: Akillerin eli hiçbir zaman ceplerine girmeyecek. Türkiye turlarında tüm yol, yeme içme ve beş yıldız konaklama harcamaları devlet tarafından karşılanacaktı. Akiller kendilerine verilen bölgelerde gezilere ve AKP propagandasına başladılar. ‘Açılımın’ yararlarını anlatıyorlardı. Ama pabucun pahalı olduğunu gittikleri her yerde gördüler. Palavraya karnı tok olan Türk Milleti pek çok yerde onları konuşturmadı, kovaladı. Kürsülerde yuhalandılar, bazı toplantıları iptal edip apar topar, polis korumasında kaçmak zorunda kaldılar.  ★★★ Peki ama bu “Akiller” şimdi nerede? Sesleri niçin çıkmıyor? Dördü milletvekili oldu, onlar paçayı kurtardı. Ya diğerleri?.. Bazıları 180 derece döndü, Tayyipgiller iktidarını açıktan veya dolaylı biçimde eleştirmeye başladı. Bir bölümü sessizliğe bürünüp ortalıktan kaybolmaya ve bu ayıbı unutturmaya çalıştı. Düşünün, “Akiller tiyatrosu” Nisan 2013’de kurulmuştu ama rol verilen figüranların tamamı şimdi sessiz! İçlerinde “Toplumsal mutabakat” diyen, barış sürecinden dem vuran hiç kimse artık yok. Demek ki yaptıkları işten hiçbiri memnun kalmamış... Ve akiller tiyatrosuyla birlikte figüranları da bir balon gibi söndü gitti. Bu ayıp hem iktidara, hem de onlara yeter. ★★★ Bunları niçin anımsattığıma gelince... Akiller olayı bu iktidarın ülke sorunlarını ve terörü ne kadar ciddiye (!) aldığının ilk ve somut göstergesiydi: “Halk Orhan Gencebay, Kadir İnanır, Hülya Koçyiğit gibi artistleri sever. Biz onları piyasaya sürersek halkımız dinler ve dediklerini yapar!.. Yanlarına diğer liboşları da katınca etkili olurlar!..” Ancak yanlış hesap Bağdat’tan döndü. Bu gibileri hiç kimsenin takmadığı ve umursamadığı ortaya çıktı. ★★★ Akiller artık devre dışı bırakılmıştı. Sonrasında açılım süreci , toplumsal mutabakat falan diye bir takım palavralar uydurup Türk Milleti’ni o yolla kafakola almaya kalkıştılar. Birkaç hafta sonra PKK’ nın temsilcileriyle kendi bakanlarını yine Dolmabahçe Sarayı’nda bir araya getirip yazılı metinlere imza attılar. O metinler İmralı’daki Apo’ ya onay için gönderildi, Apo yetersiz buldu. Aracılık görevini MİT üstlenmişti. ★★★ Evet, işler çok iyi gidiyordu!.. Ancak HDP yüzde 10 barajını aşıp Doğu ve Güneydoğu’da AKP’nin 50’den çok milletvekilliğini ele geçirince her şey tersine döndü. AKP bu nedenle tek parti iktidarını yitirdi. Akiller komedisi, toplumsal mutabakat, barış süreci gibi palavralar bir anda unutuldu ve bu kez HDP’yi yargı yoluyla kapattırmaktan dem vurmaya başladılar. Anayasa Mahkemesi’nde kapatma davası açıldı. Dönemin cumhurbaşkanı Abdullah Gül ve başbakanı Recep Tayyip’in bu muhteşem projesi böylece çöpe atılmış oldu. Önce akiller çöpe atıldı!",https://www.sozcu.com.tr/bir-zamanlar-akillerimiz-vardi-bizim-wp7668625
Emin Çölaşan,Seçime giderken listeler...,11 Nisan 2023,"Sevgili okurlarım, her seçim öncesinde aynı olayları yaşarız. Aday listeleri partiler tarafından hazırlanır ve YSK’ya verilir. Şimdi de öyle oldu, listeler verildi ama bu kez epeyce farklı. Meclis seçimleri için 14 Mayıs günü karşımıza öncekilere pek benzemeyen bir oy pusulası çıkacak... Bu kez ittifaklar  da var. Hiç kuşkunuz olmasın, eğitim düzeyi yeterli bile olsa, o sandık kalabalığında on binlerce seçmen oyunu yanlış parti veya ittifak için kullanacak. Bu aşamada bundan kurtuluş yok. Oy pusulasında bir değişiklik yapılması da artık söz konusu değil. Dolayısıyla sorumluluk her seçmenin kendi üzerinde olacak. ★★★ Listeler düzenlendi... Şimdi dikkat ediniz, gerek AKP ve gerekse MHP yetkililerinden ve parti mensuplarından açığa çıkan herhangi bir tepki yok. Nedeni çok basit... O iki partide demokrasi  kuralları asla geçerli değildir. Birinde Recep Tayyip,  diğerinde Devlet Bahçeli  ne derse o olur. Bu gibi konularda yakın çevrelerinde yer alan parti üst düzeyleri de ses veremez. Zaten listelerin çoğu (genel başkanlardan aldıkları talimatlar doğrultusunda) onlar tarafından hazırlanmıştır. Hiç kimse sesini çıkaramaz. Hiçbiri eleştiriye, demokratik kurallara açık değildir... Ve bunlar yeri geldiğinde ortaya çıkıp ‘demokrasiden’  falan söz ederler! ★★★ Aslında en büyük kıyım AKP listelerinde yaşandı... 285 milletvekilinden sadece 104’ü listelere girebildi ama giremeyenlerden en ufak bir tepki bile yok. Normal bir parti olsa şimdi kıyametler kopuyor olmalıydı. Ama Recep Tayyip’in Türkiye’de uygulamaya kalkıştığı baskı ve otoriter rejim kendi partisinde de aynen, hem de fazlasıyla geçerli. Konuşmak yasak. Sadece konuşmak değil, partiyi ve tek adamı eleştirmek de öyle. Eğer konuşmaya güçleri yetiyor olsaydı Hüda-Par  gibi cinayetlerle özdeşleşmiş bir partinin mensuplarını listede görünce tavır koyarlardı... Bir tabela partisine dönüşen, kamuoyunda en ufak bir ağırlığı ve saygınlığı olmayan DSP  için de aynı şeyler geçerli. ★★★ MHP derseniz bu kural onlarda da aynen geçerli. Yönetime ve alınan kararlara karşı kimse ağzını açamaz. Peki ama bu iki partide hiç mi eleştiri yapılmıyor? Elbette yapılıyor ama fiskoslarla ve dedikodu mekanizmalarıyla! Özellikle milletvekilleri her iki partide de kaderlerine razı olmuş durumda. Nasıl olmasınlar ki!.. Dönem boyunca milletvekili maaşlarını aldılar, her türlü forstan ve devletin sağladığı bütün parasal avantalardan yararlandılar. Allah’tan başka ne isteyeceklerdi! ★★★ Oy pusulalarında yer alan bir başka grup var ki gerçekten ilginç. İttifaklar... Seçime bağımsız giren çok sayıda ittifak var. Bazılarında saygın isimler yer alıyor. Eğer mümkün olsa onlardan bazılarının seçilmesini isterdim ama mümkün değil. Hiçbirinin kazanması, Meclis’e bu koşullarda birilerini göndermeleri kesinlikle mümkün değil. ★★★ Ama AKP ve MHP söz konusu olduğunda bu ittifakların çoğunun seçmeni, normal koşullarda CHP’ye oy verecek olanlardan oluşuyor. Bu bir gerçek. Önümüzdeki seçimlerin ne kadar kritik olduğunu bilen bu geniş seçmen kitlesinin son aşamada (her ne kadar içlerine sinmese bile) Meclis seçimlerinde CHP’ye, cumhurbaşkanı seçiminde Kılıçdaroğlu’na yöneleceği kanısındayım. Zira bu süreçte bütün amaç oyların bölünmesine engel olmaktır.  Oylar bölündüğü, hele de seçimler yitirildiği takdirde işte o zaman pişmanlık duyguları öne çıkar, milyonlarca insanımız başını duvarlara vurur ama son pişmanlık fayda vermez. CHP ve Kılıçdaroğlu’na gelince...Bu konuda söylenecek çok söz var.Hem olumlu sözler, hem de eleştiriler...Onu da bir başka yazıya bırakayım! Sevgili okurlarım, Türkiye’de gerçekten çok iyi genç gazeteciler yetişiyor. Onlar yazıları, haberleri ve kitaplarıyla hepimizi bilgi sahibi kılıyor, aydınlatıyor. Hemen örnek vereyim... Cumhuriyet gazetesinde yazmakta olan Barış Pehlivan  ve Barış Terkoğlu... Dün iki Barış ’ların yeni çıkan son kitabını okumaya başladım: “SS”  (Kırmızıkedi Yayınevi.) SS  İçişleri Bakanı Süleyman Soylu’ yu çeşitli yönleriyle anlatan bir kitap. ★★★ Size açıkça söyleyeyim, dün bu kitabı okumaya başladıktan sonra şaşırdım, inanmak istemedim... İnsanın inanası gelmiyor. Ama anlatılan ve açıklanan her şey belgeli. Başlayınca bitiremedim çünkü bir günde okunacak bir kitap değil. Bunca olayı, bunca belgeyi sindire sindire okumak gerek. Kitapta bazı sorular soruluyor ve yanıtları veriliyor: AKP’li iş adamının bilinmeyen tecavüz dosyasında neler var, Sedat Peker’in Süleyman Soylu ile ilişkisindeki sırlar neler, Soylu Erdoğan sonrasına hazırlanan bir proje mi, Fethullah Gülen’e hangi konularda danıştı, Soylu’nun soruşturma evraklarında neler var, SS plakalı o aracın öyküsünde hangi ilişkiler var, dizinin dibine oturduğu tarikat şeyhi kim, Soylu’nun sildirdiği arşivinde neler var, devletten maaş alan trol yapılanması nasıl kuruldu, AKP’de kimler Soylu ile kavga ediyor?... ★★★ SS,  (Schutzstaffel) geçmişte Hitler’in vurucu gücünü temsil eden ve Alman milletine yıllarca kan kusturan silahlı bir yasa dışı örgüt. İki Barış’ların, Terkoğlu ve Pehlivan’ın SS kitabı Türkiye’nin gündeminden düşmeyen İçişleri Bakanı Süleyman Soylu’yu ve bilinmeyenlerini ilk kez anlatıyor.Karşımıza büyük sır kapıları açıyor... İki gazeteci kardeşime ellerine sağlık diyorum.",https://www.sozcu.com.tr/secime-giderken-listeler-wp7649990
Emin Çölaşan,CHP’ye haklı ve haksız eleştiriler,12 Nisan 2023,"Sevgili okurlarım, bu seçim kesinlikle Türkiye’nin kaderini belirleyecek... Bu iktidar ya gidecek ya da daha uzun yıllar boyunca başımıza çöreklenmiş olarak kalacak. Olumlu ya da olumsuz, bu süreçte en ağır sorumluluk CHP’nin payına düşecek. Bu partinin küçük partilerle yaptığı işbirliği CHP seçmeninin önemli bir bölümünde tepki yarattı. Bu gerçeği kabul edelim ama ben derim ki tartışmayı fazla uzatmayalım... Aksi takdirde bedeli hepimiz açısından, özellikle de ezilen, horlanan, çarşı pazarda sömürülen Türk Milleti açısından çok vahim ve tehlikeli olur. ★★★ CHP’nin aday listeleri dört dörtlük mü? Elbette değil. O kalabalık listelere kimi koysanız tartışmalar çıkar, haklı ve haksız eleştiriler yağmur gibi yağardı. CHP, Millet İttifakında yer alan partilere epeyce ödün verdi, onların da adayları listelerde yer buldu. Böyle mi yapmalıydı? İşin dozu acaba kaçtı mı? Bu sorulara herkes kendi açısından bakıp yanıt vermeli. ★★★ CHP’nin bu dönem çeşitli illerden seçilmiş ‘çok iyi’ milletvekilleri vardı. Bunların çabaları etkili oldu, ses getirdi ama sonuç getirmedi. O milletvekillerinden pek çoğunun şimdi listelerde olduğunu görmek doğrusu iyi oldu... Önemli işler başardılar. Ancak günümüze gelirsek öteki partilerin kontenjanından listeye konulan bazıları için aynı şeyleri düşünmek biraz zor. CHP listelerinde öteki partilerden 59  aday var. Gerçi bazıları seçilmesi mümkün olmayan sıralarda ama bazıları hiç de öyle değil... ★★★ Örneğin AKP’li Adalet eski bakanı Sadullah Ergin...Ankara Birinci Bölge, dördüncü sıradan aday gösterildi. Bu bölge Çankaya ve Yenimahalle ilçelerini kapsıyor ve bir anlamda CHP’nin yıkılmaz kalesi... Sadullah Ergin ise Birinci Bölge seçmeninin hiç hoşlanmadığı, hatta nefret ettiği isimlerden biri. Adalet Bakanı kimliği ile yakın geçmişte tezgahlanan Ergenekon ve Balyoz kumpaslarında en ön saflarda görev yapmış, başka bir deyişle ‘Tayyip’in askeri’ olarak hızla çalışmış bir AKP’li idi. Şimdi CHP listesinde DEVA partisinin adayı olarak yer bulmuş durumda. ★★★ Hemen belirteyim, CHP’nin en güçlü olduğu yerlerden biri olan Çankaya’da olduğu gibi, Türkiye’nin başka yerlerinde de şu anda kendisine karşı büyük tepki var. Sadece o değil, bu gibi tepkiler başka bazı adaylar için de geçerli. Peki bu konuda seçim öncesinde ne olur? Her şeyden önce CHP’ye oy verecek milyonlarca seçmenin bu kuşkuya kapılmaması gerektiğini topluma iyi anlatmak gerekir. Hep söylüyorum ve bundan sonra da söylemeyi sürdüreceğim... Türkiye Cumhuriyeti’nin var olma ya da ağır hasar görmesi öncesindeyiz. Seçimlere neredeyse bir ay kaldı.Bu konuda uyarı zilleri artık iyice çalıyor.CHP’ye yönelik liste eleştirilerini bir kenara atmıyorum, tam tersine saygı duyuyorum. Ama şöyle diyenlere bu konuda katılmıyorum: “CHP’liyim ama ne olursa olsun ben bu isimlere seçim listelerinde yer veren partime oy vermem arkadaş!” ★★★ Türkiye AKP’nin 22 yıllık iktidarı döneminde bu hallere düşürüldü. Şöyle bir düşünün, bugün 35  yaşında olan bir genç, ömrünü Tayyip ’i duymakla, onu dinlemekle geçirdi. Başka bir isim neredeyse duymadı! Hak arama yolunda korkutuldu, sindirilmek istendi. Memleketin nasıl soyulduğunu göremedi. AKP kapılarında torpil arama seferlerine çıkmak zorunda kaldı. Ailesiyle birlikte enflasyon canavarına teslim edildi, ezilmeye mahkûm oldu. ★★★ Şimdi soruyorum... AKP iktidarı seçimi kaybetmenin korkusunu ve paniğini yaşarken, CHP listelerinde yer alan ve haklı olarak beğenilmeyen birkaç milletvekili adayı yüzünden böylesine bir ‘nazlanma’ akla ve mantığa uygun mu? İşin bu kez çok ciddi olduğunu artık lütfen kavrayalım. Ya gidecekler ya kalacaklar. Bu konuda duygusallığa, kapris yapmaya  artık yer yok. Duygusallık dönemlerinin artık kapanmış olması gerekiyor, başka çaremiz olduğunu sanmıyorum.",https://www.sozcu.com.tr/chpye-hakli-ve-haksiz-elestiriler-wp7651150
Emin Çölaşan,Ermeni soykırımı masalı!,26 Nisan 2023,"Sevgili okurlarım, Ermenistan ve ABD başta olmak üzere dünyanın çeşitli ülkelerinde sürekli kaşınan bir konu var: 24 Nisan 1915 Ermeni tehciri ve soykırımı! Hep gündemde kaldı, hiç düşmedi!.. Önceki gün Ermenistan başta olmak üzere dünyanın pek çok yerinde Soykırımın (!) yıldönümü anıldı ve bayraklarımız yakıldı. Bu Ermeni soykırımı olayını bilmeyen genç kuşaklar için bugün bir kez daha kısaca anlatayım dedim. ★★★ Tehcir , zorla yerinden etmek, sürgüne göndermek anlamında kullanılan Arapça bir sözcük. Birinci Dünya Savaşı (1914-1918) bütün hızıyla devam ederken, Osmanlı devleti bir karar alıyor ve Ermeni azınlığın Doğu Anadolu’daki savaş bölgelerinden uzaklaştırılmasını öngörüyor. Kanunun çıkarıldığı tarih 24 Nisan 1915. İstanbul’da, devletin başkentinde o güne kadar çeşitli zamanlarda Ermeni ayaklanmaları olmuştu. O gün Ermeni kiliseleri ile elebaşıların evleri basıldı, bir orduyu donatacak kadar silah ve patlayıcılar ele geçirildi, pek çoğu tutuklandı. Onun için 24 Nisan Ermeniler tarafından “Soykırım günü (!)” olarak bütün dünyada anılır. Ama işin esas hikayesi İstanbul’da değildi. Birinci Dünya Savaşında Türk ordusu İran, Irak, Suriye, Filistin, Çanakkale, Galiçya ve Doğu Anadolu-Kafkas cephelerinde savaşıyordu. Doğu ve Kafkas cephelerinde karşımızda Rus orduları vardı. Ordumuz Aralık 1914’ de yoğun kış günlerinde Sarıkamış önlerinde bozguna uğramış, 90 bin Mehmetçik donarak şehit düşmüştü. Rus ordusu ilerliyordu. Nitekim bu ilerleyiş sonrasında Trabzon ve Erzurum’ u bile ele geçirdiler. 1917 yılında Rusya’da Bolşevik ihtilali çıkınca kurtulduk. Rus ordusu çözüldü ve geri çekildi. İhtilal bizim kurtarıcımız oldu. ★★★ İşin şakası yoktu. 1915 yılında vatan elden gidiyordu. Çanakkale’de kazanmış ama Doğu’da hezimete uğramıştık... Doğu’da ordumuzun karşısında sadece Rus ordusu değil, Ermeni çeteleri vardı. O dönemde Doğu Anadolu’da Ermeniler yoğun bir biçimde yaşardı. Çeteler kurmuşlar, bazıları da Rus ordusuna katılmışlardı. O günleri anlatan kitaplarda hep vardır. Savaş alanlarında karşımızda Ermenileri buluyorduk... Ordumuzu arkadan vuruyorlardı...Ve bunların çoğu Osmanlı vatandaşı idi. Amaçları Rusya’nın desteği ile Osmanlı toprakları üzerinde bağımsız bir Ermenistan devleti kurmaktı. O kadar ki, Van, Bitlis, Muş illerimizi ele geçirip Ermeni bayrağı çekmişlerdi. Devlet, işte bu nedenle tehcir-sürgün kararı almak zorunda kaldı. Savaş bölgesindeki Ermeni ahali, çıkarılan yasa doğrultusunda kafilelerle Irak, Suriye, Lübnan gibi Osmanlı topraklarına sürgün edildi. ★★★ Bu toplu sürgün sırasında üzücü olaylar, can kaybı olmadı mı? Elbette oldu ama Osmanlı çaresizdi . Ordusunu arkadan vuran, ülkesine ihanet edip dört bir yanında isyanlar çıkaran, okul ve kiliselerini bile silah deposuna dönüştüren azınlık için yapılacak başka bir şey yoktu. Ziya Gökalp’ in meşhur bir sözü vardır: “Katliam değil, karşılıklı mukatele (savaş, vuruşma) oldu.” ★★★ Osmanlı, Ermeni soykırımı yapmadı. Eğer böyle bir niyeti olsaydı, öncelikle Ermenilerin en yoğun yaşadığı İstanbul’da Ermenileri yok eder, ya da göç ettirirdi. İstanbul Ermenilerine hiçbir şey yapılmadı. Sadece İstanbul değil, Anadolu’nun dört bir yanında –savaş bölgesi dışında- yaşayan Ermenilere de fazla dokunulmadı. ★★★ Sonunda (1918 yılında) Birinci Dünya Savaşını kaybettik ve Türkiye için yüz kızartıcı olan Mondros teslim anlaşması imzalandı. Gün geldi, Mustafa Kemal Paşa önderliğinde Kurtuluş Savaşı başlatıldı. Bu aşamada Kazım Karabekir Paşa Doğu cephesinde Ermeni ordusunu ve çetelerini yok etti. Artık Ermeni sorunu kalmamıştı. Daha doğrusu öyle olduğunu zannediyorduk! Sonra başımıza Karadeniz yöresinde Pontus Rum belası çıktı. Bu kez Rum azınlık ayaklanmıştı. Onlar da sakallı Nurettin Paşa komutasındaki Merkez Ordusu ve Kurtuluş Savaşı döneminde Ankara’da Mustafa Kemal Paşa’ nın muhafız komutanlığına getirilen büyük kahraman Topal Osman önderliğindeki Giresunlu fedai çeteleri tarafından yok edildi ve iş bitirildi. ★★★ Bugün bile dünyanın dört bir yanında sürdürülmek istenen Ermeni soykırımı tantanasına, Başkan Biden’ ın bu yıl da “Soykırım” demiş olmasına bakmayın. Soykırım olmamıştır.Ermeni ordusuyla ve düşmanla işbirliği yapıp kendi ordusunu arkadan vuran Osmanlı vatandaşı Ermeni çeteleriyle resmen savaş çıkmış ve onlar yok edilmiştir.Olayın mağduru olan Ermeniler vardır ama onlardan daha büyük mağdur, Ermeniler tarafından basılan Türk ve Kürt köylerinde can veren on binlerce masum insan ve yine Ermeniler tarafından şehit edilen binlerce Mehmetçiktir. ★★★ Ermeni tantanası bununla da bitmedi. 1970’ li yıllarda başımıza bu kez Ermeni terör örgütü ASALA bela edildi. Nice insanlarımızı, nice diplomatlarımızı özellikle yurt dışında şehit ettiler. Bir şeyi çok iyi bilmeliyiz. Geçmişteki Ermeni terörünün arkasında yabancı güçler vardı. ASALA’nın da arkasında onlar vardı. Aynı güçler Ermeni soykırımı iddiasını bugün de sürdürüyor. Ermeni soykırımı büyük bir yalan olmasına karşın emperyalist dünyanın başımıza açmaya kalkıştığı bir beladır.",https://www.sozcu.com.tr/ermeni-soykirimi-masali-wp7665292
Emin Çölaşan,Seçim öncesinde bilmediklerimiz,07 Nisan 2023,"Sevgili okurlarım, Türkiye tarihinin tartışmasız en kritik seçimlerine bir aydan biraz fazla zaman kaldı. Sandıktan çıkacak sonuçlardan sonra ya bu kirli düzen değişecek, ya da en başta yolsuzluklar ve din sömürüsüyle ilgili akla gelen ve gelmeyen her çeşit olumsuzluk giderek artacak. İkinci şık gerçekleştiği takdirde ötesini hep birlikte düşünmeye şimdiden başlayalım!.. AKP kazanırsa hiç beklenmeyen, kimsenin aklına bile gelmeyen gelişmeler olacak, pişmanlıklar dile getirilecek ama iş işten geçmiş olacak. Bu tahminlerde bulunmak falcılık falan değil, gerçekçiliktir. Her şey ilk önce seçim sandıklarında başlayacak! ★★★ Toplam 64 milyon kişi oy kullanacak.Sandık sayısı 195.705.Yurt dışında oy kullanacak seçmen sayısı üç milyondan fazla.Yurt dışında 75 ülkede oy kullanılacak. ★★★ Özellikle yurt dışı oyların sayımı konusunda epeyce kuşkulu olduğumu burada bir kez daha açıkça belirteyim... Verilen oylar belli yerlerde (sandıkların içinde) mühürlü bile olsalar günlerce bekletilecek. Biz geçmiş seçimlerde nice olaylara tanık olmuştuk. Trafolara kediler bile girmiş, sonuçlara müdahale edilmişti. ★★★ Şimdi karşımızda önemli bir sorun daha var. Son büyük depremde on binlerce ailenin evleri yıkıldı. Aileler deprem bölgesinden göç etmek zorunda kaldı. Örneğin Hatay’da yaşayan aile şimdi başka bir ilde yaşıyor. Peki bu aile oyunu nerede kullanacak? Onca masrafa ve zahmete girip oy vermek için Hatay’a dönmesi mümkün olacak mı?.. Zira seçmen kayıtları göç ettiği yerde değil depreme kadar yaşamakta olduğu yerde... Ve böyle on binlerce seçmen var. Bu duruma henüz bir çare, bir çözüm bulunmadı ve bu saatten sonra bulunması da söz konusu değil. Bürokrasi engeline takıldılar. (Zaten çözüm arayan da hiç olmadı ki!) Bu durumda depremzedeler ne yapacak? Ve HDP’ nin alacağı kararlar... Bu seçimde Kürt oyları belirleyici olacak. İktidarı ve yeni cumhurbaşkanını bir anlamda onlar belirleyecek. Böyle bir ortamda HDP seçmeni acaba ne yapacak? Milletvekili seçimlerinde Kürt  oyları kendi partisine gidebilir de, cumhurbaşkanlığı seçiminde acaba ne olacak? Hiç kuşkum yok, oylarının çoğunluğu Recep Tayyip’e gitmeyecek. Bu durum Kılıçdaroğlu için çok önemli bir avantaj yaratacak. ★★★ AKP ve özellikle MHP şimdiden başladı... HDP’ye verilecek oylar için PKK oyları diyorlar. Bu konuda muazzam bir propaganda faaliyeti açıkça sürdürülüyor. Ancak bu aşamada HDP’nin de üzerine düşen bir görev var. “Türkiye partisi” olduğunu topluma göstermek, anlatmak. Bunu yapmak zorunda. Aksini yaptığı sürece bu süreçten Türkiye zararla, AKP-MHP ikilisi hem de çok büyük kazançla çıkar ve bunun tek sorumlusu da HDP olur. HDP şunu iyi bilsin, şu anda en kritik karar verme aşamasında... Ötesini hep birlikte görürüz. Gerek partisinin ve gerekse kendisinin seçim kazanma ya da iddialı olma umudu asla yok... Bu durumda seçime giriyor, girerken de Recep Tayyip’i eleştirmekten hiç vazgeçmiyor! Aslında önümüzdeki süreçte bir bölen olacağını ve AKP-MHP ikilisine çalışacağını çok iyi biliyor. Eğer sonuçlar umduğu gibi çıkacak olursa ‘bir bölen’ olduğunu tam anlamıyla görecek ama işte o zaman iş işten geçmiş olacak. ★★★ Milletvekili seçimlerinde partisinin ve kendisinin hiçbir ağırlığı veya umudu yok. Dolayısıyla ağırlığını cumhurbaşkanlığı seçiminde kullanacak... Ancak gel gelelim cumhurbaşkanlığı seçiminden de herhangi bir beklentisi yok. Hele alacağı yüzde iki-yüzde dört gibi oy oranı sonucunda oyları bölüp Recep Tayyip’in cumhurbaşkanı olmasını sağladığı takdirde ortaya çıkacak tablo ile gurur duyabilir!",https://www.sozcu.com.tr/secim-oncesinde-bilmediklerimiz-wp7645973
Emin Çölaşan,Seçim öncesinde siyaset manzaraları...,08 Nisan 2023,"Sevgili okurlarım, milyonlarca insanımız tarafından merakla beklenen aday listeleri yavaş yavaş ortaya çıkmaya başladı. Teslimde son gün önümüzdeki pazar günü. İlk liste YSK’ya MHP tarafından dün teslim edildi. MHP’nin bu seçimde ne yapacağını gerçekten merak ediyorum! Acaba yeterli oy alamayıp bir ‘kazaya’ uğrayıp Meclis dışında kalabilir mi? Ancak bizim için önemli olan Millet ittifakı. Başını CHP’nin çektiği lokomotif... Bu iktidarın başımızdan gitmesi için desteklenmesi gereken en önemli seçenek. Giderse Türkiye’de rejim değişecek ve başımıza musallat olan bu acayip sisteme yol görünmüş olacak. ★★★ Adaylar konusunda, bu katılımda yer alacak partiler arasında herhangi bir ciddi ihtilaf ortaya çıkmayacağını umuyorum. Şunu herkes iyi bilsin... Bu oluşumda yer alan irili ufaklı her parti ve genel başkan, belli ilkelerden ve siyasal çıkarlarından ödün vermek zorunda kalacak.Bunun başka çaresi olduğunu sanmıyorum. Ama özellikle aday listeleri YSK’ya verildikten sonra bu gibi tartışmalara hep birlikte karşı durmak zorundayız. ★★★ Yani şunu iyi bilmemiz gerekiyor... YSK’ya pazar günü teslim edilecek listeler çoğu insanımızı tatmin etmekten uzak kalacak. Herkesin kafasında bazı isimlerin ön plana çıktığı belli yanlışlar, eksikler yer bulacak ve bunlar ister istemez tartışmaya açılacak. Tartışmalar bazen de sert ve kırıcı olacak. Niye Ahmet’in yerine Mehmet’i koymuşlar, niye Ayşe’nin yerine Fatma’yı koymuşlar tantanası sürüp gidecek! ★★★ Bu süreçte en zorlu günleri yaşayacak olan lider, sevsek de sevmesek de Kemal Kılıçdaroğlu olacak. Millet İttifakı bugüne kadar büyük ölçüde onun liderliği altında oluştu. Bu konuda en büyük çabayı harcayan hiç kuşkusuz Kılıçdaroğlu oldu. Bazı yanlışları olmadı mı? İster istemiz oldu... Ama sonuçta öteki ittifak partileriyle birlikte bu uzun süreci başarıyla sonlandırma aşamasına geldiklerini varsayıyorum. Umarım önümüzdeki kısa süre içerisinde bazı olumsuz sürprizlerle karşılaşmayız.Aksi takdirde milyonlarca insanımız boş yere üzülmüş ve durduk yerde hayal kırıklığına uğramış olur ki, seçim öncesinde karşımıza çıkacak en tehlikeli tablo budur. ★★★ Sevgili okurlarım, herkes tarafından sıkça değinildiği gibi Cumhuriyet’in 100. yılında Cumhuriyet’in en kritik ve önemli seçimlerine doğru hızla yol almaktayız. Özellikle Millet İttifakı partilerine bir kez daha seslenmek istiyorum. Bu seçimler öncesinde hiç kimsenin kapris yapmasına, kibir yapmasına, kendisini naza çekmesine hoşgörüyle bakmak asla mümkün değildir. Hep birlikte, iyisiyle kötüsüyle yüzdük yüzdük ve kuyruğuna geldik. Bu saatten sonra yapılacak fazla bir şey yok. Ya bu deveyi güdeceğiz ya bu diyardan gideceğiz! Amaç seçimlerden başarıyla çıkıp bu diyardan gitmemek! Tabii şaka olarak söylüyorum, gidecekse başkaları gitsin. Gitmesi gerekenler bellidir .Bunca yolsuzluğu yapanlar, yaptıranlar, örtbas edip göz yumanlar...Devletin ve milletin parasını gaddarca, acımasızca israf edenler... ★★★ Karşımızdaki iktidarı soracak olursanız, 21 yıllık siyasi geçmişine baktığımız zaman artık ilk kez korkuyor.Sadece korku değil, panik yaşıyor.Siz bakmayın onların her fırsatta dayılanmasına, efelenmesine falan... Başka çareleri mi var, elbette öyle görünmek zorundalar!.. Zira cumhurbaşkanlığı ile birlikte Meclis’teki çoğunluk da ellerinden sabun gibi kayıp giderse işte o zaman yandı gülüm keten helva! Öylesine büyük bir acının tarifi yoktur ve olamaz! ★★★ Milletin büyük kesimi hayat pahalılığı altında ezilmiş inim inim inliyor. Hak, hukuk ve adalet rafa kaldırılmış. Din sömürüsü ve laik Cumhuriyet düşmanlığı ayyuka çıkmış. Her alımdan ve her ihaleden yolsuzluk fışkırıyor, irili ufaklı yandaşlar malı götürüyor... Ve yeni dönemin parolası Recep Bey tarafından belirlendi. “Türkiye yüzyılı başlıyor.” Şaka değil gerçek! 14 Mayıs günü işte böyle bir Türkiye’de oy vereceğiz.",https://www.sozcu.com.tr/secim-oncesinde-siyaset-manzaralari-wp7647242
Emin Çölaşan,Gelelim servetlerine...,20 Nisan 2023,"Sevgili okurlarım, Türkiye’de sık sık gündeme gelen ama birkaç gün geçince unutulan bir konu vardır. Bazı önemli kimselerin serveti ve mal varlıkları. Hakkınızda bir tazminat davası açıldıysa, basın davası bile olsa mahkemeye gidersiniz ve hakim tarafından size sorulan ilk soru şudur: Aylık geliriniz ne kadar? Başka bir mal varlığınız var mı? Davalı kişi bu sorulara istediği gibi ve ‘özgürce’ yanıt verir. Örneğin aylık geliri 100 bin liradır ama 1 0 bin lira olduğunu söyler. Hakim de onca dosya yükü arasında bu rakamın gerçek olup olmadığını araştıramaz. Yani bu klasik soruya verilen doğru veya yanlış yanıt dosyaya girer ama orada kalır. ★★★ Türkiye’de bazı üst düzey görevliler, göreve başlarken bir mal varlığı beyannamesi  verir... Milletvekilleri dahil. Bu bildirimler gizlidir. Gizli dosyalarda özenli korunur, hiçbir zaman, asla ve kesinlikle açıklanmaz. İşin ilginç yanı, biz köşe yazarlarından da mal varlığı ve servet bilgileri alınır... Beş yılda bir, sonu sıfır ve beşli rakamlarla bitecek yıllar için bildirim veririz. Bu bilgileri hazırlar, imzalar ve bulunduğumuz ilin Valilik makamına gizlilik kaydıyla teslim ederiz. ★★★ Türkiye’de şimdi yeni bir süreç başlamak üzere... Cumhurbaşkanlığı seçimi yapılacak. Dört aday var. Recep Tayyip Erdoğan, Kemal Kılıçdaroğlu ve 100 bin imzayı bulup adaylıkları kesinleşen Muharrem İnce ve Sinan Oğan.Recep Tayyip ’in mal varlığı ve serveti bugüne kadar nice tartışmalara neden oldu. Bu tartışmalarda yüz milyonlarca lira, milyonlarca euro  geçti ...Kılıçdaroğlu ’nun serveti derseniz hiçbir zaman tartışma konusu olmadı. O’nun ne kadar olduğu bilinmeyen mal varlığı ve serveti için hiç kimse “Şaibelidir, arkasında karanlık durumlar var, soruşturulsun”  diyemedi. ★★★ Cumhurbaşkanlığı seçimi için sahnede iki aktör daha var, Sinan Oğan ve Muharrem İnce. Oğan’ın durumunu pek bilmiyoruz. Düzgün biri olduğu varsayılıyor. Zaten seçim konusunda herhangi bir iddiası yok. Ancak öteki adaylardan Muharrem İnce son derece iddialı! İlk turda yüzde 30  alacağını, ikinci tura kaldığı takdirde yüzde 60’ la cumhurbaşkanı seçileceğini söylüyor. Arkadaşın masal dünyası ve hayal alemi epeyce geniş! ★★★ Ancak böylesine iddialı göründüğünden yola çıkınca insanın aklına ister istemez bazı sorular geliyor. YSK’ya verilmek üzere kısa sürede 100 bin imza toplayıp aday olmak kolay bir iş değildir. İsmi cismi bilinmeyen bir partinin başkanı olan bu arkadaşın Türkiye çapında böyle bir örgütlenmesi olmadığını herkes biliyor.O halde bu 100 bin imzayı toplamayı nasıl başardı? Rivayet muhtelif ama... Bu işi AKP başardı.AKP yandaşlarının imzalarıyla aday oldu. ★★★ Bütün amacı seçimde almayı düşündüğü yüzde 2, yüzde 3 oyla Kılıçdaroğlu’nun oylarını bölüp Recep Tayyip’e hizmet vermek ve onu bir kez daha cumhurbaşkanı seçtirmek. Bu açıdan bakıldığında onun CHP, İyi Parti ve bütün muhalefet kesiminin içerisine bilerek ve bilinçli olarak sokulan bir Truva atı olduğuna, bu konuda işlevini bir bölen olarak sürdüreceğine aklımla, mantığımla ve bütün kalbimle inanıyorum. Kendisini ekranlarda görüyoruz... Bağıra çağıra, mimikleri ve el kol hareketleriyle konuşuyor ama karşısına oturanların çoğu, üzerine yeterince gidemiyor. ★★★ Muharrem İnce için sorulması gereken epeyce soru var. Sıfırdan bir parti kurmak, o partinin genel başkanı olmak ve adaylık için 100 bin imza toplamak her babayiğidin harcı değildir.Milyonlarca lira gerektirir.O paraları acaba nereden ve nasıl buldu? ★★★ Sevgili okurlarım, şimdi gelelim işin özüne... Cumhurbaşkanlığı seçimine dört aday katılacak. Bunların serveti ve üzerlerine kayıtlı mal varlığı nedir?Bunların derken elbette ki eş, kardeş, evlat gibi birinci derece yakınlarını da kastediyorum. Seçimde oy verecek milyonlarca seçmen bunları, hele de içlerinden bazılarını elbette merak ediyor. Oysa bugüne kadar kendilerinden bu konuda herhangi bir açıklama gelmiş değil!.. ★★★ Bunu sağlamak için güçlü bir kamuoyu baskısı gerekir... Kamuoyu sessiz kaldıkça adaylardan da ses gelmez. Dördü de her şeyi açıklamalı. 14 Mayıs günü seçilecek cumhurbaşkanı öyle sıradan bir kimse olmayacak. “Tek adamın” bir imzası ile yakınlarına, partililerine, yandaşlara ve istediği herkese servetler sağlaması mümkün. Hiçbirinin endişesi olmasın! AKP tarafından değiştirilen yasalar ve kurallar dikkate alındığında, herhangi bir kimseye “Bunları nasıl buldun, nasıl edindin”  diye hesap sormak ayrıca yasak.Kılıçdaroğlu ve Oğan’ın kaçınacağını sanmam da, şimdi konuşma ve bu doğrultuda açıklama yapma sırası dört adayımızda!En başta Recep Tayyip ve Muharrem İnce...Haydi buyursunlar bakalım.Bekleyeceğiz.",https://www.sozcu.com.tr/gelelim-servetlerine-wp7659455
Emin Çölaşan,AKP’nin geçmişteki PKK skandalı,28 Nisan 2023,"Sevgili okurlarım, gazeteler açısından bakıldığında bugünkü iktidarın iki büyük destekçisi var. Sabah ve Hürriyet. Bunlar yıllardan beri AKP iktidarı ile aynı kulvarda koşuyor. Dün Sabah gazetesine bakarken sayfadaki dokuz sütunluk bir manşet dikkatimi çekti. Aynen şöyle: “HDP ve PKK ile yol yürüyen Kılıçdaroğlu’na 15 Temmuz şehitlerinin yakınlarından tokat gibi cevap. Teröristleri serbest bırakanı millet affetmez.” Bu gibi manşetler atmalarını bir yerde doğal karşılamak gerekiyor... CHP’ye ve hemen ardından İYİ Parti’ye şimdi bu konuda saldırıyorlar. “Siz seçimde PKK ile işbirliği yapacaksınız!” Oysa yakın geçmişe bakıldığında bunun tam tersini görüyoruz. Destek verdikleri bu iktidar PKK’nın kucağında oturuyor. ★★★ Bu AKP iktidarı büyük tantanalarla Kürtçülük açılımı başlatmıştı. Kısaca anımsayalım ve bir daha da unutmayalım!.. 2009 yılı ekim ayındayız. İktidar, sözüm ona PKK açılımı başlattı. Ancak örgütün önemli bir isteği vardı. Kuzey Irak’taki terör kamplarında bulunan bazı ‘gerillaların’ Türkiye’ye kabul edilmesi ve bunlar hakkında hiçbir yargılama ve adli işlem yapılmaması isteniyordu. Recep Tayyip, açılım sürsün diye bu istemi kabul etti... Ve rezaletin ilk adımları böyle atıldı. Yapılan pazarlıklar sonucunda, Abdullah Öcalan’ ın çağrısıyla şöyle bir uzlaşma sağlandı: 34 kişilik ilk terörist kafilesi Habur sınır kapısından Türkiye giriş yapacak,  oradan Diyarbakır’a geçecek, kendilerine dokunulmayacak ve ceza verilmeyecekti. ★★★ Kendileri için sağlanan özel otobüslere bindirildiler... Ama Türkiye’de kalabilmek için bazı şartlar gerekliydi. Mahkemeye çıkıp ifade verecekler ve serbest bırakılacaklar! Habur’dan birkaç kilometre ötede Silopi ilçesi vardı ama oradaki mahkemeye götürülmediler. Sınır kapısı yakınlarındaki boş bir binada üzerlerinde ‘üniformalarıyla’, ayaklarına gönderilen mahkemeye çıkarıldılar. Korkunç rezalet, PKK açılımı adım adım devam ediyordu. ★★★ Türk devletinin tarihinde ilk kez (İstiklal mahkemeleri hariç) sanıkların ayağına mahkeme gönderildi. Sınır kapısında kurulan bu SEYYAR MAHKEMEYE Ankara’dan emir verildi. Ne pahasına olursa olsun bunların tamamı aynı gün içerisinde serbest bırakılacak. Duruşmalar jet hızıyla sürdürüldü ve üniformalı sanıkların tamamı için aynı gün takipsizlik kararı verildi. Ekip mahkemeye çıkarıldığında göstermelik sorgu başladı: -“Sizi pişmanlık yasası uyarınca serbest bırakacağız. Pişman olduğunuzu söyleyin şimdi.” -“Hayır biz pişman değiliz.” -“Ama bizdeki kayıtlara göre pişmansınız.” ★★★ Bu komedi ‘bağımsız Türk yargısını (!)” temsil eden ve adamların ayağına gönderilen ÇADIR MAHKEMESİNDE yaşanıyordu. Teröristlerin tamamı Ankara’dan gelen emir doğrultusunda mahkeme tarafından serbest bırakıldı... Ve bunlar sınır kapısından Diyarbakır’a kadar yollarda yüz binlerce kişi tarafından karşılanıp uğurlandı. Yollarda Apo posterleri açıldı ve büyük tezahürat yapıldı. Bu kepazelik Türk Milleti’nin yüreğinde büyük ve onulmaz yaralar açtı ama bir süre sonra unutuldu gitti. Recep Tayyip’ in başlattığı PKK açılımı safsatası da işte böyle çökmüş oldu. Apo’nun İmralı’dan verdiği talimat doğrultusunda, Türkiye’ye giriş yapanlardan 20’si bir süre sonra yine Habur’dan resmi yolla çıkış yapıp Kuzey Irak’taki kamplarına döndüler. Geri kalanlardan birkaç tanesi firarda idi, diğerlerinin ne olduğu bilinmiyor. ★★★ Adalet Bakanı Sadullah Ergin açılım konusunda konuştu: “Bu arkadaşlarımız da keşke Türkiye’de kalıp açılım sürecine katkı verseydi!” O sırada cumhurbaşkanı kimliği ile Çankaya’da oturan Bay Abdullah Gül ise şöyle buyurmuştu: “Merak etmeyin iyi şeyler olacak.” Ciddi miydi, alay mı ediyordu! Bu şahsın bazı çok önemli (!) lafları da yazdıkça hatırıma geliyor... “Milliyetçilik öyle olmuş ki Türkçülük şeklinde alınmış. Mesela ‘Ne mutlu Türk’üm diyene’ lafını her yere yaza yaza Türkiye aslında İLKEL bir hale dönmüştür.” Herkes konuşur da başbakan Recep Tayyip suskun kalır mı! İş işten geçtikten ve Güneydoğu savaş alanına döndükten sonra o da şöyle dedi: “Bu topraklar üzerinde kimseye ameliyat yaptırmayız.” Bir okurum kendisine yanıt vermişti: “Ameliyat yapma zamanı geçti. Şimdi otopsi yapmak gerekir!” ★★★ Sevgili okurlarım, yakın geçmişte PKK açılımı yaptıran bir iktidar şimdi CHP ve İYİ Parti’yi “PKK ile işbirliği yapmakla suçluyor! Kendi geçmişini bile oy devşirme uğruna unutuyor. Keşke biraz utanma duygusu olsaymış...",https://www.sozcu.com.tr/akpnin-gecmisteki-pkk-skandali-wp7667422
Emin Çölaşan,Gelelim servetlerine... (2),27 Nisan 2023,"Sevgili okurlarım, bugün yine 20 nisan 2023 tarihli, yani birkaç gün önceki yazımla karşınızdayım. Başlığı “Gelelim Servetlerine.”Belki bunun nedenini sorarsınız, hemen anlatayım. Türk Milleti ve milyonlarca seçmenden oluşan büyük kitleler ne yazık ki belli konularda son derece duyarsız. Bir takım saçma sapan siyasi polemiklere önem veriliyor da, işin özüne giren pek olmuyor! İtiraf edeyim, ilk yazımdan sonra çok cılız tepkiler aldım ve toplumun bu konuyu fazla umursamadığını anlamış oldum! Oysa üzerinde durulması gereken önemli bir husustur.Cumhurbaşkanlığı seçiminde aday olan dört kişinin de servetleri ve mal varlıkları konusunda (doğrudan kendileri tarafından) açıklama yapmaları gerekmez mi? İşte bir kez daha o yazı: ★★★ “ Türkiye’de sık sık gündeme gelen ama birkaç gün geçince unutulan bir konu vardır. Bazı önemli kimselerin serveti ve mal varlıkları. Hakkınızda bir tazminat davası açıldıysa, basın davası bile olsa mahkemeye gidersiniz ve hakim tarafından size sorulan ilk soru şudur: Aylık geliriniz ne kadar? Başka bir mal varlığınız var mı? Davalı kişi bu sorulara istediği gibi ve ‘özgürce’ yanıt verir. Örneğin aylık geliri 100 bin liradır ama 10 bin lira olduğunu söyler. Hakim de onca dosya yükü arasında bu rakamın gerçek olup olmadığını araştıramaz. Yani bu klasik soruya verilen doğru veya yanlış yanıt dosyaya girer ama orada kalır. ★★★ Türkiye’de bazı üst düzey görevliler, göreve başlarken bir mal varlığı beyannamesi verir... Milletvekilleri dahil. Bu bildirimler gizlidir. Gizli dosyalarda özenli korunur, hiçbir zaman, asla ve kesinlikle açıklanmaz. İşin ilginç yanı, biz köşe yazarlarından da mal varlığı ve servet bilgileri alınır... Beş yılda bir, sonu sıfır ve beşli rakamlarla bitecek yıllar için bildirim veririz. Bu bilgileri hazırlar, imzalar ve bulunduğumuz ilin Valilik makamına gizlilik kaydıyla teslim ederiz. ★★★ Türkiye’de şimdi yeni bir süreç başlamak üzere... Cumhurbaşkanlığı seçimi yapılacak. Dört aday var. Recep Tayyip Erdoğan, Kemal Kılıçdaroğlu ve 100 bin imzayı bulup adaylıkları kesinleşen Muharrem İnce ve Sinan Oğan.Recep Tayyip ’in mal varlığı ve serveti bugüne kadar nice tartışmalara neden oldu. Bu tartışmalarda yüz milyonlarca lira, milyonlarca euro geçti ...Kılıçdaroğlu ’nun serveti derseniz hiçbir zaman tartışma konusu olmadı. O’nun ne kadar olduğu bilinmeyen mal varlığı ve serveti için hiç kimse “Şaibelidir, arkasında karanlık durumlar var, soruşturulsun” diyemedi. ★★★ Cumhurbaşkanlığı seçimi için sahnede iki aktör daha var, Sinan Oğan ve Muharrem İnce. Oğan’ın durumunu pek bilmiyoruz. Düzgün biri olduğu varsayılıyor. Zaten seçim konusunda herhangi bir iddiası yok.  Ancak öteki adaylardan Muharrem İnce son derece iddialı! İlk turda yüzde 30 alacağını, ikinci tura kaldığı takdirde yüzde 60’ la cumhurbaşkanı seçileceğini söylüyor. Arkadaşın masal dünyası ve hayal alemi epeyce geniş! ★★★ Ancak böylesine iddialı göründüğünden yola çıkınca insanın aklına ister istemez bazı sorular geliyor. YSK’ya verilmek üzere kısa sürede 100 bin imza toplayıp aday olmak kolay bir iş değildir. İsmi cismi bilinmeyen bir partinin başkanı olan bu arkadaşın Türkiye çapında böyle bir örgütlenmesi olmadığını herkes biliyor.O halde bu 100 bin imzayı toplamayı nasıl başardı? Rivayet muhtelif ama... Bu işi AKP başardı.AKP yandaşlarının imzalarıyla aday oldu. ★★★ Bütün amacı seçimde almayı düşündüğü yüzde 2, yüzde 3 oyla Kılıçdaroğlu’nun oylarını bölüp Recep Tayyip’e hizmet vermek ve onu bir kez daha cumhurbaşkanı seçtirmek. Bu açıdan bakıldığında onun CHP, İYİ Parti ve bütün muhalefet kesiminin içerisine bilerek ve bilinçli olarak sokulan bir Truva atı olduğuna, bu konuda işlevini bir bölen olarak sürdüreceğine aklımla, mantığımla ve bütün kalbimle inanıyorum. Kendisini ekranlarda görüyoruz... Bağıra çağıra, mimikleri ve el kol hareketleriyle konuşuyor ama karşısına oturanların çoğu, üzerine yeterince gidemiyor. ★★★ Muharrem İnce için sorulması gereken epeyce soru var. Sıfırdan bir parti kurmak, o partinin genel başkanı olmak ve adaylık için 100 bin imza toplamak her babayiğidin harcı değildir. Milyonlarca lira gerektirir.O paraları acaba nereden ve nasıl buldu? ★★★ Sevgili okurlarım, şimdi gelelim işin özüne... Cumhurbaşkanlığı seçimine dört aday katılacak. Bunların serveti ve üzerlerine kayıtlı mal varlığı nedir? Bunların derken elbette ki eş, kardeş, evlat gibi birinci derece yakınlarını da kastediyorum. Seçimde oy verecek milyonlarca seçmen bunları, hele de içlerinden bazılarını elbette merak ediyor. Oysa bugüne kadar kendilerinden bu konuda herhangi bir açıklama gelmiş değil!.. ★★★ Bunu sağlamak için güçlü bir kamuoyu baskısı gerekir... Kamuoyu sessiz kaldıkça adaylardan da ses gelmez. Dördü de her şeyi açıklamalı. 14 Mayıs günü seçilecek cumhurbaşkanı öyle sıradan bir kimse olmayacak. “Tek adamın” bir imzası ile yakınlarına, partililerine, yandaşlara ve istediği herkese servetler sağlaması mümkün. Hiçbirinin endişesi olmasın! AKP tarafından değiştirilen yasalar ve kurallar dikkate alındığında, herhangi bir kimseye “Bunları nasıl buldun, nasıl edindin” diye hesap sormak ayrıca yasak. Kılıçdaroğlu ve Oğan’ın kaçınacağını sanmam da şimdi konuşma ve bu doğrultuda açıklama yapma sırası dört adayımızda!En başta Recep Tayyip ve Muharrem İnce...Haydi buyursunlar bakalım. Bekleyeceğiz.",https://www.sozcu.com.tr/gelelim-servetlerine-2-wp7666344
Emin Çölaşan,"İşte gerçek Müslüman, kahraman Fahrettin Paşa",21 Nisan 2023,"Sevgili okurlarım bugün geçmişten , yakın tarihimizden çok çarpıcı bir olayı sizlere bir kez daha, önümüzdeki şu bayram günleri vesilesiyle yeniden anımsatmak istiyorum... Çünkü geçmişte aynen yazılmış olsa bile her yazı bir süre sonra unutulmaya mahkûmdur! Fahrettin (Türkkan) Paşa gibi gerçek kahramanlar Türkiye’nin onur anıtıdır. Onların herkes tarafından bilinmesi ve asla unutulmaması gerekir. ★★★ Yıl 1918. Birinci Dünya Savaşı’nı kaybetmek üzereyiz. Suriye, Irak, Filistin ve Arabistan cephelerindeki ordularımız İngilizler karşısında çökmek üzere. İngilizler, Arapları çil çil altınlarla satın almış.Bugünkü Suudi Arabistan, Katar gibi ülkelerin atası olan Araplar Türk ordusunu, Mehmetçiği, dindaşlarını arkadan kalleşçe vuruyor.30 Ekim 1918. Bütün cephelerde savaş boyunca on binlerce şehit veren Türk ordusu yeniliyor, Birinci Dünya Savaşını kaybediyoruz. Mondros teslim anlaşması imzalanıyor. Anlaşma uyarınca silah bırakıyoruz, ordularımız bütün cephelerde teslim oluyor. Ancak Medine’nin durumu çok özel ... ★★★ Peygamberimizin Ravza-i Mutahhara adıyla bilinen mezarı, kutsal Medine kentinde. Komutanlığını Fahrettin Paşa’nın yaptığı Medine garnizonu, aylardan beri Araplar ve onlara destek veren İngilizlerin korkunç kuşatması altında. Açlık , susuzluk , silahsızlık , her şey felaket . Çaresiz kalan Fahrettin Paşa, ordusuna bir tavsiyede bulunuyor: ‘‘Evlatlarım, çekirgeleri tavada pişirip yiyin. Ben de yiyorum ve çok güzel oluyor.’’ ★★★ Kuşatmada çaresiz kalan Fahrettin Paşa Arap ihanetini ve olacakları önceden görüyor, Medine’nin elden çıkacağını anlıyor... Ve Peygamberimizin mezarına Osmanlı padişahları tarafından uzun yıllar boyunca armağan edilen bütün değerli eşyaları, o görkemli hazineyi son trenlerden birine bir muhafız kıtası eşliğinde yükleyip İstanbul’a gönderiyor. İşte küçük bir örnek: Hazreti Osman’ın ceylan derisine el yazmalı Kuran’ı, üzerinde pırlanta ve incilerle Peygamberimizin adı yazılı levhalar, pırlantalı, incili ve amberli tespihler, Kevkebi Dürri adlı 4 parça büyük elmas, her biri 50 kiloluk altın şamdanlar ve daha niceleri... Medine, demiryolunun son durağı. Demiryolu, cephelerdeki ordumuzun tek can damarı. Araplar bu demiryolu hattına sürekli sabotaj düzenleyip asker, yiyecek ve cephane sevkini engelliyor. İngiliz altınları doğrusu çok işe yarıyor! Neyse ki bu hazine başkent İstanbul’a kazasız belasız ulaşıyor. ★★★ 30 Ekim 1918 . Mondros teslim anlaşması imzalanıyor, Osmanlı devleti teslim oluyor. Fakat gelin görün ki Fahrettin Paşa Medine’de teslim olmayı reddediyor . Evet, devlet teslim olmuş ama Medine komutanı teslim olmayı kabul etmiyor. Aylar boyu Medine’de Arap-İngiliz kuşatmasına direniyor. Haçlı-Müslüman işbirliği, Türk ordusuna karşı sürüp gidiyor. ★★★ Çaresiz kalan ve İngilizlere mahcup düşen Vahdettin isimli hain padişah, Adliye Nazırı (Adalet Bakanı) Haydar Molla’ yı bir İngiliz zırhlısıyla Cidde’ye, oradan Medine’ye gönderip, direnen Fahrettin Paşa’nın teslim olmasını istiyor. Paşa yine reddediyor. Verdiği yanıt hep aynı: “Ben Peygamberimizin mezarını bunlara bırakmam. Al bayrak burada dalgalanacak.’’Haydar Molla İstanbul’a eli boş dönüyor! ★★★ Dünya askerlik tarihinde böyle bir olay yaşanmadı . Her şey bitmiş, devlet teslim olmuş, Fahrettin Paşa ise Medine’ de direniyor. İngilizler ve işbirlikçi Araplar, Medine’yi bir türlü ele geçiremiyor. Ocak 1919...  Sonunda olan olur!.. Bir sabah erken saatlerde Paşa, Peygamberimizin mezarında namaz kılarken, teslimden başka çıkar yol kalmadığını savunan bazı subaylar onun üzerine atılır ve yaka paça yakalar. Fahrettin Paşa tabancasıyla kılıcını Peygamberimizin mezarına bırakır ve Medine garnizonu ile birlikte kuşatmacılara esir düşer. ★★★ Fahrettin Paşa bir süre Mısır’daki İngiliz esir kamplarında kalır. Sonra çok sayıda  yurtsever gibi o da Malta adasındaki İngiliz esir kampına sürgün edilir. Esirliği boyunca çizmelerini ve üniformasını bir gün olsun üzerinden çıkarmaz. 2,5 yıl sonra Malta sürgününden serbest kalınca 1921 yılında İtalya-Almanya-Rusya-Batum-Kars yoluyla yurda girer, vatan toprağını öper ve Kazım Karabekir Paşa ordusundan bazı birliklerle Batı cephesine geçiş yapar. ★★★ Ankara’da Mustafa Kemal Paşa , Fahrettin Paşa için ‘‘Daha sağlığında adını tarihe altın harflerle yazdırmış kumandanımızdır’’ der. ‘‘Çöl kaplanı’’ ve ‘‘Medine kahramanı’’ olarak bilinen, düşmanlarının bile saygı ve hayranlıkla söz ettiği Fahrettin Paşa, 1922 yılında Mustafa Kemal Paşa tarafından Afganistan’a Kâbil Büyükelçisi olarak atanır. Afganistan o yıllarda da bizim için çok önemli çünkü Türkiye’deki yeni rejimi tanıyan birkaç ülkeden biri. ★★★ Fahrettin Paşa sonraki yıllarda ‘‘Türkkan’’ soyadını alıyor. Hakkında yazılmış, Medine’deki zor günleri ve teslim sürecini anlatan iki nefis kitap var. İkisinin de adı ‘‘Medine Müdafaası’’. Birinin yazarı Paşa’ nın Personel Subayı Naci Kaşif Kıcıman, öteki ise Medine’de Kızılay (o günkü adıyla Hilal-i Ahmer)  görevlisi (ve istihbaratçı olduğunu tahmin ettiğim) Feridun Kandemir. Her ikisi de Medine’de Paşa ile birlikte görev yapmışlar. Bunlar artık piyasada olmayan, ancak mutlaka yeniden basılıp okunması ve okutulması gereken kitaplar... ★★★ Savaş bitiyor, aradan yıllar geçiyor... Feridun Kandemir bir gün Fahrettin Paşa’ya İstanbul’da, sokakta rastlıyor ve kendisinden, anılarını yazmasını istiyor. Yanıtını kitabından aynen aktarıyorum: ‘‘Evladım, herkes vatana karşı borçlu olduğu vazifeyi yapar ve iş orada biter.’’Fahrettin Türkkan, 1948 yılında vefat etti. Ebedi uykusunu İstanbul’da, Rumelihisarı Mezarlığı’nda uyuyor. ★★★ Fahrettin Paşa olayı, dünyada eşi ve benzeri olmayan bir ibret belgesidir. İngilizlerle para uğruna işbirliği yapan dindaşlarımızın ihanetine uğrayan, devlet teslim olduğu halde Peygamberimizin mezarını onlara kaptırmamak için üç ay daha kelle koltukta, aç susuz direnen gerçek bir Türk ve Müslüman komutanın inanılmaz öyküsüdür. Ben bu kahramanlara büyük saygı duyuyorum. Bugün onlar sayesinde özgürüz. Allah hepsine rahmet eylesin, nur içinde yatsınlar. Gerçek dindar ve gerçek Müslüman işte onlardı. Onlar aynı zamanda yurtseverdi. Bir Fahrettin Paşa ve benzerlerine bakın, bir de son yıllarda türeyip Müslümanlık tüccarlığı yapan, bir eli yağda bir eli balda, ülkemizi peşkeş çeken din bezirgânı sahtekârlara ve onların ağa babası olan utanmaz arlanmaz hırsız siyasetçilere bakın!..Acaba Müslüman olan kim! ★★★ Emin Çölaşan’ın notu: Yarınki yazımda Fahrettin Paşa’nın, Araplarla İngilizlerin eline düşmesin diye o koşullar altında Medine’den kaçırıp İstanbul’a gönderdiği o görkemli hazinenin tam listesini bir kez daha açıklayacağım. Herhalde yine şaşıracaksınız!",https://www.sozcu.com.tr/iste-gercek-musluman-kahraman-fahrettin-pasa-4-wp7660541
Emin Çölaşan,Saray’ın iftarı dediğin işte böyle olur,05 Nisan 2023,"Sevgili okurlarım, önümüzde seçim varken herkes ve bütün kuruluşlar ahaliye beleş iftar kartlarını açtı. Sıradan vatandaşların buyur edildiği iftar sofralarında yemek listesi belli. Önce bir çorba. Sonra etsiz veya eser miktarda etli kuru fasulye ya da nohut. Mutlaka pilav ya da makarna olmalı ki tok tutsun. Son olarak da tatlı. Yüzlerce, bazen binlerce kişi sofralara çökmüş, iftar saatini bekliyor. Dağıtım yapacak personel yemekleri önceden masalara getiriyor. Yemekler doğal olarak soğumuş durumda. Kimsenin itiraz etme hakkı yok! Kime ne diyeceksin ki... İftar saati geliyor, önce dualar ediliyor ve son aşamada iftar açılıyor. Niyetli niyetsiz herkes masada. Ama çoğunun niyetsiz olduğu belli. Memleketin bu ekonomik ortamında onlar da haklı. ‘Nerde beleş oraya yerleş’ anlayışı iyi kötü, yeterli yetersiz bütün iftar sofralarında geçerli. ★★★ Ancak bütün iftar sofraları elbette böyle değil... Bir de sosyetik sofralar var ki yeme de yanında yat! Örneğin Recep Tayyip Bey’in Saray’da kurdurduğu görkemli sofralar gibi. Her Ramazan ayında bu sofraları Saray’ında günlerce kurdurur ve davetlilere ikramda bulunur. Bu işin maliyeti için cebinden bir kuruş çıkmaz. Bütün harcamalar (ki davet başına milyonlarca lirayı bulur) devlet parasından karşılanır. Belki de örtülü ödenekten... ★★★ Geçtiğimiz 3 Nisan pazartesi günü Saray’da yine önemli bir davet vardı. İftar sofrası bu kez 27. dönem milletvekilleri (yani bugünküler) için kurulmuştu. Özellikle de AKP ve MHP ’liler için. Davetiyede parti ayrımı falan yoktu ama ötekiler gelmemişti. İftar saati yaklaşınca yine dualar okundu, nutuklar atıldı... ★★★ Sosyetik Saray’da böyle ziyafetler için 100’e yakın garson ve komi çalışıyor. Giysiler, başka bir deyişle tek tip üniformalar gerçekten muhteşem. Mutfakta çok sayıda aşçıbaşı ve öteki görevliler... Yuvarlak masaların üzerinde yine beş yıldızlı otel ziyafetlerinden bildiğimiz yemek listeleri duruyordu. “Türkiye Cumhurbaşkanı Recep Tayyip Erdoğan tarafından 27. dönem milletvekillerine verilen iftar yemeği. Cumhurbaşkanlığı Külliyesi, Ankara 3 Nisan 2023.” (Burada bir parantez açayım. Bunlar Saray’ın adını bile külliye yaptılar. Bir çeşit medrese!..) ★★★ Dün elime geçen yemek listesini okurken hem aklım durdu, hem de ağzım sulandı... İşte size o liste: -“İftar tabağı: Petek bal, kaymak, Medine hurma, yeşil ve siyah sele zeytin, beyaz peynir, eski kaşar peyniri, tulum peyniri, domates, salatalık, pastırma. - (Arada) Peynirli su böreği. -Zeytinyağlı kuru dolma, kereviz salatası. (Arada mevsim meyveleri.) -Anadolu aşı çorbası. -Narenciye soslu bahçe yeşillikleri salata. -Mantar soslu dana fileto. Köz sebzeler ve safranlı pilav ile. -Çilek soslu trileçe. -Çay kahve.” Allah doyursun, amin. ★★★ Memlekette birkaç hafta önce deprem olmuş, 50 bin insanımız can vermiş, ortalık harabeye dönmüş... Ve Majestelerinin Saray’ında hazırlanan sofra bu. Peki bu görkemli ve ağız sulandırıcı sofra sadece milletvekilleri için mi? Elbette değil... Ramazan boyunca çeşitli seçkin davetliler için bunun gibi en az 15 iftar ziyafeti düzenleniyor. Neresinden bakılsa ayıptır yahu, milletin parasını bu kadar israf etmek günahtır. En azından depremde can verenlere, onu da bırakın bir yana iftar sofrasında soğumuş çorba ile kuru fasulyeye talim ettirilen herkese karşı büyük saygısızlıktır. ★★★ Önceki gün Ankara’nın göbeğindeki Kızılay semtinden geçerken, gözüme uzun bir kuyruk ilişti. Kılık kıyafetinden çoğu emekli olduğu anlaşılan garibanların oluşturduğu uzun bir kuyruk... Bilmezdim, meğer orası cezaevlerinin satış mağazası imiş ve ucuz yumurta satıyormuş. 30’luk paket 60 lira. Yumurtanın tanesi iki liraya (yani ucuza) geliyormuş. Biz geçtikten az sonra yumurta tükenmiş ve kuyruk dağılmış. ★★★ Şimdi siz bir yanda bu manzaraları düşünün , öbür yanda ise Saray’daki sofraları... Bir yanda ucuz yumurta kuyrukları, öbür yanda mantar soslu dana fileto vesaire ve sonrasında ( o her ne ise ) ‘çilek soslu trileçe’ ve diğerleri! İsrafın, savurganlığın, insafsızlığın, hatta görgüsüzlüğün ve acımasızlığın bu kadarına insan pes artık diyor. Daha doğrusu söyleyecek doğru dürüst bir şey bulamıyor.",https://www.sozcu.com.tr/sarayin-iftari-dedigin-iste-boyle-olur-wp7643603
Emin Çölaşan,650 bin konut yalanı...,19 Nisan 2023,"Sevgili okurlarım memlekette gerçekten baş döndürücü olaylara ve gelişmelere tanık oluyoruz! Bunları hepimiz kendi yaşantımızda görüyoruz. İktidar kesiminin ağzından maşallah her gün bal damlıyor! Her şey güzel, her şey dört dörtlük! Ya da yeniden seçildikleri takdirde öyle olacak. Bunlar her gün çeşitli organizasyonlarda karşımızda. “Yapacağız edeceğiz edebiyatı” sürüp gidiyor. Haklılar!.. Zira vatandaştan tepki gelmiyor. Tepki göstermesi gerekenler bu yalanları, bu palavraları sessizce ve hiçbir tepki vermeden dinleyip geçiştiriyor... “Ey vatandaşım biraz daha sabırlı olun, bize yeniden yetki verdiğiniz takdirde her şeyi yapacağız!” Onlara “20 yıldan bu yana niçin yapmadınız, ayakta mı uyuyordunuz?”  diye sorulmuyor. ★★★ Deprem bölgeleri mahvoldu. 50 bin insanımız can verdi, irili ufaklı yüz binlerce bina yıkıldı... Şimdi hiç utanmadan iftar sofralarında bile nutuk atıyorlar: “Bir yıl içerisinde, önümüzdeki yılın mayıs ayına kadar 650 bin konut yapıp hak sahiplerine vereceğiz!” Son yılların en büyük yalanlarından , en büyük palavralarından  biri budur. Bir yıl içerisinde bu kadar konut inşa edecek, tamamlayıp bitirecek ve hak sahiplerine teslim edecek herhangi bir iktidar dünyanın hiçbir ülkesinde daha anasından doğmadı. ★★★ Böyle bir inşaat furyasına başlayıp bitirmek için her şeyden önce elinizin altında şunların olması gerekiyor. Çok basitçe ve özetle yazıyorum: ■ On binlerce iş makinesi.■ On binlerce kamyon.■ Çeşitli dallarda yüz binlerce işçi.■ Temel aşamasında çalışacak olanlar.■ Duvarcı ustaları.■ Demirciler.■ Fayansçılar.■ Çatı ustaları... Ve ayrıca milyonlarca ton çimento, demir ve çeşitli inşaat malzemeleri. Saydığınız zaman bu rakamlar yüz binlerce işçiye  ve yüz binlerce ton çeşitli malzemeye  denk geliyor. ★★★ Bunca işçiyi ve bunca malzemeyi bir yıl içerisinde siz nereden bulacaksınız? Deprem bölgesindeki binaların çoğu zaten yıkılmış durumda. İşe sıfırdan başlanacak. İnşaatlarda çalışacak işçiler nerede barınacak, hangi koşullarda yaşayacak? Bu işi örgütlemek için elinizde bir değil bin TOKİ olsa yine yetmez. Lütfen dikkat ediniz, bu yalanların, palavraların  hiçbir insancıl ve bilimsel dayanağı yok. At atabildiğin kadar! ★★★ Bunların, yani bu atışlarının bir tek nedeni var: Özellikle deprem bölgesindeki 11 ilimizde yaşayan vatandaşların oylarını böyle tatlı vaatlerle devşirmek... Çünkü kendi pencerelerinden baktıklarında işlerin sarpa sardığını, zorlaştığını şimdi görmeye başladılar. Onlar açısından pek çok şey artık çantada keklik değil. Siyasetçilerin çoğu şu Ramazan ayı boyunca iftar sofralarına çöktü. 650 bin kişiye bir yıl içerisinde yeni konut yapıp teslim etme palavrası da çoğu zaman iftar sofralarında gündeme getiriliyor. Bunları dinleyen vatandaş sessiz, tepkisiz. Çoğunun amacı karnını bir an önce doyurup işine bakmak. Muhalefet partileri de bu konuda her nedense suskun. ★★★ Göz göre göre böylesine yalanlarla yönetilmek çok acı bir olay. Böylesine sinik bir toplumda yaşıyor olmak daha da acı. 20 yılı aşan iktidarları boyunca zaten çok büyük bir amaçları vardı...Milleti korkutmak ve sindirmek.Toplumun sesini kısmak.Biz ne dersek diyelim bunu başardılar... Depremde evlerini ve işyerlerini yitiren milyonlarca insanımız büyük bir sabırla bir yıl sonrasını, gelecek yılın mayıs ayını bekleyecek... (Daha da çook bekler!..) Ve büyük olasılıkla günün birinde (eğer seçimi kazandıysa) bugünkü iktidardan bir ses gelecek: Kusura bakmayın işler birkaç yıl daha gecikecek! Sözümüzün arkasındayız. Sabırlı olun, umudunuzu yitirmeyin!",https://www.sozcu.com.tr/650-bin-konut-yalani-wp7658404
Emin Çölaşan,Böyle olur seçim beyannamesi dediğin,14 Nisan 2023,"Sevgili okurlarım bu memlekette nice seçimler yaşandı ve bizler hep birlikte nice komedilere tanık olduk. O kadar ki, bazı adaylar Kayseri’ye deniz getirmekten bile söz etti. Türkiye’de ve bütün dünyada geçerli bir kural vardır. Seçim öncesinde halka seçim beyannameleri açıklanır. Bazı siyasetçiler bu işi ciddiye alır, bazıları kısa keser... Yaptıklarımız yapacaklarımızın teminatıdır! Özellikle görev başında olan iktidarlar Türk Milleti’ni bu gibi saçmalıklarla uyutmak ister... Aslına bakarsanız bu gibi vaatlerin arasında her zaman Allah, din iman kavramlarına yer verilir. Özellikle kırsalda yaşayan eğitimsiz fakir fukara kesim bu gibi vaatlerle kandırılmak istenir. ★★★ Recep Bey seçim beyannamesini önceki gün açıkladı... Merak ettim, partisi tarafından hazırlanan ve kitap haline getirilen bu belgeyi baştan sona büyük bir merakla okudum. Başlığı ilginçti: Yarın değil hemen şimdi. Zaman harcadım. Hay okumaz olaydım! Ayrıca onu çevresine topladığı yandaş gazetecilerle birlikte çıktığı televizyon kanallarında da dikkatle izledim. Sonuçta unvanı Türkiye Cumhurbaşkanı’dır, izlenmesi gerekir! Birileri belki inanmayacaktır ama devletin en üst makamında oturan bir şahsın, partili bile olsa bu durumlara düşmüş olmasına üzüldüm. ★★★ 20 küsur yıldan bu yana hem de tek başına iktidarda... Devletin bütün mekanizması, yasama, yargı ve yürütme emrinde... Üstelik hemen yanında aslanlar gibi durup kükreyen ve kendisine 365 gün 7/24 destek veren Devlet Bahçeli var! Şimdi Recep Bey seçim beyannamesi okuyor ve milleti bunu okumakla avutacağını zannediyor. Şimdi haklı olarak soracaksınız... Beyannamede yeni bir şey var mı? Hemen söyleyeyim hiçbir şey yok. Tamamına yakını “Bunları yapacağız, şunları yerine getireceğiz” edebiyatından oluşuyor. Adeta bir muhalefet lideri gibi... Hele bir kez daha seçin onu ve partisini, bakın görün neler yapacağını! ★★★ Yapacağız edeceğiz edebiyatına böylesine sıkı sıkıya sarılmış parti genel başkanının tıkanmış olduğu anlaşılıyor. Söyleyecek yeni bir şeyi yok. Kendisi gibi ekonominin de tıkanmış olduğunu görüyor ama bunu itiraf etmesi mümkün olmuyor. Hayat pahalılığı milletin çoğunluğunu silindir gibi ezerken, dört yeşil biberin fiyatı sekiz lira olmuşken, beklerdik ki yeni bir şeyler söylesin. Mümkünse ortaya yeni fikirler, yeni uygulamalar getirsin. Hiçbir şey yok... Tartıya vuracak olursanız sıfıra sıfır elde var sıfır! ★★★ Efendim şu kadar kilometre yol yaptık, şu kadar köprü yaptık... Çok iyi ettiniz ama sadece ulaştırma değil, her alanda yapılan her ihale ve alımdan yolsuzluk fışkırdığını, çoğu işlerin yandaş beşli çetelere hortumlandığını bilmeyen mi kaldı! Millet soyuldu, yandaş çeteler malı götürdü. Seçim beyannamesinde bu konuda bir vaat var mı, soygunlara ve vurgunlara son verileceğine bir cümleyle bile olsa değiniliyor mu? Hayır, yok öyle bir şey. ★★★ Başımızda bir de işsizlik belası var... Nüfusun yüzde 10’u işsiz. Bu oran şimdi seçimlerde destek bekledikleri genç nüfusta yüzde 20 ’yi geçiyor. Bu ortamda gençlerin yüzüne nasıl baktıklarına, nasıl oy istediklerine doğrusu  şaşırıyorum. Başımıza bir de sığınmacı belası açan yine bunlar. Dünyanın dört bir yanından ve özellikle de az gelişmiş İslam ülkelerinden işsiz güçsüz takımını Türkiye’ye buyur ettiler... Ve bunların yüz binlercesini ‘vatandaş’ yapıp seçmen kütüklerine kaydettiler... Onlar AKP’nin sürprizden çıkan yeni oy makineleri! Beyannamede bu konularda tık yok. Bu nasıl seçim beyannamesi? ★★★ Sevgili okurlarım, sadece kamuoyunda değil kendi yandaş medyalarında bile hiçbir etki uyandırmayan bu beyanname aslında bağlayıcı bir belge olmalıydı ama olmadı. Yer alan cümlelerin sonu genelde ‘yapacağız, edeceğiz, başaracağız’ palavrasıyla bitiyor... O zaman insanın aklına şu soru geliyor: “20 yıldan fazla oldu ve iktidardasınız. Bu söylediklerinizi bu uzun süre içerisinde niçin yapmadınız?” Ve açık söyleyeyim, sözüm ona yapılacakların pek çoğu da CHP’nin açıkladığı vaatlerden oluşuyor... Kes yapıştır yöntemiyle! Hani bir atasözümüz vardır ya ‘dağ fare doğurdu’ diye, aynen öyle... Ve bunları kimse yemedi çünkü içlerinde tutarlı ve inandırıcı hiçbir şey yok. Ben okuyup bitince emeğime ve zaman kaybıma üzüldüm, onlar da bu palavraları millete sunarken mutlaka üzülmüş, ‘emeğimiz boşa gitti’ diye hayıflanmıştır!",https://www.sozcu.com.tr/boyle-olur-secim-beyannamesi-dedigin-wp7653447
Emin Çölaşan,Fahrettin Paşa’nın Hazinesi,22 Nisan 2023,"Sevgili okurlarım, dünkü yazımda size Medine kahramanı Fahrettin (Türkkan) Paşa’yı anlatmış ve onun Birinci Dünya Savaşında İngiliz altınlarıyla satın alınan ve ordumuzu Medine’de kuşatıp arkadan vuran Araplardan başkent İstanbul’a kaçırdığı görkemli hazineden kısaca söz etmiştim. (Okumadı iseniz bizim gazetenin internet sitesinden lütfen okuyunuz.) O hazine artık bizim. Fahrettin Paşa Peygamberimizin mezarının bulunduğu Medine’yi kuşatan, dindaşlarına ihanet eden, Türk askerini çöllerde kesip donuna kadar yağmalayan Araplarla boğuşuyor, Osmanlı devleti Mondros anlaşmasıyla teslim olduğu halde direnişini sürdürüyor. Dünya tarihinde böyle bir olay yok. Medine’nin elden çıkacağını gören Paşa, Peygamberimizin bu kentteki mezarına Osmanlı padişahları tarafından uzun yıllar içerisinde gönderilen armağanları, başka bir deyişle o muhteşem hazineyi, 1918 yılında bir muhafız kıtası eşliğinde ve mühürlü sandıklarla İstanbul’a gönderip ülkemize kazandırıyor. Allah rahmet eylesin, ne iyi yapıyor. Aksi takdirde bu değerli eşyalar da din bezirgânı sahtekâr Suudilerin ve Katarlıların elinde kalmış olacaktı. ★★★ Şimdi size Fahrettin Paşa tarafından tamamı İstanbul’a gönderilen ve günümüzde bir bölümü Topkapı Sarayı müzesinde sergilenen o paha biçilmez hazinenin tam listesini sunuyorum: - Hazreti Osman’ın ceylan derisine el yazmalı Kuran’ı. -  5 adet eski el yazması Kuran ve 4 adet Kuran cüzleri. -  Değerli taşlarla bezenmiş, altın kaplamalı 5 adet Kuran kabı. -  Hilye-i Şerif (Peygamberimizin yazı ile yapılmış portresi) . Gümüş çerçeveli, yeşil kadife üzerine pırlanta ve incilerle Peygamberimizin adı yazılı, gümüşten güneş resimi. -  Bir adet som altın üzerine pırlanta ile Kelime-i Şehadet yazılı levha. -  Pırlantalı, incili, mercanlı 7 adet tespih. -  Gümüş işlemeli 2 adet rahle. -  Sultan Abdülaziz’in pırlantalı ve altın işlemeli tuğrası. -  4 adet sancak başı ve 3 adet değerli mücevherli kılıç. -  Kevkeb-i Dürri adlı 4 parça büyük elmas. Altın üzerine oturtulmuş, çevresi elmas ve yakutlarla bezenmiş. -  14 adet pırlanta ve zümrütlerle bezenmiş altın askı. -  Pırlanta, inci, yakut ve zümrütlerle bezenmiş 11 adet altın kandil askısı. -  Değerli taşlarla bezenmiş 1 adet altın kandil. -  1 adet altın kahve askısı. -  Değerli taşlarla bezenmiş 7 adet som altın şamdan. İkisi 1.55 metre boyunda ve 50 kilo ağırlığında. Her birinin üzerinde 2.680 pırlanta var. -  1 adet altın makas. -  Değerli taşlarla bezenmiş 8 adet altın gülabdan (gülsuyu kabı) ve 12 adet altın buhurdan (tütsülük) . -  Pırlanta, zümrüt, yakut ve incilerle bezenmiş 2 adet çelenk, 10 adet yıldız çiçek ve yaprak. Hepsi altın. -  1 adet pırlanta yüzük. -  Altın ve gümüş zincirler, altın mücevher kutuları ve çekmeceleri. -  84 karat inci taneleri, 15 parça zümrüt, 27 parça yakut, 53 parça pırlanta ve elmas. -  Ayrıca 3 kilo 985 gram altın. -  908 kilo gümüş. -  49 parça şal ve sırma işlemeli perde. -  Medine’de Sultan Mahmut Kütüphanesi ve diğerlerindeki değerli eserler. İkinci bir benzeri olmayan şu gerçek hazineye bakar mısınız! ★★★ Birinci Dünya Savaşı yıllarında Türk askeri, İngilizlerle işbirliği yapan çöl Arapları tarafından arkadan vurulmuştur. O savaşta Arap ihaneti unutulacak şey değildir. Ortadoğu’nun dört bir yanında, Filistin, Hicaz, Irak, Suriye cephelerinde aynı ihanet yaşanmıştır. İngilizlerle savaşan on binlerce Türk askeri, satılmış çöl Arapları tarafından öldürülüp cesetleri bile soyulmuş, belki altın yutmuşlardır diye bazı cesetlerin mideleri bıçakla deşilmiştir. ★★★ Dünkü yazımda sözünü ettiğim Naci Kaşif Kıcıman’ ın “Medine Müdafaası” isimli eserini, 1976 yılında İslamcı bir yayınevi olan Sebil çıkarmış. Bakınız önsözünde Sebil Yayınevi ne diyor: “Rica: Sevgili okuyucu! (Filistin cephesinde) dayanılmaz eza ve cefalara katlanan şehit ve gazilerimizin örnekleri arasında en talihsizleri, Medine savunucularıdır. Çünkü Peygamberimizin mübarek mezarını İngilizlerin aldatmasına kapılmış sözde Müslüman Arap aşiret reislerine karşı yetersiz yiyecek içecek ve silah imkanlarıyla, amansız çöl sıcakları altında savunma mecburiyetinde kalmışlardır.Bu acı fakat şerefli savunmanın aziz şehit ve gazilerinin ruhlarını bir Fatiha ile hoş etmek, halen sağ bulunanları ise sağlık ve selamet dilekleriyle anmak, din ve vatan borcundur.” ★★★ İçimizden bazıları ise o günleri hiç öğrenmemiş, Birinci Dünya Savaşında bizi arkadan vuranları bile görmezden geliyorlar. Onların en önde gelenleri bugünkü Suudi Arabistan ve Katar yöneticilerinin kucağında dolar karşılığında oturanlardır! Bunu yapsınlar da Türkiye’deki işbirlikçileriyle birlikte yakın tarihimizi cahilce göz ardı etmesinler. Bilmemek ayıp değil, biraz okuyup öğrensinler. Şehitlerin ruhlarını sızlatmasınlar. 1948 yılında vefat eden büyük komutan Fahrettin Türkkan Paşa’yı, Medine garnizonunun kahramanlarını ve tüm şehitlerimizi şu bayram günleri vesilesiyle bir kez daha saygıyla anıyor, 23 Nisan Ulusal Egemenlik ve Çocuk Bayramımızı da kutluyorum.",https://www.sozcu.com.tr/fahrettin-pasanin-hazinesi-7-wp7661437
Emin Çölaşan,Dünden bugüne Kızılay,15 Nisan 2023,"Sevgili okurlarım, geçmişte Türkiye’nin en saygın kurumlarından biri olan Kızılay’ı günümüzde ne hallere düşürdüklerini hep birlikte izlemeyi sürdürüyoruz. Siyasetin göbeğinde yer alan...Adı yolsuzluklarla anılan...Yöneticilerin çoğunun başka yerlerden, bazı yönetim kurullarından ayrıca yüksek ücretler aldığı, sözüm ona bir hayır kurumu! Kızılay gibi bir kurum düşünün ki siyasete alet edilmiş. Türkiye’nin utancıdır. ★★★ Çok uzun yıllardan bu yana memleketin bir numaralı kan toplama mekanizmasını oluşturan Kızılay şimdi ağlaşma aşamasında. Kan stokları azaldı.Kan stokları en düşük limitin de altına indi. Kan bulmak mümkün değil.Buna bağlı olarak hastanelerde ameliyatlar erteleniyor, olan kan bekleyen hastalara oluyor.Bunların hesabı asla sorulmuyor. ★★★ Yakın geçmişte bu konuda yapılan çok güzel uygulamalar vardı... Mehmetçikler birliklerinden alınıp Kızılay merkezlerinde topluca kan vermeye götürülürdü. Türk ordusu hem Kızılay’ın, hem de memleketin kan deposu idi. Peki bu duruma nasıl düşüldü? Kan stoklarındaki anormal azalma günlerden beri medyada yer buluyor, ilgili kişi ve kuruluşların dikkati çekiliyor... Ama gel gelelim hiçbir yerden, hiçbir kimseden tık yok. Gönül isterdi ki örneğin Recep Tayyip bu konuya ciddi bir biçimde el atsın, bu rezaletin nedenlerini veya gerekçesini mitinglerinde millete anlatsın, eğer biliyorsa çözüm yollarını ve çareleri, neler düşündüğünü açıklasın. İşlerine gelmiyor olsa gerek! ★★★ Sevgili okurlarım, Kızılay öyle sıradan bir kurum değil... Kızılay’ın geçmişini, tarihini de çok iyi bilmek gerek. Aksi takdirde işin önemini kavramaktan uzak kalırız. Deprem oldu yetiş Kızılay...Sel baskını yaşadık koş Kızılay...Felakete uğradık, imdat Kızılay... Konuya sadece bu açıdan bakarsak yanılırız. Peki nereden bakmalı? ★★★ Kızılay’ın hepimize onur veren geçmişi var, tarihi var. Öğrenmek isteyenler için iki kalın ciltten oluşan muhteşem bir araştırma belgeselinden söz edeyim. Tarihçi Prof. Dr. Seçil Karal Akgün ve öğretim görevlisi Murat Uluğtekin tarafından yazılan bir kitap: “Yeni Belgelerin Işığında Hilal’i Ahmer’den Kızılay’a” ★★★ (Hilal’i Ahmer Kızılay’ın eski ismi. Osmanlıcası.) 1800’lü yıllarda kuruluyor. O zamanki olanaklar günümüzde olduğu gibi değil. Her şey çok sınırlı ve kısıtlı. Toplumda bu konuda bilinçlenme yok. Buna rağmen Kızılay bütün savaşlarda mütevazı yardımlarıyla, yurda göç eden fakir fukaranın, cephedeki askerimizin ve kurduğu hastanelerle özellikle de yaralıların yanında yer alıyor. ★★★ Sözünü ettiğim iki cilt kitabın tamamı belgelerden oluşuyor. Böylece Kızılay’ın tarihi önümüze serilmiş oluyor. Ancak gelin görün ki günümüzün Kızılay’ı bu önemli tarih belgelerini halka iletemiyor. Halkı bu konuda ‘cahil’ bırakıyor. Biraz daha uzak geçmişi ve Osmanlı dönemindeki hizmetlerini bir yana bırakıyorum. O zamanki adı Hilal-i Ahmer olan Kızılay, Milli Mücadele yıllarında Mustafa Kemal Atatürk ve ordusunun en büyük destekçisi. Para, eşya ve hatta İstanbul’dan Anadolu’ya gizlice kaçırılan silah ve cephanelerde hep Kızılay var. Daha önce Osmanlı döneminde yapılan savaşlarda on binlerce insanımız özellikle Sarıkamış hezimeti sonrasında (Kafkas cephesinde) Rus ordusuna esir düşüp Sibirya’ya sürgün edilmişti. Bunların kurtarılmasını ve yurda dönüşünü sağlayan Kızılay olmuştu. ★★★ Şimdi bir geçmişteki Kızılay’ı düşünün, bir de şimdiki Kızılay’ı... Günümüzdeki bir klinik vaka! AKP iktidarı tarafından ele geçirilmiş.Siyasete alet edilmiş. Saygınlığını yitirmiş.Saygınlığı ile birlikte milletin güvenilirliğini de çoktan yitirmiş.Kan stoklarını bile ayarlamaktan aciz. Nerelerden nereye... Vay Kızılay vay, bunları da mı görecektik.",https://www.sozcu.com.tr/dunden-bugune-kizilay-wp7654755
Emin Çölaşan,Az farkla olsa da...,18 Nisan 2023,"SEVGİLİ okurlarım, merakla beklenen o güne artık çok az zaman kaldı. Bir aydan bile az... Ne olacak? Herkes merak içinde birbirine soruyor. Bu soruların önemli bir bölümü de biz gazetecilere aynen soruluyor. Ortalıkta, yapılan çok sayıda anketler var. Anketsiz gün geçmiyor. Bazıları gerçekten palavra. Masanın başında otur, al eline kalemi kağıdı, kafana göre takıl, sevdiğin ve sevmediğin her partinin ve her genel başkanın sana uygun düşen oy yüzdesini yaz! Sonra bunları medya piyasasına servis et! Özellikle de AKP ile CHP’yi, Erdoğan’la Kılıçdaroğlu’nun rakamlarını güzelce irdele, vardığın sonucu açıkla. Yapılan son ankete göre oy dağılımı şöyle!.. ★★★ Size dürüstçe söyleyeyim, bu anket şirketlerinden bazıları AKP’li, bazıları ise CHP’li... İçlerinde ‘tarafsız çalışanlar’, anketlerini bilimsel verilere dayanarak yapanlar yok mu? Az bile olsa elbette var. Ancak bu anket furyasında hangi şirketlerin bu araştırmalara hangi gerekçeyle soyunduğunu bilmek mümkün değil. Gazeteci olsanız bile gerçek değişmiyor. ★★★ Vatandaş özellikle yolda çevirip soruyor... “Sonuç ne olacak, sizce kim kazanacak?..” Kendi adıma söylüyorum, hep aynı yanıtı veriyorum: “Valla biz de bilmiyoruz ki!” Konuşma çoğu zaman bu doğrultuda uzayıp gidiyor. Yüzünüze karşı söylemese bile çoğu aynı şeyi düşünüyor: “İşi kısa kesmek için beni başından savmaya çalıştı.” Bu düşüncede bir miktar haklılık payı da yok değil yani!.. Çünkü bazıları işi uzatıp oracıkta tartışmaya giriyor. Sonra laf uzadıkça uzuyor ve zaten herhangi bir sonuca ulaşmanız asla söz konusu olmuyor. ★★★ Belki merak edenleriniz, bana bu konudaki görüşlerimi sormak isteyenler de vardır... Hemen kısaca yanıt vermeye çalışayım. Meclis seçimi konusunda doğrusunu isterseniz tahminde bulunmak çok zor. Az farkla bile olsa muhalefetin kazanacağını, MHP’nin büyük kayba uğrayacağını tahmin ediyorum. Taraflardan birinin diğerlerine çok önemli bir fark atacağını sanmıyorum. Ancak milletin sinirleri tepesinde. Ağır enflasyon baskısı altında insanlar ne yiyeceğini, ne yapacağını bile şaşırmış durumda. Yolsuzluklar ve din sömürüsü arşa yükseldi. Her şey torpille oluyor. Devletin bütün olanakları, iftar sofraları bile iktidar kesiminin elinde ve yetkisinde... Ve bu durumu dibine kadar sömürüp kendilerine oy devşirmeyi çok iyi biliyorlar. Böyle bir ortamda seçime hile karışır mı? İşte bunu bilemiyorum ve bu konuda kuşkuluyum. ★★★ Cumhurbaşkanlığı seçimine gelince... Bu konuda daha kesin bir şey söyleyebiliyorum. Recep Tayyip’in bu seçimi kaybedeceği kanısındayım. Bu konuda elimde herhangi bir veri olup olmadığını soracak olursanız, bunu sadece deneyimlerime ve gazetecilik sezgilerime dayanarak söyleyebiliyorum. Şimdi bir konuya dikkat çekeyim... Siz de izliyorsunuz, önümüzdeki süreçte dikkatler Meclis seçimlerinden çok cumhurbaşkanlığı seçimine odaklanmış durumda. Niçin?.. Çünkü memleketi ‘Tek adam’ olarak yöneten Recep Tayyip o makamdan uzaklaşıp gittiği takdirde Türkiye’de her şey değişecek... Hak, hukuk, adalet ve demokrasi yeniden gelecek. Zira bunlar artık bütün millete bıkkınlık verdi. Saray’daki lüks, şatafat ve bir örneğine daha bugüne kadar tanık olmadığımız israf millette hem büyük tepki yarattı, hem de milyonlarca insanımızın, AKP-MHP ikilisine oy verenlerin bile sinir sistemini zıplattı! ★★★ Anketleri falan hiç dikkate almadan söylüyorum... Beyefendi cumhurbaşkanlığı seçimini yitirecek gibi görünüyor. İyi de olur çünkü artık yorulmuş durumda. Köşesine çekilir ve oradan ağır abilik (!) yapar. Siz bakmayın onun her gün kürsülere çıkıp nutuklar attığına, iftar sofralarında ve açılış törenlerinde boy gösterdiğine... Beyefendi 20 yılı aşan iktidarı boyunca gerçekten yorgun düştü. ‘Metal yorgunluğu’ yaşıyor. ★★★ Bunun en güzel ve anlamlı kanıtını da birkaç gün önce açıkladığı seçim beyannamesi oluşturuyor. 20 yılda yapamadığı, başaramadığı bütün önemli ülke sorunlarını “Yapacağız edeceğiz edebiyatı” ile geçiştirmeye kalkışıyor. Madem yapacaktın edecektin kardeşim, bugüne kadar niye yapmadın! Millet senin oyuncağın mı? Bizimle dalga mı geçiyorsun?",https://www.sozcu.com.tr/az-farkla-olsa-da-wp7657280
Emin Çölaşan,İmam öksürürse...,01 Nisan 2023,"Sevgili okurlarım, burada ister istemez sık sık değinmek durumunda kaldığım bir gerçek var. AKP iktidarı seçimleri yitirmekten korkuyor. Seçim yaklaştıkça iktidarı içine çeken girdap ve panik artıyor. Bu tanımlarda herhangi bir abartı yok. Gerçek tablo böyle. Siz bakmayın Recep Tayyip’ in sözlerine, hakaretlerine, tehditlerine... O zaten yorgun. 21 yıllık kesintisiz iktidar sürecinin ağırlığı omuzlarına çöktü. Bu durum onun bütün bedenini ve ruhsal yapısını olumsuz yönde etkiledi. ‘Tek adam’ olarak tanımladıkları cumhurbaşkanının bu durumlara düşmüş olması kendisi açısından olmasa bile Türkiye Cumhuriyeti açısından hem son derece üzücü ve hem de tehlikelidir. ★★★ Ortalıkta bütün yetkilerle donanmış, yargı dahil bütün devlet mekanizmasını ele geçirmiş bir Cumhurbaşkanı var. Kuvvetler ayrılığı ilkesini rafa kaldıralı çok oldu. Yasama, yürütme ve yargı onun ağzından çıkacak sözlere bakıyor. Cumhurbaşkanı ise bizim iyi bir tanıdık! İşi gücü sert çıkmak, ona buna posta koymak ve otoritesini bu yolla, korkutarak sağlamak! ★★★ Partisini bırakın bir yana, kendisine gelen eleştirileri içine sindirmek gibi bir ‘devlet adamlığı’ kavramından kesinlikle yoksun. Sürekli kızgın. Amacı kendinden yana olmayanlarla sürekli kavga çıkarmak. Varsa yoksa kendisi! Hakaretler ve tehditler savuruyor. Herkesi bıktırdı artık. ★★★ Her zaman olduğu gibi karşısına yandaş gazeteciler tayfasını toplamış, yandaş kanalda onların sorularına yanıt veriyordu. Söz Meral Akşener’ e geldi ve aynen şöyle dedi. (Cümle cümle veriyorum.) -Meral Hanım bizim adımıza dikkat et. -Benim adım Tayyip soyadım da Erdoğan. -Erdoğan’a dikkat et. -Tayyip ismine de dikkat et. -Konuştuğun zaman buna göre konuş. Ve en çarpıcı ve yakışıksız sözleri: -Beni kendinle de uğraştırma! ★★★ Şimdi siz gelin de bu lafları niçin ettiğini düşünün bakalım! Bu laflar sıradan bile olsa herhangi bir devlet adamına yakışır mı? Yakışmadığı belli... Hele de o Cumhurbaşkanı görevine başlarken Meclis kürsüsünde Anayasa uyarınca yemin etmişse... “...Anayasaya, hukukun üstünlüğüne, demokrasiye bağlı kalacağıma, üzerime aldığım görevi TARAFSIZLIKLA yerine getirmek için bütün gücümle çalışacağıma Büyük Türk Milleti ve tarih huzurunda NAMUSUM ve ŞEREFİM üzerine andiçerim.” Tarafsızlığı falan yıllar önce bir kenara bıraktı, rafa kaldırdı... Nerede kaldı Büyük Türk Milleti, nerede kaldı tarih! Meğer günün birinde onlar da yalancı tanık olacakmış... ★★★ Sevelim veya sevmeyelim, beğenelim veya beğenmeyelim Akşener Meclis’te temsil edilen önemli bir muhalefet partisinin genel başkanı. Türk siyasetinde söz sahibi olan ve bugünkü AKP iktidarını sık sık eleştiren bir siyasetçi. Şu lafa bakınız. “Beni kendinle uğraştırma!” Bu cümlenin anlamı nedir? Ağzından düşünmeden çıkmış bir cümle midir, ya da tehdit mi etmektedir? “Biz senin marifetlerini iyi biliyoruz. Açtırma kutuyu söyletme kötüyü, yoksa pişman olursun” demek midir? ★★★ Bu iktidar bazılarına ödünler vere vere, bazılarını şımartarak öyle bir Türkiye yarattı ki... Ortalıkta binlerce, belki on binlerce silahlı maganda dolanıp duruyor. Takkeli ve sakallı bir yobaz Batman sokaklarında kameralara röportaj veriyor: “Hizbullahçıyız. Kılıçdaroğlu ve Akşener kimdir. Biz cihada hazırız. Gerekirse kafalarını keseriz.” Belirsiz birileri ise önceki gece İYİ Parti’nin İstanbul İl binasına ateş edip camları delik deşik etti. İmam öksürürse cemaat tükürürmüş! Böyle bir sürü militan AKP yandaşı ortalıkta geziniyor ve hiç kuşkum yok çoğu da  Recep Tayyip’in ağzından çıkan sözlerden etkileniyor. Şimdi diyecekler ki “Yav kardeşim İstanbul olayında ölü yok yaralı yok. İşi büyütmeyin. Olur böyle vakalar Türk polisi yakalar.” Ama unutmayalım seçimler yaklaşıyor. Yol bir kez açılırsa arkası gelir. Bu gibi olaylar artarsa sorumlusu bu iktidardır. Memleketteki gergin ortamı yumuşatmak en başta ‘tarafsız (!) Cumhurbaşkanı’nın’ görevidir de, beyefendi acaba nerelerde!",https://www.sozcu.com.tr/imam-oksururse-wp7639636
Emin Çölaşan,Haddini bil Büyükelçi!,04 Nisan 2023,"Sevgili okurlarım, gün geçmiyor ki Recep Tayyip birilerine posta koymasın, ortalığı germesin ve birilerini sindirmeye kalkışmasın. Kendisinin taktiği bu! Ortamın (ne pahasına olursa olsun) yumuşaması işine gelmiyor. İlle de birilerine sert çıkacak. Kime sert çıktığı, kime posta koyduğu hiç önemli değil. Yerli de olabilir yabancı da! ★★★ Bunun en son örneğine iki gün önce tanık olduk, hay olmaz olaydık. Payına düşeni alma ve azar işitme sırası bu kez Ankara’daki ABD büyükelçisi Jeff Flake’ e gelmişti. Flake birkaç gün önce Kemal Kılıçdaroğlu ’nu makamında ziyaret etmiş ve bir süre görüşmüşler... Bizimki, gizli olmayan bu açık görüşmeyi doğal olarak haber alınca sinir sistemi yine gerildi, anında veryansın etti. Sözleri dün AKP’nin yıkılmaz kalesi TRT’de aynen yer alıyordu. Sanırım onun bu sözlerini okuyan yerli ve yabanca bütün diplomatlar gülmek zorunda kalmıştır. Lütfen dikkatle okuyunuz. ★★★ “Amerika’ya bu seçimlerde bir ders vermemiz lazım. Joe Biden oradan konuşuyor da onun buradaki büyükelçisi ne yapıyor? Gidiyor bay bay Kemal’i ziyaret ediyor. Ayıptır biraz kafanı çalıştır. Sen büyükelçisin. Senin buradaki muhatabın cumhurbaşkanıdır. (Yani kendisi.) Sen bundan sonra hangi yüzle cumhurbaşkanından randevu isteyeceksin? Bizim kapılar kapandı ona, bir daha göremezsin. Niye?Haddini bileceksin. Büyükelçi olarak görevini bileceksin.Bir büyükelçi nasıl çalışır onu öğreneceksin.Bunu öğrenmediğin takdirde bu kapı öyle yolgeçen hanı değil. Giremezsin.” ★★★ Recep Beyefendi acaba sözünün eri mi? Haddini bilmeyen ve üstelik Kılıçdaroğlu’nu ziyaret etme cüretini gösteren ABD büyükelçisi bir süre sonra önemli bir devlet işi için Recep Tayyip’ ten randevu istediği takdirde acaba kabul eder mi etmez mi! Eğer etmezse kendi adıma (haddim olmasa bile) “Helal olsun bu adama, gerçekten de sözünün eri imiş” derim... Ama bunca posta koyup sert çıkmasından sonra ya kabul ederse! İşte o zaman ne diyeceğimi şaşırırım!Allah korusun. ★★★ Sevgili okurlarım, dünyanın istisnasız bütün ülkelerinde diplomatların en ön sırada gelen bir görevi vardır. Bulundukları ülke hakkında bilgi toplamak ve elde ettiği bilgileri kendi memleketine iletmek... Bu bilgi çeşitli yollardan edinilir. Açık kaynaklardan, örneğin bulunduğu ülkenin medyasında yer bulan bütün olumlu ve olumsuz haberlerle yorumları kendi diline çevirtip ülkesine geçer. Çok fakir ülkeler dışında pek çok ülkenin diplomatları kendi büyükelçiliklerinde ya da dışarıda, tanımak istedikleri veya tanışmış oldukları kimseleri yemeğe çağırıp konuşma, görüş alışverişi yapma fırsatı yaratırlar. Bu söylediklerim irili ufaklı bütün diplomatları kapsar. ★★★ Türkiye’den çok basitçe bir örnek vereyim... Burada görevli bütün yabancı diplomatlar gibi ABD, Rusya, İngiltere, Fransa, Almanya, İtalya, Zambiya, Brezilya, Somali dahil akla gelen bütün büyükelçiler ve konsoloslar belli makam ve kişileri ziyaret eder, buluşurlar, sorular sorup fikir alışverişinde bulunurlar. Bunda yadırganacak herhangi bir husus yoktur. Aynı durum bizim yurt dışında görevli diplomatlarımız için geçerlidir. Bulundukları ülkede (casusluk falan söz konusu olmadığı sürece) istedikleri makam ve kişileri özgürce ziyaret etme hakkına sahiptirler. ★★★ ABD büyükelçisi Kılıçdaroğlu’nu ziyaret etmiş, şimdi onun tantanası başlatıldı... Vay efendim sen ona nasıl gidersin, haddini aşma! Biraz kafanı çalıştır! Oysa aynı büyükelçi bir süre önce AKP’yi de ziyaret edip görüşmeler yapmıştı. Kusura bakmasın ama Recep Tayyip’in bu uyarısı biraz gülünç oldu. Bazen bir şeyler söylüyor, sağa sola posta koyuyor ama attığı ok ne yazık ki hedefini şaşırıyor. Bu işin en basit tanımını söyleyeyim... Sayın Recep Bey yine bir gaf yaptı.  S eçim öncesi ABD’ye posta koyayım derken bütün dünyada geçerli olan diplomasi kurallarını tuzla buz edip bir çuval inciri berbat etti.",https://www.sozcu.com.tr/haddini-bil-buyukelci-wp7642379
Emin Çölaşan,Yurt dışına dikkat!,13 Nisan 2023,"Sevgili okurlarım, iktidar partisi önümüzdeki seçimlerde umudunu yurt dışından gelecek oylara da (bir miktar bile olsa) bağlamış durumda. Rakamları yuvarlayarak Doğru Parti Genel Başkanı Rıfat Serdaroğlu’nun çalışmasından veriyorum... Bu rakamlara lütfen dikkat ediniz. Yurt dışında oy kullanacak kayıtlı seçmen sayısı 3 milyon 284 bin. Bunların tam 2 milyonu Türkiye doğumlu. Geri kalan yaklaşık 1 milyon 280 bin kişi ise yurt dışında doğmuş. Rakamları görünce insanın aklına ister istemez bazı sorular geliyor. ★★★ Yurt dışı doğumlu olup yurt dışında oy kullanacak olan seçmenler arasında Türkçe bilen veya bilmeyen seçmen sayısı acaba nedir? Örneğin Çin doğumlu olup Filipinler’de yaşayan 105 seçmen acaba Türkçe biliyor mu, okuduğunu anlayabiliyor mu, Türkiye’de neler olduğundan haberi var mı? Biraz daha ileri gidersek bunlardan bazıları acaba Türkiye’nin haritadaki yerini biliyor mu?.. Suudi Arabistan doğumlu olan, halen yaşamını orada sürdüren, o ülkede oy kullanacak olan 4.500 kişi Türkiye’nin kaderini nasıl ve neye göre belirleyecek? Aynı kuşkular Suriye doğumlu olup Suudi Arabistan, Lübnan, Ürdün, Yemen, Irak, Pakistan, Hindistan, Bangladeş, Afganistan, Malezya, Rusya, Çin vesaire gibi ülkelerde yaşayan on binlerce vatandaşımız için de geçerli. Bu gibiler nasıl olur da memleketin geleceği konusunda karar verebilir? ★★★ Bunlar hayatlarının hangi döneminde Türkiye’ye geldiler, ne zaman seçmen yapıldılar, neler yaşayıp olan biten konusunda bilgi sahibi oldular?..Örneğin Türkiye’de yurt dışında doğmuş olan toplam 241 bin Suriyeli seçmen var. Bunların tamamına yakını Türkiye’de, geri kalanlar ise Suriye’de oy kullanacak... Ve kendilerine sağlanan akıl ve mantık dışı ayrıcalıklar sayesinde oyları tam kadro AKP’ye! Türk vatandaşı olmak ve seçmen kaydedilmek bu kadar mı ayağa düştü? Evet, ne yazık ki öyle. ★★★ İşin daha da ilginç olan boyutları karşımızda... Önümüzdeki seçimlerde yurt dışında tam 147 ülkede seçim sandıkları kurulacak, milyonlarca kişi o sandıklarda oy verecek. Dünyanın dört bir yanındaki ilgili ilgisiz bütün ülkelerde, Afrika dahil seçim sandıkları kurulacak. Ülke sayısını bu seçim için bilerek artırdılar. Bu iktidar yurt dışında yaşamakta olan vatandaşlarımıza güveniyor! Açıkça söyleyemese bile “Onların oyları bizim için çantada keklik”  diyor. Haklılar da!.. Çünkü ABD, Kanada, Avustralya  gibi birkaç Batı ülkesi dışında oylar genelde AKP’ye gidiyor. Yurt dışında oy verilecek ülke ve sandık sayısını o yüzden artırdılar. ★★★ O sandıklarda oy verme işlemi başlamak üzere... Akşam saatlerinde sandıklar belli yerlere götürülüp koruma altına alınıyor ki trafolara kediler yeniden girmesin! Batı ülkelerinde sandıkların korunması biraz daha kolay da, siz bunu özellikle ilkel  ve gelişmemiş ülkelerde nasıl sağlayacaksınız? Muhalefet partilerinin bu yurt dışı oylar ve özellikle yurt dışındaki sandıkların güvenliği konusunu dikkatle izliyor olmasını diliyorum...",https://www.sozcu.com.tr/yurt-disina-dikkat-wp7652235
Emin Çölaşan,Beyefendi çocuklara para dağıtıyor!,25 Nisan 2023,"Sevgili okurlarım, bu iktidar döneminde hiç alışık olmadığımız yeni uygulamalar piyasaya sürülüyor. Ahaliye ve özellikle de küçük çocuklara hediye ve harçlık dağıtımı! Beyefendi seçim otobüsüne binmiş, bir yerlere gidiyor, hemen her yerde elindeki paketleri halkın üzerine savuruyor. Paketlerde çay kahve var, oyuncak ve başka şeyler var. İnsanlar bunları kapışıyor, bir tane alabilmek için birbirini eziyor. Bu hediyelerin parası acaba nereden karşılanıyor? Çok büyük olasılıkla beyefendinin emrinde olan ve hiçbir zaman bitmeyen örtülü ödenek parasından. Devletin gizli ödenek parasıyla kendisi ve partisi için seçim yatırımı yapıyor. İşin tadını artık iyice kaçırdığının farkında mı? ★★★ Son örneğine önceki gün Gaziantep’te tanık olduk. Seçim otobüsüne aldığı bir kız çocuğu, kendisine önceden öğretilmiş olan bir cümleyi mikrofona okudu. “Onlar seccadeye ayaklarıyla basıyor ama...” Bu laf Recep Tayyip ’in hoşuna gitti ve çocuğa 200 lira para verdi. Demek ki artık seçim otobüslerinde bile küçük çocuklar konu mankeni ve oy devşirme aracı olarak kullanılıyor. Yazıklar olsun. ★★★ 23 Nisan Türkiye Cumhuriyeti’nde var olan dört resmi ulusal bayramdan biri... Beyefendi önceki gün devletin protokol kurallarını yine çiğnedi ve cumhurbaşkanı kimliği ile görevini yerine getirmedi. Anıtkabir’de yine yoktu.    ★★★ Aynı gün Dolmabahçe sarayında her 23 Nisan günü alışkın olduğumuz göstermelik kabine toplantısı var! Depremzede küçük çocuklar rol gereği bakan falan olmuşlar, bizim beyefendi onları ziyaret ediyor ve Enerji Bakanı rolü biçilen küçük çocuğa muhalefeti eleştiriyor! Amacı kameraların önünde şov yapmak: “Sayın bakanım bu muhalefet bizim dilimizden anlamıyor. Onları ne yapacağız? Biz gazı bulduk diyoruz onlar diyor ki nerede. Filyos’ta. Bu muhalefete sormak lazım, haritada bize Filyos’u gösterin ey muhalefet. Filyos’un nerede olduğunu bilmezler. Zonguldak’ta.” 21. yüzyılda Türkiye’den manzaralar bunlar, gülelim mi utanalım mı? Sevgili okurlarım, Türkiye’de belli bağnaz kesimlerde korkunç bir Alevi düşmanlığı vardır. Bunu açıktan söylemeleri mümkün olmasa da milyonlarca Alevi yurttaşımızı hiç sevmedikleri gibi küçük görürler, yalanlarıyla horlamaya falan kalkışırlar. Oysa Aleviler Türkiye’de Atatürkçülüğün ve laikliğin, başka bir deyişle Cumhuriyet’in sigortasıdır. İktidardaki sağ partiler her seçim öncesinde ağızlarındaki baklayı yeniden çıkarırlar ama öyle uluorta bağırarak değil, sessizce, fısıltı gazetesiyle!.. Başka bir deyişle saman altından su yürüterek! Bu söylemler, başka bir deyişle sessiz saldırılar genelde cami avlularında ve bağnaz kesimin yoğun olduğu kırsal bölgelerde devreye sokulur. “Alevidir, Allahsız kitapsızdır. Müslüman değildir. Sakın ola ki oy vermeyin!” Elbette ki bunları öyle açıktan ve uluorta söylemeleri mümkün olmaz ama fısıltı gazetesi bütün gücüyle desteğini esirgemez! ★★★ Alevi olan Kemal Kılıçdaroğlu gerçek bir Müslüman... Hem de bu sahtekârlardan çok daha iyi ve tutarlı bir Müslüman. Ama gel gelelim bu bağnaz cephenin ‘Alevilik saldırısından’ asla kurtulamıyor. Bu seçim öncesinde de aynı tezgah kurulmak istendi ve fısıltı mekanizması yeniden devreye sokuldu... “Aman dikkat benim vatandaşım, Alevi’ye oy vermeyelim!” ★★★ Türkiye’de bu olayı kaşıyıp siyaset sahnesine sürekli olarak sürenler arasında ne yazık ki Recep Tayyip de yer alıyor. Yakın geçmişte seçim kampanyalarında bu konuda ettiği mezhepçi lafları hem unutulmadı, hem de inanılır gibi değil. “Biliyorsunuz Kılıçdaroğlu Alevi. Alevilik var kendisinde...” “Kılıçdaroğlu sen Alevi olabilirsin. Bunu açık açık da söyleyebilirsin. Niye korkuyorsun? Sen de söyle rahat ol. Ben Sünniyim. Bak, ben bunu açık açık söylüyorum. Milleti aldatmaya gerek yok...” Recep Tayyip’ in çeşitli ortamlarda ve özellikle miting meydanlarında bu doğrultuda kurduğu onlarca cümle var, hepsi de arşivlerde kayıtlı. ★★★ Evet... AKP iktidarı bu seçimde ‘Alevilik silahını’ bir kez daha Kılıçdaroğlu’na doğrultmak üzere idi... Onu Alevilik üzerinden vuracaklardı! Fısıltı gazetesi yine harekete geçmişti... İşte bu aşamada Kılıçdaroğlu muhteşem bir hamle yaptı... Her kesimden, her görüşten ve her mezhepten milyonlarca seçmene açıkladı: “Ben Aleviyim.” Bu konudaki videosu 104 milyondan fazla kişi tarafından görüntülendi ve görülmemiş bir rekorun sahibi oldu... Ve böylece Alevilik sömürüsü gerek Recep Tayyip ve gerekse partisinin elinden büyük ölçüde alındı. Kılıçdaroğlu bu çıkışıyla hem çok olumlu, hem de çok gerekli bir adım atmış oldu. Siyasi açıdan da en iyisini yaptı.",https://www.sozcu.com.tr/beyefendi-cocuklara-para-dagitiyor-wp7664303
Emin Çölaşan,"Halsiz, yorgun ve uykulu",28 Mayıs 2023,"SEVGİLİ okurlarım, Recep Tayyip Erdoğan’ı hiç yakından gördünüz mü?.. Hiçbirimiz görmedik de, bazen ekranlarda yakın çekim olduğunda izleme fırsatını buluyoruz. Niçin görmedik? Yanına yaklaşmak asla mümkün değil de o yüzden. Binlerce kişiden oluşan bir koruma ordusuyla kuşatılmış durumda. Onun cami avlularında, bazı toplantılarda önündeki elektronik aygıttan okuduğu nutuklara hiç bakmayın. Yanına yaklaşmayı başaran herkes önce o koruma ağından başarıyla sıyrılıp geçmek zorunda. ★★★ Kendisini yakından izlemenin bir tek yolu var, ekranda konuşurken görebilmek!.. İşte o zaman doğal hali ortaya çıkıyor. Yorgun. Gözlerinden uyku akıyor. Yaşlanmanın belirtisi olarak gıdısı, dudakları ve çenesi iyice sarkmış, yanakları çökmüş. Anlamak ve üzülmek için tıp doktoru olmaya gerek yok, vatandaş gözüyle görebilmek çok kolay. 60 yaşını geçmiş biri için bunlar çok doğal belirtiler. Üzerinde bir sürü yük var... Çünkü tek adam olmak kolay iş değil... Çevrende senden avanta bekleyen bir sürü ‘eleman’ var. Bir imzanla onları ya ihya edersin ya da yok edersin. Bu güce sahipsin. ★★★ İki gece önce yandaş gazetecilerle yine ekrana çıktı, düzmece sorulara yanıt verirken bir süre sonra kaykıldı kaldı. Gözleri kapandı. Oy verenler de bilsin vermeyenler de... Recep Bey artık yorgun . Bunca badireye karşı yine de iyi direndi ama performansı açıkça fark edilir biçimde düştü. Yani hayatın yıpratıcı gerçekleri her fani gibi onun da peşini bırakmıyor. Seçimler nedeniyle yaşamakta olduğu panik, stres ve korku ortamından bir an önce kurtulmasını içtenlikle dilerim. ★★★ Bir de yine ekranlarda olmak üzere Kılıçdaroğlu’ nu izliyorum... Yanılıp yanılmadığımı bilemem, ya da anlayamam ama (maşallah diyelim) canlı ve dipdiri. Performansı muhteşem. Siyasi söylemlerini bırakın bir yana, iki aday arasında amatörce fiziksel bir kıyaslama yapınca karşımıza çıkan tablo böyle. Biri yorgun, bıkkın ve isteksiz. Üstelik içinde bulunduğu siyasi ortamın korkusunu ve paniğini yaşıyor. Diğeri canlı ve atak. Konulara hakim. Vurduğu yerden ses getiriyor. Kendisi ve partisi hakkında piyasaya sürülen yalanlara, hakaretlere, iftiralara ve düzmece iddialara karşı sakin, efendice yanıt veriyor. ★★★ Kentlerimize AKP’liler tarafından yüzlerce, binlerce pankart asıldı... “Teröristler affedilecek, cezaevlerinden tahliye edilecek!” “Erkek çocuk isterse erkek arkadaşıyla evlenme özgürlüğüne sahip olacak!” Bugüne kadar Türkiye’de nice seçimler yapıldı ama pisliğin, rezilliğin, pespayeliğin bu kadarı görülmedi. ★★★ İş bu kadarla da bitmiyor... Memlekete milyonlarca sığınmacıyı doldurdular, başımıza bela ettiler. Irak, Pakistan, Bangladeş, Afganistan, Suriye ve daha niceleri...Buna Afrika kökenlileri de ekleyin. “Milyonlarca” diyoruz ama kaç milyon olduklarını bilen yok. Devletin resmi kurumları bile bilmiyor. Şimdi bunlar ‘vatandaş’ oldu, bugün de oylarını Recep Tayyip için kullanacaklar. Söyleyin bana, böyle bir kepazelik dünyanın hangi ülkesinde olabilir. Fetö’yü şımartıp başımıza bela eden bunlar. Habur sınır kapısından üniformalarıyla gelen PKK’lı teröristleri buyur eden yine bunlar! Üstelik Silopi’de bunların ayağına seyyar mahkeme (çadır mahkemesi) gönderip her biri için ayrı ayrı aklama kararı verilmesini sağlayan da bunlar... Ve şimdi Kılıçdaroğlu ve partisini bu gibi çarpık konularda suçlamaya kalkışıyorlar. Erkek erkeğe evlenmek serbest olacak, teröristler salıverilecek! ★★★ Bugün Türkiye’nin önümüzdeki beş yılının kaderi oylanacak... Hemen belirteyim, Erdoğan kazandığı takdirde her şeye hazırlıklı olun. Zaten çöküşte olan ekonomi dibe daha beter vuracak. Başımıza bela edilen sığınmacı yığınakları giderek büyüyecek. Paramız pul olmayı sürdürecek. Ekonomiyi bataktan çekip kurtarmak iddiasıyla yeni vergiler ve zamlar kafamızda patlayacak. Hak, hukuk, adalet gibi kavramlar daha beter yok edilecek. Ne için?.. İçinde yer alanlara sonsuz keyif veren tek adam rejimi beş yıl daha, daha da beter bir biçimde sürüp gitsin diye! Hayırlı olsun, tepe tepe kullansınlar!",https://www.sozcu.com.tr/halsiz-yorgun-ve-uykulu-wp7697276
Emin Çölaşan,Muhalefet yolsuzlukları unuttu mu?,06 Mayıs 2023,"Sevgili okurlarım, başta ‘tarafsız (!) cumhurbaşkanı’ Recep Bey olmak üzere bütün iktidar sözcülerinin ağzından bal damlıyor. Muazzam bir kalkınma sürecine nasıl girdiğimizi dillerinin döndüğü kadar anlatıyorlar. Her şey dört dörtlük! Acayip bir biçimde kalkınmışız... Ancak gelin görün ki kalkınmanın bu kadarını yeterli görmüyorlar... Ve pembe vaatler, büyük ve inanılması mümkün olmayan yalanlarla birlikte kürsülerden haykırılıyor. Tam da seçim öncesinde!.. ★★★ Yarısı yerli olan otomobil yaptılar, adına TOGG dediler... Artık bizim de yerli ve milli savaş uçaklarımız, helikopterlerimiz, tanklarımız var! Hatta uçak gemimiz bile oldu. Ama dahası da var... Uzaya astronot gönderecekler. Yerli ve milli iki astronotumuz seçildi, kamuoyuna tanıtımları bile yapıldı. Ancak bu gibi işlerin temelinde epeyce ‘bilinmezlik’ vardır. Sorular bizde olduğu gibi havada kalır. ★★★ Yerli astronotlarımızı kamera karşısına çıkarmak kolaydır da işin arkasını getirmek biraz zordur... Zira bu gibi işler parasız olmaz. Roketi ABD firmaları yapar. Özel giysileri, besinleri, özel aygıtları, yol haritasını onlar belirler, programı onlar düzenler. Sana sadece parayı bastırmak kalır. Böyle birkaç günlük bir ‘uzay gezisinin’ maliyeti en az 40-50 milyon dolar olur. Peki sonuç nedir, biz bu işten ne kazanırız? Hava cıva! Sonuçta iş yine bizim iktidar siyasetçilerine kalır, “Uzaya bile astronot gönderdik” tantanası sürer gider. ★★★ Sevgili okurlarım, dedim ya iktidar sözcülerinin ağzından bal damlıyor. Her şey muhteşem, her şey dört dörtlük! O kadar ki, asgari ücrete, memur maaşlarına yapılacak zamlar, açılacak yeni kadrolar bile akıllarına şimdi, tam da seçim öncesinde geldi. Ancak ortada önemli bir sorun var, bunlar olurken muhalefet partileri dahil hiç kimse yolsuzluklara, milletin nasıl soyulduğuna yeterince değinmiyor. Türkiye ve 85 milyon insanımız resmen soyulurken kimse bu vurgunların üzerine yeterince gitmiyor. Nedenini anlamak mümkün değil. ★★★ Ağzından bal damlayanlar arasında ilk sırayı her zaman Recep Tayyip’in aldığını hepimiz biliyoruz. Başında olduğu bu iktidar Türkiye’yi 21 yıldan bu yana yönetiyor ama beyefendi her gün yeni vaatlerini, pembe hayallerini sıralamaktan vazgeçmiyor. Bunları güzelce yutan ve AKP’ye oy veren seçmen kitlesi derseniz, onlar sorgulama yeteneğini tümüyle yitirmiş olmalı ki akıllarına sormak gelmiyor: “Sen 21 yıl boyunca ayakta mı uyudun? Bu söylediklerini niçin yıllar önce yapmadın da şimdi gündeme getiriyorsun?” Seçime çok az günler kaldı... Şimdi muhalefet partilerinden ve liderlerinden bir istirhamım var. Mitinglerinizde lütfen bu büyük vurgunları ve somut yolsuzlukları gündeme getirip tartışmaya açınız. Bu yolla iktidarı kendi dümen suyunuza çekip zorlayınız. Elinizde bu konularda nice belgeler var, bunlarla vurunuz. Nasıl soyulduğumuzu 64 milyonluk seçmen kitlesinin beyinlerine çivi gibi çakınız. Zaman geçiyor, azalıyor. Haberiniz olsun. Sevgili okurlarım, Cumhuriyet gazetesi yazarı Murat Ağırel bizlerden sonra genç gazeteciler kuşağının önde gelen temsilcilerinden biri. Çok iyi yazıları ve kitapları var. Murat’ın yeni çıkan kitabını okuyup dün bitirdim: “Yağma. Sayıştay Belgeleri.” (Kırmızıkedi Yayınları.) Bu kitabı okudukça insanın “Bu kadarı olamaz” diye bağırası geliyor. ★★★ Sayıştay doğrudan TBMM’ye bağlı anayasal bir kurum... Görevi bakanlıklar ve belediyeler dahil bütün kamu kurumlarının hesaplarını incelemek, eğer varsa ihale ve alımlardaki yolsuzlukları, hırsızlıkları, usulsüzlükleri, vurgunları şatafat ve israfı raporlara bağlayıp Meclis’e sevk etmek. Bu raporlar Meclis’te KİT Komisyonu tarafından görüşülüp inceleniyor, Meclis tutanaklarına geçiyor. Peki sonrası? Sonuç sıfır. Raporlar ve tutanaklar arşive kaldırılıyor ve her şey yapanın yanına kâr kalıyor! ★★★ Murat Ağırel 21 yıllık AKP döneminin yağma dosyalarından bazılarını açmış... İçlerinden sadece parasal yağma değil aynı zamanda çürüme çıkmış. Rejimin kurumları, kadroları çürümüş, bütçeleri nasıl eritilmiş, her şey Sayıştay raporlarında tek tek anlatılıyor ama kim takar! Götüren götürmeye devam ediyor. Bu kitabı hele de seçim öncesinde mutlaka okumanızı öneririm.",https://www.sozcu.com.tr/muhalefet-yolsuzluklari-unuttu-mu-wp7675519
Emin Çölaşan,Yanıldım mı!,16 Mayıs 2023,"Sevgili okurlarım, 14 Mayıs seçimleri öncesinde kafamda hep bir düşünce ve umut serpintileri vardı. Bunca badireyi atlatan Türk Milleti bu iktidarı göndermese bile epeyce sarsacak ve iyi bir ders verecekti. Sarsıntının nasıl ve hangi boyutta olacağını hep birlikte görecektik. Öyle ya, toplum bu ağır enflasyonun altında eziliyordu. İstisnasız bütün bireylerin bunaldığını herkes gibi ben de görüyordum. Sonra gözlerimi başka taraflara çevirip bakıyordum... Kamunun her alımında, her ihalesinde yolsuzluk vardı. Milletin paraları eşe dosta ve işbirlikçilere peşkeş çekiliyordu. İktidar aynı zamanda hepimizin dinine imanına bile ambargo koymuştu!.. Cami avlularında bile mitingler düzenliyordu. ★★★ Umudumuz seçimde idi... Diyorduk ki Türk Milleti bu gidişe 14 Mayıs gecesi son verir, gerekeni oylarıyla yapıp AKP’yi göndermese bile iyi bir ders verirdi. İlk şoku o gece yaşadık. AKP iktidarının bu işi oluruna bırakmaya niyeti yoktu! O gece televizyonda özellikle deprem bölgesinde kullanılmış olan oylara gözüm takıldı. Deprem bölgesinin tamamında AKP önde idi. Buna, yerle bir olan Hatay dahil. Benim cahil kafam bu işi hiç anlamadı! ★★★ Elbette saymadım ama seçim öncesinde belki binlerce kişiden aynı soruyu duydum: “Siz gazetecisiniz, bilirsiniz. Ne olacak sonuç?” Tanımadığım kimselere hep aynı yanıtı veriyordum: “Valla hiçbir şey belli değil ki, kimse bilmiyor. Biz de gazetedeki arkadaşlarla birbirimize aynı soruyu sorup duruyoruz. Ama bu kez durum biraz daha iyi gibi görünüyor. İyi olur inşallah, hepimizin dileği odur.” Kimsenin morali bozulsun istemiyordum. Şimdi itiraf ediyorum. Yakın tanışlara ve konu açıldığında gazetedeki arkadaşlara belki yüzlerce kez aynı şeyi söylemek zorunda kaldım: “Bu kadar iyimser olmayın. İnşallah yanılırım ama bu işi Recep Tayyip ve partisi götürür.” Herkes tanıktır. Şimdi görüyorum , yanılmamışım. ★★★ Bunun temel nedeni, bizim toplumu biraz olsun yakından tanıyabilmiş olmak. Enflasyon, hayat pahalılığı, işsizlik, yolsuzluk, milletin soyulması, yargının iktidar siyasetine alet edilmesi falan, çoğu eğitimsiz olan o büyük kesimler için hiç önemli değil!.. Arkadaşa dilinizin döndüğü kadarıyla bunları anlatmaya çalışıyorsunuz ama çoğu zaman aynı yanıtı alıyorsunuz: “Ama bunlar Müslüman yani Emin Bey!” O kafalara işin ötesini anlatmaya çalışmak sadece zaman kaybıdır ve fazla bir işe yaramaz. O zaman arkadaşa “Sen haklısın kardeşim” deyip uzaklaşacaksın. Memleket soyuluyormuş, yolsuzluk ayyuka çıkmış, milyonlarca insanımız iş arıyormuş, torpil olmadan herhangi bir işe girmek mümkün değilmiş falan, bunların hepsi fasa fiso! Söyleyecek söz bulamıyorum. 14 Mayıs gecesi özellikle deprem bölgesinde sandıktan çıkan ve AKP’yi bir numaraya yükselten oylar bunun en somut göstergesidir! ★★★ Ve Recep Tayyip ’in seçim gecesi yaptığı balkon konuşması... Neden yaptığına gelince, durup dururken yapmadı. Önceki seçimlerde zaferini kutlamak için yapardı ama şimdi ortalıkta zafer mafer yoktu. Partisinin balkonundan küçük ve coşkusuz bir partililer topluluğuna hitap etti de dişe dokunur bir şey söylemesi mümkün olmadı... Çünkü ortada fol yoktu yumurta yoktu. ★★★ Peki neden çıkmak zorunda kaldı balkona! Gecenin ilerleyen saatleri için bir umudu vardı. YSK sabaha karşı son verileri açıklayacak, Recep Tayyip’in yüzde 50’den fazla oy alıp yeniden cumhurbaşkanı seçildiğini millete müjdeleyecekti!Daha doğrusu kendi müjdesini Recep Bey kendisi verecekti. Önceki seçimlerde hep olurdu ama balkon oyunu bu kez tutmadı. Darısı iki hafta sonraya, 28 Mayıs gününe!",https://www.sozcu.com.tr/yanildim-mi-wp7685435
Emin Çölaşan,Bu iki arkadaşa çağrımdır,03 Mayıs 2023,"Sevgili okurlarım, seçim mücadelesini hep birlikte izlemeyi sürdürüyoruz... İki önemli seçim yapılacak, sonucu merakla bekliyoruz. Ancak gözümüze çarpan bazı gerçekler var. Cumhurbaşkanlığı seçimi tahminleri Meclis seçimlerinin hem de epeyce ara ile önüne geçmiş durumda. Yapılan ve piyasaya sürülen hangi anketlerin doğru sonucu vereceğini hiç kimse bilmiyor. Zaten bilmek de en azından bugün itibariyle mümkün değil. Çeşitli şirketler ve kuruluşlar tarafından hemen her gün yeni anketler piyasaya sürülüyor. Anketçilerden bazıları bazı partilere yakın. Örneğin AKP’ye yakın şirketlerin anketlerinde öne çıkan hep AKP oluyor. Meclis seçimlerinde ve cumhurbaşkanlığında hep AKP önde gösteriliyor. Ya da diğerleri açısından bakıldığında tam tersi! ★★★ Ancak dikkat etmişsinizdir, bu açıdan karşımıza çıkan tablo epeyce değişik... Kamuoyuna servis edilen anketlerin büyük çoğunluğunda cumhurbaşkanlığı tahminleri ön planda yer alıyor... Nedeni belli: Meclis sonuçları ister istemez ikinci sıraya itildi. Önemli olan cumhurbaşkanlığı. Toplumun çoğunluğu bu inancı artık açıkça paylaşıyor. Böyle olması da çok doğal zira bu bozuk ve çarpık düzende her şey bir tek adama endeksli. O, tek adam, kimliği ile neyi emir buyurursa o oluyor. Onun sarayında adeta ikinci, ayrı bir devlet oluştu. Hükümet üyeleri bile cumhurbaşkanının emir kulları. Alınacak her karar o tek adamın iradesine bağlı. ★★★ O halde gelin, biz de bu konunun öncesine, sonrasına ve yapılan tahminlere bakalım... Recep Tayyip bence bu konuda artık eskiden olduğu kadar iddialı değil. Elinden geleni yapıyor, her gün bir yerlerde kürsülere çıkıp nutuk atıyor, hatta kalabalıklar topluyor ama eski günlerini arıyor... Zira köprülerin altından çok sular aktığını, vaziyetin kendi açısından bakıldığında pek de iyiye gitmediğini görüyor. İlk kez bu kadar sıkıştığının farkında. Halı ayağının altından kayıyor. ★★★ Kılıçdaroğlu’nu gördükçe bu kez karşısında ciddi ve oturaklı bir rakip olduğunu biraz geç bile olsa anlamış durumda... O yüzden korkuyor. Ancak kendi seçmeni dışında Recep Tayyip’in güvendiği iki kurtarıcı var. Sinan Oğan ve özellikle de Muharrem İnce. Her iki aday da halktan 100 bin imza toplayıp cumhurbaşkanlığına aday olmayı başardı. Sinan Oğan genelde ülkücü kesimi temsil ediyor ama bu seçimde herhangi bir iddiası yok. Yüzde 1, bilemediniz yüzde 2 oy alacağı tahmin ediliyor. Aday olmasaydı oyların çoğu, Türkiye’nin bu ortamında herhalde CHP’ye gidecekti. ★★★ Ancak ortada bir gerçek var. Gerek Recep Tayyip ve gerekse Kemal Kılçdaroğlu, hangisi olursa olsun, sonuçta bu seçimi kıl payı kazanacak veya kaybedecek. Sinan Oğan’ın durumu bu açıdan bakıldığında Recep Tayyip’e yarıyor. Dolayısıyla önümüzdeki cumhurbaşkanlığı seçiminde istese de istemese de Recep Tayyip’e çalışmış olacak. ★★★ Muharrem İnce’ nin durumu ise çok daha ilginç. CHP’nin bu eski cumhurbaşkanı adayı 100 bin imzayı toplayıp ismini seçime yazdırmayı başardı ama durumu biraz farklı. Adaylığa soyunmasının en büyük nedeni “Gıcık olduğu” CHP’nin oylarını bölmek ve eski partisinden bu yolla intikam almak. Sonra da Türk Milleti’ni saf zannettiği için olsa gerek konuşuyor: “İlk turda yüzde 30 alırım. İkinci tura kalırsam yüzde 60 alır ve cumhurbaşkanı seçilirim” İnsanoğlu hayal ettiği müddetçe yaşarmış. Bunun hali de böyle ama biraz yükseklerden uçuyor. ★★★ Türk seçmeninin kafasına ve CHP’ye bir ‘Truva atı’ olarak, ‘bir bölen’ olarak sokuldu. Üstlendiği görev çok basit: Oyları bölmek ve eğer mümkün olursa cumhurbaşkanlığı seçimini Recep Tayyip’e armağan etmek... Ve CHP’den intikamını bu yolla almak! Bu arkadaş olacakları şimdiden biliyor, Kılıçdaroğlu’na tezgah kurduğunu yedi cihan görüyor ama duruşunu değiştirmeye niyetli görünmüyor... Bundan sonra da değiştirmeyecek... Zira amacı ne yapıp yapıp Recep Tayyip’i o makama yeniden seçtirmek. Biraz zor olur ama eğer başarırsa hayrını görsün. Böyleleri her seçimde ortaya çıkar, sonra nasihatını alır ama iş işten geçmiş olur.",https://www.sozcu.com.tr/bu-iki-arkadasa-cagrimdir-wp7672270
Emin Çölaşan,Abbas yolcu gibi görünüyor,12 Mayıs 2023,"Sevgili okurlarım, Türkiye tarihinin en kritik seçimlerine şunun şurasında sadece iki gün kaldı. Aslında biz bu tarihi yıllardan beri bekliyorduk. Kafalarımızda çok önemli bir soru vardı. Bunca acı gerçekler ortada iken bu iktidar gidecek mi kalacak mı? 14 Mayıs bu soru açısından anahtar kelime oldu. Ancak bu kez koşullar epeyce değişik. Yaşadıkları telaş, korku ve paniğe bakarsanız Abbas yolcu gibi görünüyor. Büyük farkla hezimete uğrayacaklarını söylemek belki abartı olur ama az farkla gidecekler gibi. Geçmiş yılların, geçmiş seçimlerin rahatlığı bu kez yok. Büyük bir korku yaşıyorlar. Buna panik de diyebiliriz.. ★★★ Çünkü 20 küsur yılda sergiledikleri ‘marifetleri’ kendileri dahil bilmeyen yok. Memleketi duman ettiler. Torpil vazgeçilmezleri oldu. Hak, hukuk ve adalet kavramları paspas gibi çiğnendi. Yargıya hükmettiler, ellerine geçirdiler. Milyonlarca insanımızı adına enflasyon denilen canavarın kucağına düşürüp perişan ettiler. Eleştirenlere sövdüler, tehdit ettiler, hakaretler savurdular. İktidarın bu uygulamalarına karşı çıkan masum genç kızlara ve analara sürtük demekten bile utanmadılar. ★★★ Hangisini söylemeli... Memleketin fabrikalarını gözlerimizin önünde ya kapattılar ya da kendi adamlarına peşkeş çektiler. Devlet arazileri öyle. Kısacası memleketi soydular... Her ihalede, her alımda yolsuzluk vardı. Hırsızlık yaptılar. Yapanların üzerine hiçbir zaman gitmediler, hesap sormadılar. Sanki analarından öyle doğmuş gibi, gözleri hep lüks ve şatafatta idi. Kutsallar dahil bütün kurum ve kuruluşları siyasete alet ettiler. Diyanet ve Kızılay dahil. Allah’la kulun arasına girdiler. En önemli dayanakları ve çıkar kapıları hep din ticareti ve din sömürüsü oldu. ★★★ Şimdi seçim zamanı geldi, kapıya dayandı... Yaptıklarının hesabını veremediler ama bu kez sahneye yeni bir senaryo sürdüler. “Yapacağız edeceğiz!.. Bize güvenin, oy verin, yeniden seçin ki dediklerimizi yapalım! Böyle bir siyasi komedi dünya siyaset tarihinde herhalde az bulunur. 20 yıl yapmamışlar, şimdi seçim yaklaşınca sıfırdan başlayıp her şeyi yapacaklar! “Maaşlara, ücretlere zam yapacağız. Enflasyonu da biz düşüreceğiz” diye şimdi bağıranların aklı acaba neredeydi? ★★★ İşin ilginç ve bu konularla uzaktan yakından ilgisi olanların hiç anlamadığı boyutu ise gayet açık, Soyulan, sömürülen ve ezilen bu milyonlarca insanımız nasıl oluyor da bunlara oy vermeyi sürdürüyor?..Ve nasıl oluyor da bu seçimde bile aynı şey olacak? Ama dev artık uyanmışa benziyor. 14 Mayıs günü gerek Recep Tayyip ve gerekse partisinin işi geçmiş yıllarla kıyaslandığında biraz değil epeyce zor. Sevgili okurlarım, cumhurbaşkanı adayımız Bay Muharrem İnce, bir takım ince olaylar sonrasında adaylıktan çekilmek zorunda kaldı. Çekilmeye eli mahkumdu. 100 bin imza toplamayı başarıp aday olmuştu. Seçime Kılıçdaroğlu ve CHP’nin karşısına Truva atı olarak çıkarılmıştı. Eski partisine kızgındı. “Bundan önceki cumhurbaşkanlığı seçiminde beni aday gösterdiler ama sahip çıkmadılar” diyordu. Önümüzdeki cumhurbaşkanlığı seçiminde bir bölen olarak görev yapacak, kıl payı farkla sonuçlanması beklenen seçimde Kılıçdaroğlu’nun oylarını bölecek ve o makama Recep Tayyip’in yeniden oturmasını sağlayacaktı. Yandaş medya Muharrem’e düzülen sözlü ve yazılı övgülerle doluydu. ★★★ Malum olay sonrasında dün adaylıktan çekildiğini açıklamak zorunda kaldı... Ve kendisi için en uygun olanı yaptı. Keşke böyle dış etkenler olmadan kendiliğinden çekilmiş olsaydı ama ihtiras gözlerini bürümüştü. Çekilemezdi. Alacağı oy oranı bilemediniz yüzde 2 idi. Az farkla sonuçlanması beklenen seçimi bu yolla Recep Tayyip’e armağan edecek olmayı yeğledi. Defalarca uyardık, rica ettik, istirham ettik, gerçekleri sıraladık ama burnunun doğrultusuna gitmekten başka hiçbir şey yapmadı. Keşke son olay yaşanmasaydı da kendi özgür iradesiyle bırakmış olsaydı!",https://www.sozcu.com.tr/abbas-yolcu-gibi-gorunuyor-wp7681439
Emin Çölaşan,Yarıyı bile bulamadı,27 Mayıs 2023,"Sevgili okurlarım, cumhurbaşkanlığı seçiminin ilk turu iki hafta önce yapıldı... Aslında iktidar ekibi her ne kadar zafer çığlıkları atsa bile bunun gerçekçi olmadığını bilmemiz gerekiyor. Sen devletin bütün gücünü ele geçirmişsin, tek adam olmuşsun, elde ettiğin her yetkiyi sarayından tepe tepe kullanıyorsun... Ve bunca güç ve yetkiye rağmen cumhurbaşkanlığı seçiminde yarıdan bir fazla oy alıp işi bitirmen mümkün olmuyor. Bunu anlamı açıktır. Toplumun yarısı seni tercih ediyor olsa bile öteki yarısı seni o makamda görmek istemiyor. Aritmetik hesaplardan yola çıktığımızda, şu andaki tablo böyledir. H H H Kendi yaptıkları Anayasa cumhurbaşkanına verilen yetkileri sıralıyor. Bu kadarı inanılır gibi değildir. Bazılarına bakalım. ■ Meclis seçimlerinin yenilenmesine karar vermek.■ Gerektiğinde Meclis’i toplantıya çağırmak.■ Kanunları tekrar görüşülmek üzere Meclis’e geri göndermek. ■ Gerektiğinde Anayasa Mahkemesi’nde (tek başına) iptal davası açmak. ■ Bakanları atamak ve gerekirse görevlerine son vermek.■ Meclis adına Türk ordusunun başkomutanlığını temsil etmek.■ TSK’nın kullanılmasına karar vermek. ■ Genelkurmay Başkanı’nı atamak.■ Sıkıyönetim veya OHAL ilan etmek.■ Yüksek yargıdaki bütün seçim ve atamaları yapmak. ■ Tek imza ile her konuda kararnameler ve kanun hükmünde kararnameler yayınlamak.■ Belli kişilerin almış olduğu hapis cezalarını hafifletmek veya kaldırmak.■ YÖK üyelerini ve üniversite rektörlerini seçmek. Saymakla bitmiyor! ★★★ Cumhurbaşkanı tarafından imzalanan kararlar ve emirler aleyhine Anayasa Mahkemesi dahil yargı mercilerine başvurulamaz. Bunun sadece bir tek istisnası var: Cumhurbaşkanı, vatana ihanetten dolayı Meclis üye tamsayısının en az üçte birinin teklifi üzerine üye tamsayının en az dörtte üçünün vereceği kararla suçlanırsa Yüce Divan’a sevk edilip yargılanır... Başka bütün konularda sorumsuzdur, bildiği gibi yapar ve hakkında dava açılamaz. ★★★ Burada üzerinde durulması gereken bir husus daha var ki, asla unutulmaması gerekir. Anayasa Madde 104: “Cumhurbaşkanı Devletin başıdır. Bu sıfatla Türkiye Cumhuriyetini ve TÜRK MİLLETİNİN BİRLİĞİNİ temsil eder...” Şimdi kendisine ve iktidarına bir kez daha sormak gerekiyor... Recep Tayyip Erdoğan, Türk Milletinin birliğini nasıl ve hangi ölçüde temsil etmektedir? Onu yıllardan beri kürsülerde, törenlerde, görsel ve yazılı medyada izlemeyi sürdürüyoruz. Gerçekten, milletin birliğini ve bütünlüğünü temsil ediyor mu? Hayır, etmiyor!.. Konuştukça konuşuyor, kendisinden yana olmayanlara hakaretler ve tehditler savuruyor ve üstelik açıkça particilik yapıyor. O halde bir kez daha vurgulamak lazım... Tablo açık ve net. Yarınki seçimde bu olanları hukuka ve vicdanımıza nasıl sığdırmamız gerekiyor! ★★★ Dünya üzerindeki en sorumsuz, en başıbozuk ve en laçka başkanlık sistemi Türkiye’de uygulanıyor. Bunun gibi bir ikinci başkanlık sistemi dünyada yok. Şimdi bazıları bunun ABD’de olduğunu iddia edecektir. ABD sisteminde tek adamlık yoktur. Başkanın bütün yetkileri kısıtlanmıştır. Hiçbir başkanın kendisine verilen görev, sorumluluk ve yetkileri kafasına ya da partisinin çıkarları doğrultusunda kullanması kesinlikle mümkün değildir. Attığı her imza, aldığı her karar yargı ya da yasamanın denetimine tabidir. ★★★ Yine gelelim yarınki seçime... Dünyada ikinci bir örneği olmayan bu ucube, garip, saçma sapan sistemin devam edip etmeyeceği belli olacak. Bir sürü vaatlerle iş başına geldiler. TBMM’nin ağırlığını yok edip bütün yetkileri bir tek şahsa, saray iktidarına devrettiler. Toplumu hayat pahalılığı altında ezdirdiler. Her çeşit yolsuzluklara göz yumdular. Lüks ve şatafat dolu yaşamlarını sürdürürken iyice şımardılar. Kendi açılarından kurtuluşu ve oy avcılığını din ticareti ve din sömürüsünde buldular. Memleketin kapılarını milyonlarca sığınmacıya açtılar, bütün ekonomik ve sosyal dengelerimizi altüst ettiler. Paramızı pul ettiler. Artık bizim yerimize bir kelime bile Türkçe bilmeyen Suriye, Afgan, Pakistan, Bangladeş, Asya ve Afrika kökenli sığınmacılar oy kullanıyor, ucuz işgücü sayesinde onlar iş buluyor!.. Milyonlarca sığınmacıyı başımıza bela ettiler. Türkiye’yi bizim değil ama onların cenneti yapmayı başardılar. ★★★ Yarın bir kez daha oy kullanırken bunları dikkate almamız gerekiyor. Bu memleketin ve milyonlarca insanımızın geleceği, ilk oylamada yüzde 50’yi bulamayan bir tek şahsın alacağı siyasi kararlara bağımlı olamaz.İş bu kadar kolay ve ucuz olmamalı.",https://www.sozcu.com.tr/yariyi-bile-bulamadi-wp7696542
Emin Çölaşan,Bakalım görelim nasıl yemin edeceklermiş!,31 Mayıs 2023,"Sevgili okurlarım, iktidar partisi son seçimde yeterli oy sağlayabilmek amacıyla kendi listesine bir takım destekler aradı. Bunlardan biri de şeriatçı bir parti olan Hüda-Par idi. Belli yobaz kesimler dışında Türkiye’de herhangi bir ağırlığı ve saygınlığı olmayan, ismi Diyarbakır Emniyet Müdürü Gaffar Okkan ve Konca Kuriş gibi cinayetlerle anılan bir parti. Bunlar aynı zamanda ‘Türk’ düşmanı. İş bu kadarla da bitmiyor, aynı zamanda laik Türkiye Cumhuriyetinin, bütün devrimlerimizin düşmanı.Üstelik kadın düşmanı. Taliban’ın Türkiye şubesi. Millet yoktur kavim vardır, dinimiz imanımız, dinimizin kuralları önemlidir diyenlerin, siyaseti camilerde yapanların topluluğu.‘Atatürk’ derseniz, ismini bile duyunca tüyleri diken diken olur, tiksinirler. ★★★ Türkiye’yi uzun yıllardan beri yönetmekte olan bir iktidar düşünün ki, korkusundan böyle bir parti ile seçim ittifakı yapmıştır. Önce pazarlık masasına oturdular, AKP ve Hüda-Par olarak koşullarını öne sürdüler... Çünkü Tayyipgiller seçimi kaybedecek olmanın paniğini ve korkusunu yaşıyordu. Kapılarını onlara açtı ama bir tek istekleri vardı: “Bizi fazla zorlamayın, büyük tepki alırız. Anlayışınıza sığınıyoruz.” Olacakları biliyorlardı. Pazarlık görüşmeleri uzun sürmedi. İki taraf da birbirine ‘anlayış’ gösterdi ve iş tamamlandı. Uzlaştılar! AKP, Hüda-Par’a seçilmesi garanti olan yerlerden ne çıkarsa bahtına milletvekillikleri armağan etmeyi içine sindirdi.  Partinin genel başkanı dahil 10 kişi aday listesine konuldu. Ancak dördü seçilebildi. ★★★ Seçilenler şunlar: -Genel başkan Zekeriya Yapıcıoğlu, İstanbul 3. bölge 4. sıra.-Genel sekreter Şehzade Demir, Gaziantep 6. sıra.-Genel idare kurulu üyesi Faruk Dinç, Mersin 4. sıra.-Parti sözcüsü Serkan Ramanlı Batman, 2. sıra. Bunların isimleri falan hiç önemli değil. Önemli olan ‘bu kafaların’ AKP sayesinde Meclis’te yer bulmuş olması. ★★★ Evet, birkaç gün kaldı... Bunlar çıkacak kürsüye ve anayasada yer alan yemin metnini diğer milletvekilleri gibi aynen okuyacaklar. Okumakla yükümlü oldukları o metin aynen şöyle: “Devletin varlığı ve bağımsızlığını, vatanın ve milletin bölünmez bütünlüğünü, milletin kayıtsız ve şartsız egemenliğini koruyacağıma, hukukun üstünlüğüne, demokratik ve LAİK CUMHURİYETE, ATATÜRK İLKE VE İNKILÂPLARINA bağlı kalacağıma, toplumun huzur ve refahı, milli dayanışma adalet anlayışı içinde herkesin insan haklarından ve temel hürriyetlerden yararlanma ülküsünden ve anayasaya sadakatten ayrılmayacağıma BÜYÜK TÜRK MİLLETİ önünde NAMUSUM ve ŞEREFİM üzerine andiçerim.” ★★★ (İzninizle burada bir parantez açmak istiyorum. Ben hayatımda bu ‘inkılâp’ kadar Türkçemize uyumsuz ve anlamsız bir sözcük daha bilmiyorum. Bunun Türkçe anlamı devrim. Dolayısıyla doğru kullanımı Atatürk ilke ve devrimleri olmalıdır.) ★★★ Bu şahıslar birkaç gün sonra Meclis kürsüsüne çıkıp yemin edecekler... Ve anayasada yer alan yemin metnini aynen okuyup milletvekili olmayı hak edecekler, sonrasında maaşa bağlanacaklar. Peki ama bu metinde laik Cumhuriyet’e , Atatürk ilke ve devrimlerine bağlı kalmak var ki, bunları ağzına almaya cüret eden her Hüda-Par mensubunu normalde yerinden hoplatır. Üstelik iş bu kadarla bitse yine iyi! İşin içinde NAMUS ve ŞEREF kavramları da var. Şimdi bir düşünelim, Hüda-Par milletvekili kürsüye çıkıp bu lafları okuyunca ne olacak? AKP, MHP vesaire milletvekilleri bunlara alkış tutacak, bunlar da başlarını hafifçe öne eğerek selam verip kürsüden inecek... Sonra her şey eskisi gibi devam edip gidecek. Türk düşmanlığı...Laik Cumhuriyet düşmanlığı...Atatürk düşmanlığı... Ve namus ve şeref üzerine edilen sahte, düzmece yeminler. ★★★ AKP listesinden seçilen bu dört şahsın birkaç gün sonra edeceği yeminin de çok iyi izlenmesi gerekiyor. Gerçi bu gibi kavramların, bu gibi ant içmelerin Türkiye’de anlamı pek kalmadı ama!.. Cumhurbaşkanı bile etmiş olduğu yemini açıkça çiğneyip partisi için çalışıyor da kim umursuyor! Normal bir ülkede yaşıyor olsaydık bu dört milletvekiline çağrıda bulunurdum: “Ya edeceğiniz yemine bundan sonra sahip çıkıp namus ve şerefinizi koruyun, ya da (eğer sıkıyorsa) açılış günü o kürsüye hiç çıkmayın!” Mertçe ve açıkça söyleyin, sizi takdir edelim: “Karşı olduğum bu yemin metni benim inançlarımla, namus ve şerefimle bağdaşmaz. Milletvekilliğinden istifa ediyorum.”",https://www.sozcu.com.tr/bakalim-gorelim-nasil-yemin-edeceklermis-wp7700173
Emin Çölaşan,Oyum kime?,11 Mayıs 2023,"Sevgili okurlarım, 2000’li yılların başında yapılan ilk seçimde akıl almaz bir olay gerçekleşmişti. AKP’nin aldığı oy oranı yüzde 34 idi. Ancak seçim sistemindeki garabet sayesinde milletvekilliklerinin yüzde 66’ sına sahip oldu ve böylece iktidar olmayı başardı. Üçte bir oyla üçte iki Meclis çoğunluğu ancak Hitler döneminde rastlanacak bir gariplikti. AKP bir sürü anayasa ve yasa değişiklikleri yaptı, her konuyu kendine yonttu, dünya çapında bir komedi olan sarayda tek adam ucubesini bugüne kadar korumayı başardı... Ve şimdi 20 küsur yıldan beri iktidar! ★★★ İlk yıllarda işler fena gitmiyordu... Bütün dünyada ekonomiler iyi ve rahattı. Üstelik bizimkiler ‘demokrat’ bir görünümün peşine düşmüştü. Toplum özgür kılınacak, yargı bağımsız olacak, yasaklar kalkacak, fikir ve ifade özgürlüğü tam olarak sağlanacaktı. Ama içlerinde bir konu vardı ki hepimiz açısından çok önemliydi: Yolsuzlukların üzerine gidilecek, her türlü vurgun sona erecekti! Bırakın sona ermesini, yolsuzluklar bütün hızıyla artış gösterdi, milletin üzerine çığ gibi düştü, silindir gibi ezdi ve anamızı ağlattı. Adına ne derseniz deyin... Vurgun, soygun, hortumlama, peşkeş, rüşvet, usulsüzlük vesaire. AKP’nin kirli düzeni çarklarını döndürmeye hızla başladı. Vurguna karşı çıkanlarla alay ettiler, hakaretler savurdular. Meclis’te çoğunlukları olmasa bile MHP gibi kraldan fazla kralcı bir destekçileri vardı. Kamunun yaptığı bütün alımlarda, açılan göstermelik ihalelerde her yerden yolsuzluk fışkırdı ve bu tempo günümüzde de aynen sürüp gidiyor. 20 küsur yıldan bu yana değişen hiçbir şey olmadı. ★★★ Birkaç gün sonra seçim var... Bu kirli düzen ya değişecek ya da aynen, daha da hızlanarak sürüp gidecek. Bu konuda özellikle AKP’ye destek verenlere sorulması gereken önemli sorular var... Bu vurgunlara destek olmayı sürdürecek misiniz?  Ya da “Benim avansım buraya kadardı, şimdi yenisine bakalım” mı diyeceksiniz?.. AKP iktidarına düne kadar en ağır laflarıyla saldıran, ancak bu seçimde bu iktidarın milletvekili listelerinde yer bulmayı başaran dönekler var. Hulki Cevizoğlu, yıllarca boş yere hapis yatırılan, haksızlığın giderilmesi için hepimizin arka çıktığı eski teğmen Mehmet Ali Çelebi, DSP isimli tabela partisinin başkanı Önder Aksakal, Recep Tayyip’in ortaklık önerisini önce reddedip sonra üzerine balıklama atlayan Fatih Erbakan vesaire... Bu gibilere oy verip AKP’yi iktidarda tutmak içinize sinecek mi? ★★★ Bazı okurlarım bana da soruyor... “Yav arkadaş sen kime oy vereceksin, şunu açıkla da bilelim!” Bu konuya bugüne kadar hiç girmedim ama yazılarımı okuyanlar mutlaka tahmin etmiştir... Ve ilk kez açıkça söylüyorum: Cumhurbaşkanlığı seçiminde Kılıçdaroğlu’na, Meclis seçiminde CHP’ye. Bu kararı vermemin iki ana nedeni var. -Kılıçdaroğlu bugüne kadar hiçbir hırsızlığa, yolsuzluğa bulaşmadı. İsmi temizdi, hep temiz kaldı. Artık o makamda milletçe soyulmamıza karşı çıkacak temiz bir insan istiyorum. -İkincisi, bu uzun süreçte her yönüyle fevkalade başarılı bir performans sergiledi. ★★★ Burada önemli bir hususa da değinmek gerekiyor. Pazar günü sandıktan hangi parti çıkarsa çıksın sonuç değişmeyecek. O parti ekonomi dahil gerçek bir ENKAZ devralacak. AKP’de seçilse sonuç aynı olacak, o takdirde sıkıntıyı onlar yaşayacak ama ayvayı hep birlikte milletçe yiyeceğiz. Hayali vaatlerin , topluma yutturulmak istenen palavra ve yalanların şamarı işte o zaman suratlarda patlayacak ama iş işten geçmiş olacak. İşte o zaman onları siyasete alet ettikleri Diyanet Başkanı, Kızılay Başkanı, siyaset zengini iş adamları, Muharrem İnce gibi kurtarıcı melekler bile kurtaramayacak. ★★★ Sevgili okurlarım, oyunuzu kullanmadan önce ünlü düşünür Voltaire ’nin şu sözlerini lütfen aklınızdan çıkarmayın. “Sıradan bir hırsız sizin paranızı, cüzdanınızı, giysilerinizi, ev eşyanızı çalar. Siyasi hırsız ise sinirinizi bozar. Bilginizi, eğitiminizi, sağlığınızı, hayallerinizi, gülümsemenizi ve hatta geleceğinizi bile çalar. Ancak ikisi arasında büyük bir fark vardır. Sıradan hırsız sizi seçmiştir. Siyasi hırsızı ise siz seçersiniz.” Unutmayalım, sıradan hırsızı polis yakalar ama siyasi hırsız aramızdadır, içimizdedir, yakalanmaz!",https://www.sozcu.com.tr/oyum-kime-wp7680238
Emin Çölaşan,19 Mayıs’a gelirken...,19 Mayıs 2023,"19Sevgili okurlarım, bu iktidar dönemine kadar, geçmiş yıllarda bizim ne güzel ulusal bayram günlerimiz vardı. Gerçekleşme sırasıyla... 19 Mayıs 1919, 23 Nisan 1920, 30 Ağustos 1922 ve 29 Ekim 1923... İktidarın bütün amacı ise bu güzel bayramları gölgelemek, unutturmak ve eğer mümkün olursa yok etmekti... Çünkü her birinin içinde Mustafa Kemal Atatürk vardı. Bayram günlerimiz belli bir sıralamayla devam ederdi ve günümüzde de öyle. Peki bu unutturma ve yok etme sürecinde başarılı oldular mı? Tümüyle olmasa bile bence evet. Önemli ölçüde başardılar. ★★★ Balık hafızalı bir topluma dönüştük. Önemli günlerimiz unutuldu gitti ve geride bambaşka kavramlar kaldı... Tatil programları öne çıktı. Milyonlarca insanımız yeni bir yıl yaklaşırken önce takvimleri açıp bakıyor... Ulusal ve dini bayramlarda önümüzdeki yıl tatil kaç gün! Bayram tatili Cumartesi Pazar’ı kapsıyorsa çok fena! İki gün boşa gitti demektir! Ama hafta içini kapsıyor ve tatil uzuyorsa harika... ★★★ Bugün de bir bayram günü... 19 Mayıs 1919... 16 Mayıs günü İstanbul’dan köhne Bandırma vapuruna binip Samsun’a çıkan Mustafa Kemal Paşa’ nın milli mücadele sürecini başlattığı günün 104. yıldönümü. Hain ve esir İstanbul hükümetinin O’nu Samsun’a gönderme nedeni, elbette ki yeni bir savaş dönemi başlatacak olması değil. Tam tersine Samsun ve yöresinde dağlarda egemen olan, yöre halkını sindiren ve Yunanistan’a bağlanmak için silaha sarılmış olan Pontus Rum çetelerini yok etmek. Ama evdeki hesaplar sonrasında çarşıya uymuyor, Mustafa Kemal Paşa kafasındaki fikirleri uygulamaya sokuyor. ★★★ Gazeteci arkadaşımız, iyi bir tarih araştırmacısı olan Murat Bardakçı’ nın bu konuda yazdığı ilginç bir kitabı var: “Bir Devlet Operasyonu: 19 Mayıs. Mustafa Kemal Paşa’nın Samsun Yolculuğu ve Yolculukla İlgili Belgeler.” (Turkuvaz Kitap.) Çok sayıda belgenin yer aldığı bir kitap. Gerçek bir hain olan Vahdettin isimli padişahın imzalarını taşıyan inanılmaz belgeler... Mustafa Kemal Paşa’yı askerlikten uzaklaştırma ve idam belgeleri dahil. ★★★ Kitabı okurken karşıma ilginç bir bölüm çıktı... Ordu müfettişi (komutanı) olarak Bandırma vapuruyla Samsun’a doğru yola çıkan Paşa’nın yanında olanların sayısı... Kaç kişilermiş? -Mustafa Kemal Paşa ile yola çıkan müfettişlik heyetinin asker ve sivil mensupları 23 kişi. İçlerinde kurmay subaylar var. (Bu listede çok ilginç bazı isimler de yer alıyor. İçlerinde yıllar sonra başbakan olacak Dr. Refik Saydam, idam edilen yarbay ayıcı Arif de var.) -Astsubay, er ve erbaşlar 25 kişi. -Sivas’taki 3. kolordunun başına giden albay Refet (Bele) Bey bir kişi. -Bandırma’nın mürettebatı kaptan, tayfalar, kömürcüler, ateşçiler dahil 25 kişiden oluşuyor. -Müfettişlik heyetinin, diğer askerlerin ve mürettebatın dışındaki siviller 5 kişi. Bu durumda, eldeki belgeler doğrultusunda, 19 Mayıs günü Samsun’a çıkan ekibin Mustafa Kemal Paşa dahil toplam 79 kişiden oluştuğu görülüyor. Bunların tamamı için İstanbul’daki İngiliz işgal komutanlığından vize alınmış durumda. Ancak iş bununla bitmiyor. İstanbul hükümeti heyete bir de otomobil veriyor. Bir de 6 adet binek atı. Bunların tamamı için İngiliz’lerden vize alınıyor. ★★★ Ulusal kurtuluş meşalesi 19 Mayıs 1919 günü Samsun’da yakılmıştı. Biz geçmiş yıllarda 19 Mayıs’ı da coşkuyla kutlardık. Spor gösterileri yapılır, gençler tarafından geçit törenleri düzenlenir, her yer bayraklarla bezenirdi. Şimdi neredeyse her şey sıfırlandı. Tarihimizden onurlu bir sayfayı daha ‘kendilerince’ çaldılar ve yok etmeye kalkıştılar.",https://www.sozcu.com.tr/19-mayisa-gelirken-wp7688524
Emin Çölaşan,Yarına dikkat...,13 Mayıs 2023,"SEVGİLİ okurlarım, hiç kuşkunuz olmasın ki yarın Cumhuriyet tarihimizin en önemli seçimleri yapılacak ve bizler oy kullanacağız. Oylarımız sayılınca ortaya hangi sonuçların çıkacağını elbette bilmiyoruz. Karşımızdaki çeşitli seçeneklere kısaca bakalım: -Bugünkü ucube düzen aynen devam edecek. -O makama yeniden seçildiği takdirde Recep Tayyip sarayında ‘tek adam’ olarak oturmayı ve her kararı tek başına vermeyi sürdürecek. -Recep Tayyip cumhurbaşkanı seçilmeyecek ama AKP Meclis’te çoğunluğu elde edecek. Bu durumda yeni cumhurbaşkanının önü büyük ölçüde tıkanmış olacak. Attığı imzaların, verdiği kararların hükmü olacak ama zorlanacak. -Recep Bey cumhurbaşkanlığını, AKP Meclis’te çoğunluğu sağladığı takdirde, yani ikisi birden olursa bugünkü ucube düzen geçerliğini aynen korumaya devam edecek. -Kılıçdaroğlu cumhurbaşkanı seçildiği takdirde Recep Tayyip makamı devreder mi?.. Bazı iktidar medyası bile yanıtı bilinmeyen bu kuşkulu soruyu sürekli gündeme taşıyor, bazıları ‘devretmez’ diyor. Bence devretmek zorunda kalacaktır ama öyle bir süreçte Türkiye yine gerilecek, olaylar belki sokaklara bile taşacaktır. -Kılıçdaroğlu cumhurbaşkanı seçilir ve Millet İttifakı Meclis’te çoğunluğu sağlarsa her şey tereyağından kıl çeker gibi çözülecek, ancak yeni düzeni kurmak epeyce sancılı bir dönem yaratacaktır. ★★★ Biz toplum olarak bu seçim sürecinde bazı doğruları ve gerçekleri ıskaladık... Enerjimizin büyük bölümü cumhurbaşkanlığı seçimine odaklandı. Meclis çoğunluğunu elde etme olayının üzerinde fazla durulmadı. Oysa Meclis’te 301 oyla çoğunluğa ulaşmak en azından cumhurbaşkanlığı kadar önemli. Bu konuda esas önemli husus şöyle; Varsayalım adaylardan herhangi biri (Erdoğan ve Kılıçdaroğlu) ilk tur cumhurbaşkanlığı seçiminde yüzde 50 artı 1 oy alamadı. O takdirde seçim iki hafta sonra tekrar edilecek. ★★★ Beni işte o iki haftalık süre endişeye düşürüyor... Bu seçim ortamında ortalık zaten yeterince gerildi. Silahlar konuştu, taşlı saldırılar yapıldı, parti binaları basıldı, hakaretler edildi. Bazı devlet yöneticileri derseniz, sorumsuzca sözleriyle ortalığı daha da beter gerdi. Seçim ilk turda sonuçlanmazsa, Türkiye bu gergin ortama daha fazla dayanabilir mi? Yanıtını hiç kimsenin bilemediği soru işte budur... Çünkü bazıları yaratılacak bu kargaşa ortamının memleketi silahlı çatışmalara, hata bir iç savaşa sürüklemesinin bile söz konusu olduğunu iddia ediyor. ★★★ Unutmayınız, medyanın çok büyük bir çoğunluğu iktidar partisinin emrinde ve hizmetinde . Bazı medya kuruluşları açıkça kışkırtıcılık yapıyor, Kılıçdaroğlu ile ilgili sahte belgeler ve bilgiler yayıyor. Cumhurbaşkanı derseniz, o da bunların sahte ve düzmece olduğunu bildiği halde propaganda konuşmalarında kullanmaktan çekinmiyor, ortalığı daha fazla kızıştırıyor. Hemen herkes, hatta aklı başında AKP’liler gibi, o iki haftadan ben de korkuyorum... Dilerim her şey ilk turda biter ve rayına oturur. Sevgili okurlarım, merakla beklediğim bir müjde iki gün önce elime ulaştı ve bütün ailemizi sevinçlere boğdu. Ankara’da Başkent Gaz tarafından gönderilen doğalgaz faturası! Ne hikmetse tam da seçim öncesinde Karadeniz’de gaz bulduklarını (!) açıkladılar. Gerçi gazı henüz gören kimse yok ama olsun varsın, önemli olan bulunmuş olmasıdır!.. Koskoca cumhurbaşkanı yalan söyleyecek değil ya! ★★★ Faturayı dün posta kutusundan aldım ve sayın cumhurbaşkanımıza bir kez daha bağırarak teşekkür ettim. Milyonlarca abone gibi beni de ihya etmişti. Faturada aynen şu ifade yer alıyordu: “Bu faturanıza esas olan 34.23 TL’lik tutar Cumhurbaşkanlığı düzenlemesi çerçevesinde Devlet tarafından karşılanmıştır. Karadeniz gazımız hayırlı olsun.” Sıfırlanan faturayı okuyunca elimde olmadan zevklenmişim, “Vay bee, helal olsun bu iktidara. Bana bile kıyak yapıp kalkındırdılar’ diye bağırmışım. Komşular bağırdığımı duymuş. ★★★ Sonra bu işlerin uzmanı olan bir komşumuz uyardı: “Emin Bey siz bu konuyu yanlış biliyorsunuz. Karadeniz’de gaz falan bulunmadı. Rusya’dan satın aldıkları gazla seçim yatırımı yapıyorlar, parayı devlete yüklüyorlar. Sizin payınıza da 34 lira düşmüş. Sıkıysa bizim sitenin doğalgaz faturasını ödesinler, bizi bu yüksek aidatlardan kurtarsınlar da o zaman görelim!” Ben de inatla ısrar ettim... “Arkadaş ben onu bunu bilmem, bu para bana cumhurbaşkanımızın bir armağanıdır.” Sonra markete gittim, cebime girecek 34 lirayla bir kilo soğan, bir kilo patates aldım. Recep Bey ve partisine içimden bile olsa teşekkür ettim.",https://www.sozcu.com.tr/yarina-dikkat-4-wp7682473
Emin Çölaşan,Türkiye yüzyılı olacak (mış)!,30 Mayıs 2023,"Sevgili okurlarım, bir seçim daha bitti... Memleketin yarısını sevince, öteki yarısını ise kim ne derse desin hayal kırıklığına uğrattı. Türk toplumunun çoğunluğu demek ki böyle istiyormuş. Saygı duymaktan başka diyecek bir şeyimiz yok. Ancak bunu söylerken bazı önemli hususları gözden kaçırmayalım. Sandıktan çıkan sonuç AKP takımı ve yandaş kesimin iddia ettiği gibi “Zafer”  falan değil. Sadece küçük bir oy çokluğu. Seçimde kayda değer bir hile olmadığını biliyoruz. Temiz bir seçim yaşadık. Ama işin gözden kaçırılmaması gereken başka boyutları da var. ★★★ Erdoğan ’ın  ilk turda yüzde 50 artı 1  çoğunluğu yakalaması mümkün olmamıştı. Pazar günü bu oranı bir miktar geçmeyi başardı. Yüzde 52.16 aldı. Kılıçdaroğlu  ise yüzde 47.84’ de kaldı. Bu oranların anlamı açıktır. Erdoğan seçimi kıl payı kazanmıştır. ★★★ Bir Cumhurbaşkanı düşünün, 85 milyonluk Türkiye’yi bu oy oranıyla beş yıl daha yönetecektir. Geri kalan seçmen kitlesinin yaklaşık yüzde 48’ inden oy alması mümkün olmamıştır. Demek ki yaklaşık yüzde 52’ nin desteği ile iş yapacaktır. Bu oran yetmez... Hele “Türkiye yüzyılı olacak”  gibi büyük ve anlamsız konuşmaların hiçbir önemi ve esprisi olamaz. ★★★ Biz bu seçimleri nasıl kazandığını biliyoruz... -Devletin bütün olanaklarını ve para kaynaklarını son demine kadar kullandı. -Devletin TRT’si ve ajanslarıyla birlikte özel medyanın büyük bölümü de emrinde ve hizmetinde idi. -Seçim öncesinde devletin bütün uçaklarını, araç ve helikopterlerini de cebinden beş kuruş çıkmadan tepe tepe kullandı. Muazzam bir propaganda ve beyin yıkama gücüne bu yollarla sahip oldu.   -Devlet parasıyla yaptırılan Anadolu isimli yarı uçak gemisini bile parti propagandası yapmak için oy avcılığına alet etti. -Valilere, kaymakamlara ve bütün kamu görevlilerine emir kulları gözüyle bakıp kendi çıkarları doğrultusunda çalıştırdı. -Deprem konutlarını bile ‘ben seçilemezsem nasihat alır ve evsiz kalırsınız’ korkusuna dönüştürdü. -Montajlı kasetler, montajlı pankartlar kullanılmasına göz yumdu. -Özellikle Doğu ve Güneydoğu’da yaşayan milyonlarca vatandaşımızı ‘terörist’ olmakla suçladı. -Cami avlularında siyaset yaptı, nutuklar attı. -Karadeniz’de çıkan Rus gazını seçim yatırımı olarak vatandaşa parasız dağıtmaya başladı. Hangisini saymalı... ★★★ Emrindeki bunca devlet gücüne  karşın, aldığı oy oranı sadece yüzde 52... Şimdi Türkiye’yi her alanda bu oranla yönetecek, temsil edecek ve her konuda en önemli kararları yine tek başına almayı sürdürüp duracak. Böyle sonsuz bir yetki (diktatörler hariç) dünyada hiçbir siyasetçiye, hiçbir devlet adamına nasip olmamıştır. Beyefendiye denetim yok. Soru sormak yok. Sorulsa bile yanıt almak söz konusu değil. Hele elinde, adına örtülü ödenek  denilen tılsımlı (!) bir para kaynağı var ki, mucizeler yaratıyor. Hesabının sorulması mümkün olmayan sonsuz bir para... Nerelere hangi amaçla harcandığını bir Allah biliyor, bir de kendisi ve yakın ekibi. ★★★ Seçim öncesinde hep aynı dili kullandı... “Hele beni bir seçin, sonra yapacaklarımızı o zaman görün!” Yapacağız edeceğiz, her şey iyi olacak, enflasyon inişe geçecek! Bu memlekette ucuz et, patates soğan kuyruklarına ilk kez onun döneminde tanık olduğumuzu unutmadık. Ucuz yumurta kuyrukları da öyle. ★★★ Türkiye’nin olanaklarını milyonlarca sığınmacıya  açan kendisidir. Sonra onların oylarına  talip oldu ve almayı başardı. Aldığı yüzde 52’ de onların da önemli payı var. Yüz binlerce oyu kendisinden esirgemediler! Bir seçim daha böyle geçti, Tayipgiller  kazandı.",https://www.sozcu.com.tr/turkiye-yuzyili-olacak-mis-wp7699077
Emin Çölaşan,Seçim öncesinde yine aynı palavra... Petrol bulduk!,04 Mayıs 2023,"Sevgili okurlarım, koşullar uygun olduğunda, hele seçimler yaklaştığında biz her zaman petrol bulur ve milleti bu haberi yayarak avutmaya kalkışırız. Recep Tayyip önceki gün Konya’da muhteşem müjdeyi ((!) milletimize duyurdu. “Daha önce burada petrol yok diye üzerine beton dökülen kuyulardan petrol üretmeye başladık. Şimdi aziz milletimle yeni bir müjdeyi paylaşmak istiyorum. Cudi-Gabar’da günlük 100 bin varil üretim kapasitesine sahip petrol bulduk. Teröristleri işte o kuyulara gömeceğiz. Bu petrol rezervi çok yüksek kaliteye sahip. Bu kuyumuz inşallah ülkemizin tamamında üretilenden daha fazla petrolü tek başına sağlayacak. Yeni keşfimizin değeri milyarlarca doları buluyor. Türkiye artık enerjide muhtaç olan değil, enerji ihraç eden ülke olacak...” Muazzam bir müjde! Böylesine muazzam bir müjde (!) valla insana zil taktırıp oynatır, zevklendirip göbek attırır. ★★★ Çok uzun yıllar önceden kalan ve hiç unutmadığım anılardan biridir... 27 Mayıs 1960 ihtilali olmuş, kesin tarihi şimdi anımsamıyorum ama aradan çok kısa bir süre geçmişti. Devlet Başkanı Cemal Gürsel ’in bir açıklaması devlet radyosundan heyecanlı bir sesle okunuyordu. Bolkar dağında 1450 metre derinlikte çok zengin petrol rezervleri bulunmuş. Çok verimli olan bu bölgeden petrol fışkırıyormuş. Medya henüz bugünkü düzeyine ulaşmış durumda değildi. Televizyon yok, internet deseniz ne olduğunu bilmediğimiz gibi adını bile duymamışız. Sadece devlet radyosu ve gazeteler vardı. Radyo o yılların en önemli iletişim aracı. Dönemin en güçlü adamı olan Gürsel Paşa’nın bu ‘petrol müjdesi’ o yıllarda çok önemli bir haberdi. Arşiv bir taransa sanırım her şey olduğu gibi ortaya çıkar ama bu müjde de ne yazık ki fos çıktı. ★★★ Türkiye’de böyle zengin petrol rezervlerini bulup işletmek hiçbir zaman söz konusu olmadı. Keşke olsaydı... Zira gerçekler ortada... Çünkü Türkiye’de ufak tefek buluntu artıklar dışında petrol yok! Jeolojik yapımız böyle. Petrolün araya sıkıştığı dar katmanlar. Tanrı petrol ve doğalgazı bize coğrafya açısından çok yakın olan ülkelere bol kepçe vermiş ama her nedense Türkiye’den esirgemiş. Bırakın Irak’ı, Katar’ı ve diğerlerini falan bir yana, komşumuz Suriye bile normal koşullarda epeyce petrol üretiyor. ★★★ Bunun nedenini, bizde niçin olmadığını ya da gerçekte olup olmadığını bu işin uzmanlarına defalarca sordum... Ve hepsinden (kendime göre en basitçe anlatayım) aynı yanıtı aldım: “Türkiye’nin yeraltı yapısı komşulardan çok farklıdır. Bizde petrol barındıran kırıklar küçük ve dardır. Oralarda petrol çok azdır. Aşağımızdaki coğrafyada ise durum tam tersidir. Sondaj aletini nereye vursan ya gaz fışkırır ya da petrol. Bu gerçeği değiştirmek söz konusu değildir. Üstelik petrol aramak dünyanın en pahalı işlerinden biridir. Hiç kimse bizde bol petrol var ama birileri bilerek çıkarmıyor gibi safsatalara inanmasın. Olan kısıtlı miktar çok pahalı bile olsa zaten çıkarılıyor.” ★★★ Sırası gelmişken hepimizin bildiği şaka gibi bir gerçeği de anlatayım... Eskişehir milletvekili Cemal Büyükbaş aynı zamanda rahmetli Turgut Özal’ ın Enerji ve Tabi Kaynaklar Bakanı idi. O da günün birinde çok önemli bir müjde verdi. Eskişehir’de bir evin bahçesinden petrol çıkıyordu. Bu petrol önemliydi ve Eskişehir’i tek başına kalkındıracaktı. Bölgeye hemen ekipler sevk edildi, toprağa karışan petrolden örnekler alınıp laboratuvarlara gönderildi. Sayın medyamız da bu müjdeyi manşetlerine taşıyordu. Fakat gerçek bir süre sonra ortaya çıktı. Altında petrol bulunan evin hemen yakınında bir benzin istasyonu vardı. İstasyonun deposu delinmişti ve sızıntı oradan kaynaklanıyordu! Hayallerimiz yine yarım kalmıştı. ★★★ Rahmetli Cemal Gürsel ’in ilk petrol müjdesinden bu yana tam 63 yıl geçti... Ve biz halâ kendi kendimize petrol ve doğalgaz propagandası yapmaya, birbirimizi kandırmaya çalışıyoruz. Recep Tayyip geçtiğimiz 13 Aralık 2022 günü bu konuda yeniden konuşmuştu... 14 Aralık tarihli yandaş gazetelerde manşetler şöyleydi: “Başkan Erdoğan’ın Şırnak’taki Gabar dağında 12 milyar dolarlık petrol rezervini açıklaması bölgedeki vatandaşları memnun etti. Terörden temizlenen Gabar eteğindeki Akçay köyünde vatandaşlar duygularını paylaştı. Köy muhtarı Ramazan Yılmaz ‘Köyümüzde iki yıl önce açılan kuyulardan her gün 30 tanker petrol çıkıyor. Ülkemiz refaha kavuşacak’ dedi.” Şu işe bakın ki ülkemizin refaha nasıl kavuşacağının haberini köy muhtarından almış oluyorduk. ★★★ Ama iş bu kadarla bitmiyordu. Köşeyi dönmeye çok az kalmıştı. Yandaş medyanın manşetleri dört dörtlüktü: “Bu keşif sonrasında Türkiye artık cari açığı değil cari fazlayı konuşacak. Büyük coşku... Dünyanın merakla beklediği müjde. 83 milyona kutlu olsun. Şimdi yeni keşifler kapıda. Vatandaşlar bu muazzam keşfi göbek atarak kutladı. Bazıları sevinç gözyaşları döktü. Makus talihimizi tarihe gömdük. Zafere giden yolun taşları. 83 milyon insanımız bayram sevinci yaşadı. Üst lige çıkıyoruz. Yeni bir şahlanış...” Ancak hakkını yemeyelim, haberlerin devamında Recep Tayyip’ in sözleri de yer alıyordu! “Orada 12 milyar dolarlık rezervimiz var...” Ama gelin görün ki bu da fos çıktı. Bırakın tamamını, 12 milyar doların bir dolarını bile göremedik. Nerede kaldı o iddialı laflar? ★★★ Sevgili okurlarım, kimse kimseyi kandırmaya kalkışmasın. Petrolde bizim açımızdan fazla bir hayat olmadığı artık açıkça ortada. O halde ne yapmamız gerekiyor? Zaman hızla akıp giderken “Petrolü bulduk, köşeyi döneceğiz” palavralarını sürdürüp milleti bu yolla da avutmaya çalışmak!.. Ve yutan olursa güzelce yutturmak!",https://www.sozcu.com.tr/secim-oncesinde-yine-ayni-palavra-petrol-bulduk-wp7673326
Emin Çölaşan,Gaz müjdelerinden ne haber!,10 Mayıs 2023,"Sevgili okurlarım, Türkiye ve Türk Milleti olarak aylardan beri bir takım saçma sapan ‘müjdelerle’ yönetildiğimizin ve uyutulmak istendiğimizin herhalde farkındasınız. Müjdeler birbirini izliyor! Ücretlerden, maaş artışlarından, göstermelik toplu açılış törenlerine kadar her şey bir acayip oldu. Dilin kemiği yok, at atabildiğin kadar. Sanırsınız ki bizim bu Recep Bey yılların tek adamı değil, seçime ilk kez girecek olan bir muhalefet partisinin lideridir ve herkese bu yolla mavi boncuk dağıtmaya kalkışmaktadır. Kendisine soruluyor; “Arkadaş bu hayallerini 21 yıldan bu yana niçin hayata geçirmedin? Ayakta mı uyuyordun? Aklın başına şimdi mi geldi?” Tık yok! ★★★ Bugün karşınıza iki adet en önde gelen iktidar gazetesinin manşetleriyle çıkıyorum. İkisinin de tarihi 27 Aralık 2022. Yani aradan beş ay geçmiş. İşte Sabah ’ın birinci sayfa manşeti: “Çaycuma sondajında 58 milyar metreküp doğalgaz bulduk. Başkan Erdoğan Türkiye’yi enerjide devler ligine taşıyan müjdeyi verdi. Toplam rezervimiz 710 milyar metreküpe yükseldi. Bunun piyasa değeri bir trilyon dolar...” ★★★ Şimdi aynı tarihte öteki yandaşın, bu kez Hürriyet’ in yine birinci sayfadaki manşetine bakalım: “Karadeniz’de yeni rezerv. Cumhurbaşkanı Erdoğan yılın son kabine toplantısının ardından yaptığı açıklamada Karadeniz’de 58 milyar metreküplük yeni doğalgaz rezervi bulunduğunu söyledi: ‘Bugün milletimizle yeni bir müjdeyi paylaşmanın sevincini ve gururunu yaşıyoruz. Yeni keşfimiz ve mevcut rezervin son değerlendirmesiyle Karadeniz’de keşfettiğimiz doğalgazın bugünkü rakamlarla uluslararası piyasalarda karşılığı 1 trilyon doları bulmaktadır.” ★★★ Vaziyeti görüyorsunuz!.. Boru değil bu yani, bir trilyon dolarlık bir doğalgaz rezervi keşfetmişler ama bunun bir dolarlık payını bile cebimizde hissetmemiz kısmet olmadı. Niçin? Zira bu işler çoğu zaman hayali... Konuş konuşabildiğin, at atabildiğin kadar. Bir trilyon dolarlık doğalgaz bizi Suudi Arabistan, Katar, Irak gibi petrol zengini ülkelerin düzeyine çıkarır ve köşe döndürür. Yeter ki hiç değilse bir bölümü milletin cebine girsin. Bizde böyle bir durum kesinlikle yok. Kaldı ki çıkarılan gazın ne miktarı belli, ne de kalitesi. Ama sen konuş canım, konuştukça konuş! ★★★ Okurum Volkan Topçu yazıyor:   “Gaz şirketinden 8 Mayıs 2023 tarihinde gelen mesaj şöyle: Sayın abonemiz, ....no.lu sözleşme hesabınıza ait 15.047 lira tutarlı doğalgaz tüketim faturanız Cumhurbaşkanlığı düzenlemesi çerçevesinde devlet tarafından karşılanmıştır. Karadeniz gazımız hayırlı olsun.” Okurum kuşkulanmış ve soruyor: “Ben hayatım boyunca 15 bin liralık doğalgaz kullanmadım. Evim normal bir kombili apartman dairesidir. Kullanılmamış gazı sıfır lira ile fatura ederek bu yolla devleti mi soyuyorlar acaba?” ★★★ Okurum haksız mı, acaba faturaları şişirip devletten bu yolla para mı tırtıklıyorlar?.. Bunca tantana yaptılar, bir trilyon dolarlık doğalgaz bulduklarını falan açıkladılar ama bu hadise de sonuçta abidik gubidik çıktı. Başka bir deyişle seçim gazının kendisi ortada yok!.. ‘Bu ay bizdensiniz ücret yok’ mesajları ise abonelere yağmur gibi yağıyor. Seçim geliyor oy devşirelim deyip keşfedildiği iddia edilen doğalgazı bile sonunda oy avcılığına alet etmekten hiç utanmadılar, hiç sıkılmadılar. Üstelik burada konu olan Karadeniz’de kendi bulduğumuz iddia edilen doğalgaz değil, parasını bastırıp yurt dışından satın aldığımız gaz. ★★★ Aynı skandala iki hafta önce petrolde de tanık olmuştuk. Seçimler her yaklaştığında biz her zaman çok verimli petrol kuyuları keşfeder ve milleti bu yolla avutmaya kalkışırız. Aynı düzen sürüp gidiyor. Recep Tayyip birkaç gün önce Konya’da açıkladı: “Daha önceleri burada petrol yok diye üzerine beton dökülen kuyulardan petrol üretmeye başladık. Şimdi aziz milletimle yeni bir müjdeyi paylaşmak istiyorum. Cudi’de günlük 100 bin varil üretim kapasitesine sahip petrol bulduk. Bu rezerv çok yüksek kaliteye sahip. Bu kuyumuz ülkemizin tamamında üretilenden daha fazla petrolü tek başına sağlayacak...” Ve ekledi: “Yeni keşfimizin değeri milyarlarca doları buluyor! Türkiye artık enerji ihraç eden ülke olacak.” İşin ilginç yanı, bunları yutan epeyce vatandaşımız oluyor. Recep Bey ağzını her açtığında (gazda) trilyon dolardan, (petrolde) milyarlarca dolardan söz ediyor ama ortalıkta ne gaz var, ne petrol, ne de para! Seçim öncesinde Karadeniz doğalgazından sonra Cudi petrolü de havagazı çıktı, kötü oldu. Darısı bundan sonraki keşiflerinin başına, amin.",https://www.sozcu.com.tr/gaz-mujdelerinden-ne-haber-wp7679224
Emin Çölaşan,Korku ve panik,09 Mayıs 2023,"Sevgili okurlarım, kendisini iktidardan hiçbir zaman düşmeyeceğine inandırmış olan partilerin ve şahısların çok önemli bir özelliği vardır. Korku dağları bürüdüğünde feleklerini şaşırır, ne yapacaklarını ve ne diyeceklerini bilemez durumu düşerler. Şimdi durum bizde de öyle. Bir şahıs ve bir parti Türkiye’yi yıllardan beri inanılmaz biçimde yönetmekte. Bu süreç içerisinde hiçbir önemli sorunu çözmeleri mümkün olmadı. Milleti her açıdan boğdular. Ama yine de milyonlarca oy verenleri var. Peki bu nasıl oluyor? ★★★ Her şeyden önce din ticareti ve din sömürüsü... Şimdi seçime beş kala memleketin dört bir yanındaki okul binalarına ve camilere bile AKP posterleri asmaktan utanmadıklarını hep birlikte görüyoruz. Din ticareti en kârlı sektördür. Hem büyük paralar getirir hem de oy!.. Ama bu iktidarın çok önemli başka bir özelliği daha var. Elde edilen avantaları koruyabilmek için baskı yapmak, toplumu korkutmak ve sindirmek. Bu özelliğin fikir babası ise Recep Tayyip ’in ta kendisi. ★★★ Ana fikri şudur: En iyi savunma saldırıdır. Sürekli olarak birilerine, özellikle de muhalefet liderlerine ve partilerine saldıracak ve doğrudan hakaret edeceksin. Saldırmakla ve korkutmakla kalmayacak, aşağılayacaksın. Kendinden yana olmayan, partisine oy vermeyen kadınlarımız için sürtük dediğini unutmadık. Bir başka özelliği... Suçu her zaman başkalarına atacaksın. Hayat pahalılığı mı var, doğrudan marketçileri, manavları, kasapları suçlayacaksın... Esnafı, çiftçiyi, tüccarı, besiciyi zan altında bırakıp her gün birilerine posta koyacak,  korkutmaya kalkışacaksın. Herhangi bir konuda yanlış yaptığını asla kabul etmeyeceksin. Suçu hep başkalarının üzerine atıp kendin aradan sıyrılacaksın. Senden yana olmayanlara hakaretler savuracaksın. Başkalarını küçümseyeceksin. Onları ‘yalancı ve satılık olmak, alçaklık, hainlik ve teröre çanak tutmakla’ suçlayacaksın . ★★★ Bunları birbiri ardına sıralarken beyefendinin çok önemli bir özelliğini de göz önünde bulundurmak gerekir. Yanında çanta gibi taşıdığı, beşli çeteler dahil elini kolunu asla bırakmayan bir takım tipleri sonsuza kadar koruyup sahip çıkmak! Yanından ayrılanları asla bağışlamaz. Kendisine baş eğer bürokratlara, iş adamlarına ise sonsuza kadar sahip çıkar. ★★★ Korkutucu güç!.. Devlette tek otorite!.. En büyük özelliği budur. Sadece Türkiye’de değil başka ülkelere karşı da bunu uygulamaya çalışır, yedi cihana meydan okur. ‘Bir gece ansızın gelebilirim’ şarkılarını sık sık çaldırsa bile ne ansızın gelebilir, ne de yavaşça! Kendisinin ve partisinin dışında kalan bütün kesimleri küçümser , alay eder . ★★★ Ama bence en büyük özelliği korku saldığını sanmasıdır . Oysa bu topraklarda kendisinden ve partisinden korkmayan milyonlarca yürekli insan yaşıyor. Korkutma sürecini seçimler yaklaştıkça daha somut bir biçimde izlemek durumunda kalıyoruz... Seçim sonuçlarına hiç kimse güvenmiyor. Herkes kaygılı. Kafalarda aynı kuşku: ‘Bunlar kaybederse iktidarı bırakır mı? Ne yapıp yapar ve çaresini bulurlar!’ Daha da önemlisi ortağı ve aynı yolun yolcusu olan Bahçeli’ nin ağzından çıkan şu sözler... “Vücutlarına mermi alırlar!” Ne demek bu? ★★★ Dikkat... Muhalif partilere, bireylere ve son İmamoğlu olayında yaşandığı gibi liderlere ve ekiplerine yapılan sözlü ve taşlı saldırılar giderek artıyor. Neden oluyor?.. Çünkü Recep Tayyip ve tayfası artık korkuyor. Panikte.İktidar gücü ve tek adamlık elinden kaymak üzere. Bugüne kadar bu kadarını aklına bile getirmemişti.  Fazla renk vermese de bu durumu Recep Tayyip’in suratından anlamak mümkün. Birkaç hafta öncesine kadar yüzünde alaycı bir gülümseme ile Kılıçdaroğlu ’na “Adaylığını açıklaman bile mümkün olmuyor” diye seslenirdi. Ancak o Kılıçdaroğlu bütün engelleri yıka yıka geldi ve aday oldu. Şimdi o korku ve panik bizim beyefendinin suratına en net bir biçimde yansıyor. ★★★ “Göreceksin bak bunlar gitmez” endişesi tam bir şehir efsanesidir... Kaybettikleri takdirde gitmeye elleri mahkumdur. Başka çareleri yoktur. Az kaldı, sakın ola ki kendimizi bu gibi safsatalara alet edip moral bozmayalım.",https://www.sozcu.com.tr/korku-ve-panik-2-wp7678104
Emin Çölaşan,Şu bizim anketler!,17 Mayıs 2023,"Sevgili okurlarım, anket sonuçlarını, seçimlerden aylar önce verilmeye ve açıklanmaya başlanan rakamları hep birlikte izledik. Ortalıkta çok sayıda anket firması vardı. Bazılarının ismini şu veya bu nedenle duymuştuk da, çoğunun ilk kez farkına varıyorduk. Önüne gelen seçim sonuçlarını tahmin ediyordu. Yapıldığı iddia edilen anketler medya kuruluşlarına ve bazı gazetecilere gönderiliyor, yayınlanması isteniyordu... Ve istisnasız her biri medyada yer buluyordu. ★★★ Bizler de ister istemez sonuçlara dikkat ediyorduk... Fakat sonuçlar öylesine farklıydı ki, anormal boyutlara ulaşıyordu. Örneğin biri Kılıçdaroğlu yüzde 40 alıyor derken bir diğeri bu oranı yüzde 60’a çıkarıyordu!Aynı durum Erdoğan ve tek tek partiler için geçerliydi.Arada bu kadar fark olamazdı. Milyonlarca takipçinin ve partilerin gözleri önünde adeta bir oyun oynanıyordu. ★★★ Ayrı ayrı açıklanan hangi verilere, piyasaya sürülen hangi rakamlara güvenilmesi gerektiğine herkes şaşırmıştı... Bazılarının açıklamaları ilginçti... ‘Beş bin kişiyle yaptığımız anketimizin verilerine göre’  diye başlayıp devam ediyordu. Bu rakam bazılarında 2 bin’e falan iniyordu. Ancak biz gazeteciler durumu biliyorduk!.. Her anket firmasının bağlantılı olduğu bir takım partiler vardı...Ve elde edildiği iddia edilen sonuçlar piyasaya o doğrultuda sürülüyordu. ★★★ Bir başka durum daha vardı ki o da son derece ilginçti! Hepsi olmasa bile açıklanan sonuçların çoğu masa başında hazırlanıp servis ediliyordu. Aksi zaten mümkün değildi. Sen eti budu ve parasal olanakları zaten çok kısıtlı olan anket firması olarak araziye çok sayıda anketçi gönderip sonuç toplayacaksın... Böyle birkaç bin kişiden oluşan deneklere sorular sorup onları değerlendirmek çok para  gerektirir. Anketçilerin bu işi ciddi yapabilmek için arazide günlerce kalması gerektiği ise daha da büyük paralar gerektirir. ★★★ Bu engelleri aşmanın ise kısa ve pratik bir yolu vardır... En temizi ve en ucuzu söz konusu anketleri masa başında hazırlayıp medya piyasasına acele tarafından sunmaktır ve bilemediniz birkaç saatlik bir zaman alır. Fazla bir zahmete gerek kalmaz! O birkaç saat içerisinde acele tarafından birkaç ayrı anket hazırlamak bile mümkündür. Yeter ki elinize bir kağıt kalem alın, ya da bilgisayarın başına oturup rakamları kendi kafanıza göre sıralamaya başlayın. Açıklayıp medya kuruluşlarına servis edeceğiniz rakamlara kendi dileklerinizi falan katmayı da asla unutmayın! ‘Falanca kuruluş tarafından yapılan son ankete göre Erdoğan yüzde 55’le seçiliyor...’ Ya da... ‘Kılıçdaroğlu fark atıyor. Son ankete göre yüzde 50’yi kesin geçmiş durumda...’ ★★★ Sevgili okurlarım, size bunları anlatırken bir konuya dikkatinizi çekmek istiyorum. Bütün anket firmaları elbette ki yukarıda anlattığım gibi değildi.Aralarında belli kişilere ve partilere angaje olup farklı sonuçlar açıklayanlar olduğu gibi dürüst ve iyi niyetle anket düzenleyenler, ancak tutturması mümkün olmayanlar da vardı. Ama biz gazeteciler bile hangisinin nasıl olduğunu tam olarak bilemezdik. Bazıları için bildiğimiz tek şey şu idi: A firması AKP’ye, B firması CHP’ye yakındır.Dolayısıyla onların verdiği sonuçları ihtiyatla karşılamak gerekir. Yani haftalar boyunca elimize ulaşan anket sonuçlarına bu gözle bakıp değerlendirme yaptık. Ama hiç kuşkunuz olmasın, ikinci turda anketçilerin işi çok daha kolay olacak. ★★★ Şimdi burada çok önemli bir konu gündeme geliyor... 14 Mayıs seçim sonuçlarını haftalarca bekledik ve ‘ikinci tur gerçeği’ o gece karşımıza çıktı.Bu süreçte çeşitli firmalar tarafından yüzlerce anket hazırlanıp kamuoyuna sunuldu. Hepimiz bilgi sahibi olduk.İlk turda Erdoğan ve Kılıçdaroğlu belli oranda oy aldılar. ★★★ Burada sorulması gereken çok önemli bir soru var: Bunca anketler yapıldı ve kamuoyuna en iddialı bir biçimde duyuruldu.Peki sonucun böyle olacağını, bu oy oranlarıyla cumhurbaşkanlığı seçiminin ikinci tura kalacağını ortaya koyabilen bir anket firması oldu mu? Bildiğim kadarıyla hayır, olmadı. Eğer oldu da gözümden kaçtıysa özür dilerim. Yoksa biz bu anket furyasında akıntıya kürek mi çekmişiz, anketlere baktıkça boşuna mı sevinmiş ya da üzülmüşüz!",https://www.sozcu.com.tr/su-bizim-anketler-wp7686342
Emin Çölaşan,Gazeteci abimiz Şinasi Nahit Berker... Hop Dedik!,14 Mayıs 2023,"(Sevgili okurlarım, bugün benim yazı günüm değil ama sinirlerin gerildiği ve sonucu merakla beklenen seçim günü... Bugün biraz tatlı, yumuşak ve siyasetsiz bir şeyler yazayım dedim, işte o yazı. ) ★★★ Konusu gazeteci abimiz, bizden önceki kuşak gazetecilerden Şinasi Nahit Berker ... (1920-1996). Bana ölümünden önce imzaladığı ve çok değerli bir anı olarak sakladığım “Gazeteci Olunmaz Gazeteci Doğulur” isimli kitabını birkaç kez okumuştum. Rahmetli abimiz çok ilginç olaylar anlatıyordu... Çok iyi, kalemi keskin bir muhalif gazeteci. Hayatı roman! ★★★ Şinasi abi Mevhibe İnönü ’nün yakın akrabası. Bu yüzden İsmet Paşa ile yakınlığı var. Alkolle arası da çok iyi ! Şinasi Nahit, Demokrat Parti iktidarı döneminde yazdığı eleştiriler, devlet ve hükümet büyüklerine hakaret ettiği iddia edilen yazıları nedeniyle çok sayıda hapis cezası alıyor ve Ankara Cezaevi’nde yatıyor. Cezaları yağdıran hakim o dönem çok ünlü olan basın mahkemesi başkanı Adil Güneşoğlu. Günün birinde abimiz bir yazısı nedeniyle yine sanık sandalyesinde, jandarmalar arasında ifade veriyor... Sorguyu bitiren hakim Adil Bey kararını açıklayacak ve belli ki yeni bir hapis cezası yolda... Her zaman olduğu gibi “Gereği düşünüldü” diye ilk cümlesine başlayınca Şinasi abi sanık sandalyesinden zıplıyor: “Hakim Bey lütfen... Hep gereğini düşünüyorsun, biraz da beni düşün!” ★★★ Günün birinde Adil Güneşoğlu vefat ediyor. O sırada yine hapishanede olan Şinasi Nahit Berker cenazesine görkemli bir çelenk gönderiyor. Kocaman şeridin üzerindeki yazı: “İyi yolculuklar. Yolun açık olsun. Şinasi Nahit.” ★★★ Yine Demokrat Parti dönemi... Hapisten çıkan Şinasi abi 40 yaşında askere gidiyor. Kurada Erzurum’u çekmiş. Trenden iner inmez gecenin yarısında postanenin yerini öğreniyor ve Ankara’ya telgraf çekiyor: “İsmet İnönü, Ankara. Stop. Paşam (Erzurum’daki) 3. Ordu emrinizdedir stop. Yedek subay asteğmen Şinasi.” ★★★ Çankaya’da Cumhurbaşkanı İnönü ’nün konuklarının çağrılı olduğu bir yemek sofrası... Uzun bir masa. Bir ucunda İnönü oturuyor, öteki ucunda Şinasi Nahit Berker... Ve yanında İsmet Paşa’nın oğlu, aynı zamanda yakın arkadaşı olan Ömer İnönü. Masada Başbakan Şükrü Saraçoğlu, Dışişleri Bakanı, başka bakanlar ve üst düzey bazı bürokratlar var. Kulakları ağır işiten İnönü, bu dostça sohbette başbakan ve bakanlara bazı sorular soruyor ama ne deseler çoğu zaman kulağını eliyle öne ittirip “Duymadım, bir daha söyle” diyor. Onlar da yüksek sesle, duyana kadar tekrarlıyor. ★★★ Bu arada sofraya güzel bir balık yemeği geliyor. Şinasi abi yanında oturan Ömer İnönü ’nün kulağına eğilip fısıldıyor: “Yani şu balığın yanında bir duble de rakı ikram etseler olmaz mı!..” İstediğini duyan, istemediği şeyleri ise hiç duymayan sağır (!) İnönü, masanın öbür ucundan sesleniyor: “Ne o Şinasi, sen rakı mı istedin!..” ★★★ Şinasi Nahit Berker ’le yaşanmış gerçek bir olay daha... 27 Mayıs 1960 ihtilali olmuş, yönetime askerler el koymuş, Demokrat Parti iktidarı devrilmiş. Devlet Başkanı Orgeneral Cemal Gürsel gazete-dergi sahip ve yöneticileri ile başyazarlarını davet etmiş, ilk basın toplantısını yapacak. Çok önemli bir olay. Yanında Alpaslan Türkeş dahil, ihtilali yapan Milli Birlik Komitesi’nin bazı subay üyeleri... ★★★ Çağrılı olan her gazeteci daha önce verilen talimat doğrultusunda ayağa kalkıp kendisinin ve yayın organının adını söylüyor: Ahmet Emin Yalman, Vatan gazetesi efendim... Nadir Nadi, Cumhuriyet gazetesi sayın devlet başkanım... Ulus... Milliyet... Hürriyet ve diğer gazetelerin sahip ve başyazarları tek tek ayağa kalkıp kendilerini tanıtıyor... ★★★ Sıra kendisine gelince Şinasi abi de ayağa kalkıyor, bastıra bastıra bağırıyor: “Şinasi Nahit Berker, hop dedik.” Bir dakika sonra başyaver yanına gelip kulağına yavaşça fısıldıyor: “Şinasi Bey sizi dışarıda telefondan istiyorlar, çok acilmiş... Sessizce çıkalım lütfen...” Toplantı salonundan apar topar çıkarılan, “Beni yanlış anladınız” deyip dışarıda derdini anlatmaya çalışan şaşkın durumdaki Şinasi abiyi bir daha salona almıyorlar. Meğer o sırada Hop Dedik isimli bir siyasi mizah dergisi çıkarıyormuş. Allah rahmet eylesin!",https://www.sozcu.com.tr/gazeteci-abimiz-sinasi-nahit-berker-hop-dedik-wp7683570
Emin Çölaşan,Hangi yemin!,18 Mayıs 2023,"Sevgili okurlarım kitabına uydurdular, alt yapısını önceden hazırladılar ve Recep Bey’in üçüncü kez cumhurbaşkanı seçilmesinin önünü açmış oldular. Meclis yakında açılacak ve seçimi kazandığı kesinleştiği takdirde, Recep Bey kürsüye ilk çıkanlardan biri olacak... Ve anayasanın 103. maddesinde belirlenen ant içme maddesini kürsüden bir kez daha okuyacak. Bugüne kadar belki yüzlerce kez duyduğunuz veya dinlemiş olduğunuz yazılı metin aynen şöyle: “Cumhurbaşkanı sıfatıyla, Devletin varlığı ve bağımsızlığını, vatanın ve milletin bölünmez bütünlüğünü, milletin kayıtsız ve şartsız egemenliğini koruyacağıma,  anayasaya, hukukun üstünlüğüne, demokrasiye, Atatürk ilke ve inkılâplarına ve lâik Cumhuriyet ilkesine bağlı kalacağıma, milletin huzur ve refahı, milli dayanışma ve adalet anlayışı içinde herkesin insan haklarından ve temel hürriyetlerinden yararlanması ülküsünden ayrılmayacağıma, Türkiye Cumhuriyeti’nin şan ve şerefini korumak, yüceltmek ve üzerime aldığım görevi TARAFSIZLIKLA yerine getirmek için bütün gücümle çalışacağıma Büyük Türk Milleti ve tarih huzurunda NAMUSUM ve ŞEREFİM üzerine andiçerim.” Evet... 28 Mayıs günü cumhurbaşkanlığı seçimini kazandığı takdirde Recep Bey bu metni bir kez daha okuyacak, AKP’li, MHP’li ve Cumhuriyet düşmanı şeriatçı HÜDA PAR’lı vekillerin şiddetli alkışlarıyla birlikte kürsüden ayrılacak. (Kısaca not düşeyim, HÜDA PAR’lı vekiller, ortakları Recep Bey’in Atatürk ilke ve devrimleri ifadesine mutlaka büyük bir beğeni ile alkış tutacaklardır!) ★★★ Burada bir sonraki Anayasa maddesine de değinmek gerekiyor... Cumhurbaşkanı’nın görev ve yetkileri başlıklı 104. madde: “Cumhurbaşkanı Devletin başıdır. Bu sıfatla Türkiye Cumhuriyetini ve TÜRK MİLLETİNİN BİRLİĞİNİ temsil eder...” ★★★ Şimdi burada bazı sorular sormak gerekiyor... Beyefendinin bugüne kadar yanıt veremediği çok önemli sorular. ■ Görevini 103. maddede öngörüldüğü gibi ‘tarafsızlıkla’ mı yerine getirdi, yoksa her konuda açıktan taraf mı oldu? ■ Yemin metnini Meclis kürsüsünde okurken namusundan ve şerefinden söz ediyordu. Bu konuda acep şimdi ne diyor! ■ Gelelim 104. maddeye... Türk Milleti’nin birliğini temsil edebildi mi? ★★★ Görevi boyunca ne yazık ki bir gün olsun ‘tarafsız’ kalması mümkün olmadı. Bu konuda namusu ve şerefi üzerine yemin etmiş olsa bile... Hem de Türk Milleti ve tarih huzurunda... Bizi de bırakın bir yana, günün birinde tarih hesap sorarsa ne diyeceğini çok merak ederim. maddede vurgulanan çok önemli bir koşul var. Türk Milleti’nin birliğini temsil etmek. Her konuda yine tam tersini yaptı. Toplumun kendisinden yana olduğunu bildiği yaklaşık yarısını her açıdan koruyup kolladı. Kendisinden yana olmayan öteki yarıyı ise ‘tu kaka’ilan etti. Aldığı her kararda, attığı her imzada particilik ve yandaş kollama vardı. Dahası, kendisinden yana olmayan masum insanlarımıza bile hakaretler yağdırdı, kadınlarımıza sürtük dedi. Kısacası, “Türk Milleti’nin birliğini” asla ve kesinlikle temsil etmedi, edemedi. ★★★ Bu özet tablodan çıkan sonuç şudur... İlk kez 2014 daha sonra 2018 yılında okuduğu ve Anayasa’da yer bulan yemin metnini kendisi çiğnedi. Hem de sürekli olarak ve bilerek çiğnedi. Zira sonuçta hiçbir şey olmayacağını, Türkiye gibi ülkelerde bu gibi hususların ciddiye alınmayacağını hepimizden daha iyi biliyordu. Seçimi kazandığı takdirde aynı metni milletle alay edercesine şimdi bir kez daha okuyacak ve yine hiçbir şey değişmeyecek...",https://www.sozcu.com.tr/hangi-yemin-wp7687388
Emin Çölaşan,Göstermelik yasakları çiğneyip geçecekler,05 Mayıs 2023,"Sevgili okurlarım, Türkiye’nin hiç tartışmasız en kritik seçimine doğru hızla yol alıyoruz. Başımıza iyiden iyiye çökmüş olan 21 yıllık bir iktidar var. Seçimleri yitirdiği takdirde iktidarı kolayca vermeyeceği iddia ediliyor. Neler olacağını, seçim öncesinde ve sonrasında hangi baskıların yapılacağını şu anda bilmemiz mümkün değil. Seçimlerin güvenilir olup olmayacağını bilmemiz de bu açıdan bakıldığında söz konusu değil. ★★★ Geçmiş yıllarda Türkiye’de çok olumlu ve anlamlı bazı ‘güvenlik uygulamaları’ vardı. Hükümetin üç bakanı seçime üç ay kala görevlerinden istifa etmek zorundaydı. İçişleri Bakanı, Adalet Bakanı ve Ulaştırma Bakanı. Bunlar doğal olarak partili idi. Asayiş, yargı ve haberleşme işleri bu yöntemle bir miktar bile olsa güvence altına alınmış olurdu. Dönemin başbakanı bu üç bakan yerine tarafsız bakanlar atardı. Onlar da genelde aynı partinin müsteşarları olurdu ama hiç değilse resmen partili değillerdi. Sonra bu uygulama yürürlükten kaldırıldı ve seçim sorumluluğu sadece ve sadece siyaset cingözlerinin eline teslim edildi. ★★★ İkinci bir güvenlik uygulaması daha vardı ve ne yazık ki o da AKP iktidarı tarafından yok edildi. Parmak boyası. Türkiye’de üretilen, pahalı olmayan, oy veren seçmenin işaret parmağına sandık başında sürülen ve ne yaparsanız yapın 24 saat çıkmayan basit bir boya. Bu yolla aynı seçmenin iki kez veya daha fazla oy kullanması kesin olarak önlenmiş olurdu... ★★★ Yüksek Seçim Kurulu dün seçim yasaklarını başlattı. Açıklanan bu yasaklardan pek çoğunun bu AKP iktidarı açısından geçerli olmayacağını şimdiden bilmenizde yarar var. Bazılarını kısaca özetliyorum. -Her türlü makam ve resmi kamu araçlarının seçim günü dahil herhangi bir siyasetçi tarafından propaganda gezilerinde kullanılması.-Belediyeler ve bütün kamu kurumları dahil düzenlenen açılış ve temel atma törenleri.-Protokol gereği yapılan karşılama ve uğurlama törenleri. -Resmi ziyafetler. -Ayrıca kamu görevlileri siyasilerin seçim çalışmalarında hiçbir biçimde yer alamayacak!.. ★★★ Kimse kusura bakmasın ama dün resmen ilan edilen bu yasakları ben sözüm ona yasaklar olarak tanımlıyorum... Çok değil birkaç saat bile olsa bekleyin, siz de aynı kanıya sahip olacaksınız. Yani YSK’nın dün açıkladığı bu yasaklar size de ‘bir şaka’ olarak görünecek. Hiçbir şeyin değişmediğini anında göreceksiniz. Küçük birkaç örnek vereyim... Demek ki Recep Tayyip ya da bakanları, bundan sonraki parti mitinglerine giderken devletin uçaklarına ve helikopterlerine binmeyecek, resmi makam araçları gideceği yerlere önceden gönderilip onları taşımayacak, öyle mii!Gittiği yerlerde valiler, il yöneticileri ve garnizon komutanları tarafından karşılanmayacaklar öyle mii!Karşılama ve uğurlama törenleri yapılmayacak!..Kamu görevlileri Recep Tayyip’in ve bakanlarının gezi ve törenlerine katılmayacak!.. ★★★ YSK dikkat etsin, gücü ve yüreği yetiyorsa bundan sonra olacakları biraz olsun izlesin...Zira bu açıdan bakıldığında hiçbir şeyin değişmediğini görecektir. Yapılacak yeni uygulamalar elbette olacaktır. Örneğin araçlardaki resmi plakalar sökülüp yerlerine beyaz plakalar takılacaktır. Bu iyi de, o koskoca uçakları ve helikopterleri ne yapacaksınız arkadaş! ★★★ Üstelik bir bahaneleri daha olacaktır... “Efendim sayın Cumhurbaşkanımız devletin en üst düzey makamındadır. Tarafsız kimliği ile elbette ki devlet olanaklarından yararlanma hakkına sahiptir...” İyi de kardeşim, öncelikle senin Cumhurbaşkanın tarafsız değil. Dahası, o resmen bir parti başkanı ... Ve dolayısıyla seçim gezilerine cumhurbaşkanı değil, parti başkanı siyasetçi kimliği ile çıkıyor. Amacı, partisine ahaliden oy devşirmek değil mi? ★★★ Sevgili okurlarım yedi yüksek yargıçtan oluşan YSK’ya bundan sonra düşecek çok önemli bir görev var. Onlara anımsatmak bizim gibi sıradan vatandaşların haddine düşmez ama seçim gününe kadar Recep Tayyip’in seçim gezilerini izlesinler. Kendi koydukları seçim yasaklarının uygulanıp uygulanmadığını kendileri görsünler. Ortalıkta onları korkutacak, endişeye sevk edecek hiçbir husus yok. Bu saatten sonra onlara hiç kimse, hiçbir güç dokunamaz, yerlerinden alamaz, yetkilerini gasp edemez, hiçbir şey yapamaz. Korkmasınlar, izlemeye devam etsinler.Gerekirse bu konuda duyurular yayınlayıp 64 milyonluk seçmen kitlesini uyarsınlar. Yani bizim uyarmamıza gerek kalmasın.Teşekkür ederim, başarılar dilerim!",https://www.sozcu.com.tr/gostermelik-yasaklari-cigneyip-gececekler-wp7674319
Emin Çölaşan,Çelenk törenlerinden Diyanet’e,20 Mayıs 2023,"Sevgili okurlarım, ulusal bayramlarımızdan birini daha dün milletçe (!) kutladık... Aslında ortalıkta bayram kutlaması falan yoktu. Bir takım koyu renk elbiseli ve kravatlı adamlar kendi il ve ilçelerinde Atatürk anıtlarına çelenk koyuyor ve saygı duruşunda bulunuyordu. Hiç kuşkum yok, çoğunun içinden aynı şey geçiyordu... Bir an önce bitirelim de gidelim! Bazı yerlerde kısa nutuklar atıldı. Bazı sayın ve muhterem devlet büyüklerimiz ve siyasetçilerimiz göstermelik mesajlar yayınladı! Halkımız ise tatil gününden yararlanıp her zaman olduğu gibi Anıtkabir ziyaretine koştu. ★★★ Sadece 19 Mayıs değil bütün ulusal bayramlarımız bu iktidar döneminde yok ediliyor, yok varsayılıyor. İçimizde duyduğumuz saygı ve sevgi köreltilip yok edilmek isteniyor. Bazıları bunu bilinçli yapmasa bile sonuç hiçbir zaman değişmiyor. ★★★ Bayram günlerine siyaset sokulur mu? Sokulduğunu şimdi şu son yıllarda görmüş ve anlamış oluyoruz. Örnek istiyorsanız Ali Erbaş’ ın yaptıklarına bakınız. Kim bu şahıs? Diyanet İşleri Başkanı! Dün 19 Mayıs idi ve yapacağını yine yaptı. ★★★ Her cuma günü camilerimizde bir hutbe okunur. Yüz yıllar önce hutbe okutmak, o caminin yer aldığı topraklarda kılıç zoruyla elde edilen egemenliğin simgesi idi. Örneğin Osmanlı padişahı eline geçen bir yerdeki camide kendi adına hutbe okuttuysa, bunun anlamı belliydi: Bu topraklar artık benim mülkümdür. Şimdi hutbeler Cumhuriyet döneminde bizim camilerimizde de okunuyor ama bu kez egemenliğin simgesi olarak değil, müminleri aydınlatmak ve onlara dinimiz adına doğruları göstermek için... ★★★ Bu hutbeler Diyanet İşleri Başkanlığı tarafından hazırlanır ve Türkiye sınırları içerisinde yer alan 80 bin küsur camide her cuma günü aynen okunur. Hutbeler öyle uzun metinler değildir. Cami görevlisi tarafından mikrofonla okunması yaklaşık beş dakika alır. Hutbeler bir anlamda Diyanet’in resmiyet kazanmış belgeleridir. İlgili kurullar tarafından hazırlandıktan sonra başkanın onayı alınır ve cemaate okunur... Yani okunan her hutbenin altında Ali Erbaş ’ın imzası vardır. ★★★ Dün günlerden 19 Mayıs idi... Göstermelik bile olsa bir ulusal bayramın kutlaması (sözüm ona) yapılıyordu. Bayramın tam adı ‘ Atatürk’ü Anma Gençlik ve Spor Bayramı.’ Ancak gelin görün ki hutbede ne ulusal bayramın adı geçiyordu, ne de Mustafa Kemal Atatürk ’ün... Diyanet, o kahraman adamın adını kendince yine gizliyor, anmaktan her zaman olduğu gibi yine kaçınıyordu. ★★★ Diyanet aslında bunu her hutbesinde, özellikle de ulusal bayram günlerinde okunması için hazırlanan metinlerde özellikle ve bilerek yapıyor!.. Başka bir deyişle Atatürk’ü kendince reddediyor! Peki ama kimdir Bu Ali Erbaş ? AKP iktidarının adamıdır. Gücünü nereden almaktadır? AKP iktidarından almaktadır. İki bakanlık (Savunma ve Milli Eğitim hariç) devletin en büyük bütçesini o kullanmakta ve AKP iktidarına bu yolla da hizmet vermektedir. H H H Günün birinde Ayasofya müzesi cami yapıldı... Ve o gün inanılmaz bir manzaraya tanık olduk. Ali Erbaş elinde bir kılıçla Ayasofya camisinin minberine çıkmış nutuk atıyordu... Bunu aynı zamanda padişah olan Osmanlı halifeleri yapardı. Hepsi güç ve gösteriş peşindeydi. Son halife olan Abdülmecid de aynı işleri yapmaya kalkıştıktan bir süre sonra Atatürk tarafından yurt dışına kovuldu ve sorun kalmadı. Kalmış olsaydı o da aynı yolu izleyecekti. Ali Erbaş Atatürk’ü ve ulusal bayramlarımızı yok sayıyormuş, iktidar partisinin toplantılarında boy gösteriyormuş, AKP’yi almış arkasına, ulusal bayram günleri hutbelerinde bile lâik Türkiye Cumhuriyeti’nin adını ağzına alamıyormuş!.. Maşallah ne güçlü adammış bu!... Gittiği yere kadar gitsin bakalım.",https://www.sozcu.com.tr/celenk-torenlerinden-diyanete-wp7689350
Emin Çölaşan,Kısa bir ‘sigara (!)’ molası,23 Mayıs 2023,"Sevgili okurlarım, adına sigara denilen ve bir türlü bırakamadığım meret, benim de başıma bazı işler açıyor ve zorluyor. Çok uzun yıllardır sigara içiyorum ve ciğerlerim artık tıkanma aşamasına geldi. Bu durum günlük yaşantımı da olumsuz yönde etkiliyor. Nefes darlığı çekiyorum. ★★★ Yıllardan beri adam gibi yazı yazabilmek dışında hiçbir düşüncem olmadı. Belki inanmayacaksınız ama aradan tam üç yıl geçti, bir gün olsun yıllık izin kullanıp beynimi dinlendiremedim. Sağlığımı ihmal ettim, hep erteledim... Ve nefes sıkıntısı dışında bilmediğim bazı başka sorunlar da olduğunu tahmin ediyorum. ★★★ Şimdi tedavi aşaması başlıyor... Bundan sonra olumlu gelişmeler olacağına inanıyorum. Siyasi açıdan böylesine önemli ve gergin bir haftada yazı yazamamak elbette iyi değil ama başka çare yoktu. En kısa zamanda yeniden birlikte olabilmek umuduyla sizlere şimdilik veda ediyorum... Sağlıklar diliyorum.",https://www.sozcu.com.tr/kisa-bir-sigara-molasi-wp7691985
Emin Çölaşan,Yurt dışından gelecek oylar güvende mi?,02 Mayıs 2023,"Sevgili okurlarım, hepimizin aklı 14 Mayıs günü sandıktan çıkacak oyların dağılımında. Merakla bekliyoruz ama hepimiz Türkiye’de çıkacak sonuçları bekliyoruz... Ama bunun bir de yurt dışı oyları var ki gerçekten çok önemli. Oralardan gelecek oylar seçim sonuçlarını değiştiriyor. Yurt dışı oyların miktarı öyle küçümsenecek, hafife alınacak gibi değil. YSK verilerine göre Türkiye dışında oy verme niteliğine sahip olan kayıtlı seçmen sayısı 3 milyon 416 bin. En çok seçmen Almanya’da. 1 milyon 501 kişi. Almanya’yı 391 bin seçmenle Fransa izliyor. En az seçmen Brezilya’da... 581 kişi. ★★★ Seçim sandıkları 73 ülkede kurulacak... Gümrüklerde 4.671 sandık oluşacak. Yurt dışında yaşayan seçmenlerin çoğu, oyunu konsolosluk binalarında kullanacak. Binalar yetmediğinden bu amaçla yeni yerler kiralanıyor. Ambarlar, salonlar torbalarla dolduruluyor. Mühürlü oy torbaları buralarda istif edilecek ve 14 Mayısa kadar kiralanan uçaklarla Türkiye’ye getirilecek. ★★★ Bu durumda akla ister istemez bazı sorular geliyor. Yurt dışı seçiminde trafolara acaba yine kediler girer mi! Geçen yıllarda yapılan seçimleri anımsayın... Pek çok seçim sandığı elektrikler kesilince karanlıkta kalmış, oy torbaları sorumsuz kişiler tarafından başka yerlere götürülüp sayılara eklenmişti. Sayımlar (!) başka yerlerde (!) yapılmış ve sahte oylar sonuca eklenmişti. ★★★ Evet, yurt dışından gelecek oylar Türkiye’deki sonuçları etkiliyor. Hem de bazen öylesine etkiliyor ki... Rast gele bir örnek vereyim. Varsayalım İstanbul’da sandıklar açılmış ve kazanan adaylar belli olmuş. Ön sıralarda olmadığı için durumu kritik olan bir aday kazandığını görünce mutluluktan havalara uçuyor. Çevresinde kutlamalar başlıyor... Fakat iş orada bitmiyor. Yurt dışı ve gümrüklerde verilen oyların sonucu gelmeye ve bunlar sonuca eklenmeye başlayınca iş bir miktar değişiyor!.. Seçimi bir başka kimsenin kazandığı anlaşılıyor. ★★★ Bu gibi durumlarda akla gelen bazı önemli sorular var... Ve o sorulara adam gibi yanıt verilmesi gerekiyor. -Yurt dışında verilen oylar kesin güvence altında mı?-Her ne kadar torbalar mühürlü bile olsa, sonuçta bu iş “insanoğlu’na” emanet!.. Bu torbaların şu veya bu aşamada mühürlerinin sökülüp açılması, rakamlar üzerinde tahrifat, oynama yapılması mümkün.-Memlekete yurt dışından binlerce torba gelecek. Bunların denetimi için bir değil 500 YSK olsa yine yetmez. Bu güvensizliğin giderilmesi gerekiyor.  Bunu neresi sağlayacak, nasıl yapacak? Bir an önce açıklasınlar, kafalarda kuşku bırakmasınlar. Sevgili okurlarım, ortalıkta dolanan bir beyefendinin marifetlerini medyadan her gün (istesek de istemesek de) yakından izlemek zorunda kalıyoruz. Bu beyefendi bir din adamı!AKP’nin ve başta Recep Tayyip olmak üzere iktidar kesiminin militanlığına soyunmuş bir devlet görevlisi. Gün geliyor onu Ayasofya camisinin minberinde eski Osmanlı halifelerine özenmiş bir biçimde elinde kılıcı ile görüyoruz. Gün geliyor Recep Tayyip’in oy devşirme toplantılarında kürsülere çıkıp Kuran okuyor, iktidar siyasetine destek veren nutuklar atıyor. Bu yaptıkları devletin en üst düzeyindeki bir din adamına acaba yakışıyor mu? ★★★ Diyanet’in başında olan Ali Erbaş bu iktidarın lüks ve şatafat dolu yaşamına kendisini kaptırmış. Devletin en yüksek bütçelerinden birini yönetiyor. Emrindeki vakıflar adeta para basıyor... Ve dün bizim gazetedeki fotoğrafını görmüşsünüzdür. Beyefendi Kırklareli’ne gidip kürsüye çıkmış, karşısındaki 300 dinleyiciye nutuk atıyor. Bir mitingde konuşuyor gibi. Ama bir farkla... Bu kez ayaklarının altına halı serilmiş. İki adet gıcır gıcır halı. Demek ki seçim yaklaştıkça ayakları yere basmaz olmuş! Dua etsin de AKP seçimi kaybetmesin.",https://www.sozcu.com.tr/yurt-disindan-gelecek-oylar-guvende-mi-wp7671191
Emin Çölaşan,Bayramda kanlı günler,27 Haziran 2023,"Sevgili okurlarım, Türkiye’de her kurban bayramı ne yazık ki kanlı günlerin başlangıcıdır. Milyonlarca insan hele şimdiki gibi dokuz günlük tatilden yararlanmak amacıyla yollara dökülür. Her bayram aynı haberler karşımıza çıkar... İstanbul’a gelen yok ama giden çok. İstanbul bu bayramda da boşalmış, trafik rahatlamış. Üstelik otoyollar ve köprüler beleş. Gez gezebildiğin kadar! ★★★ Hele uzun tatillerde herkes aracına atlayıp sahillere koşar. İşte bu telaşlı geliş gidişlerde olanlar olur. Herkesin acelesi vardır. Sonuç yüzlerce trafik kazası ve çok sayıda ölüm olayı. Trafik kazalarını ve ölümleri bayram tatili boyunca medyadan hep birlikte izlemek zorunda kalacağız. Şimdi bayram beldelerine, plaj kentlerine koşuşturmayı izliyoruz, bunun bir de dönüşü var. Kazalar ve ölümler ikiye katlanacak. ★★★ Kurban kesimi olaylarını düşünecek olursak vahşetin en büyük yanı bu konuda sergilenecek. Milyonlarca büyükbaş ve küçükbaş hayvan kurban edilecek ama nasıl? Bunun da belli aşamaları var. -Birileri önce kurban kestirmeye niyetlenecek.-İkinci aşamada hayvanı kesecek kasap bulunacak. Herhangi biri olabilir! ★★★ Fakat gelin görün ki kasapların çoğu acemi... Hayatı boyunca eline bıçak alıp hayvan kesmemiş bir takım tipler bismillah çekip kesime soyunacak. İşte, ne olursa bu aşamada olacak... Ve çoğu amatör ve hevesli kasap, hayvan yerine kendisini kesecek!Yani kurban yerine kendi kolunu bacağını, hatta yüzünü ve boynunu kesecek. Yarından başlayarak medyadan hep birlikte izleyeceğiz, kendi kendini kesen binlerce acemi hastanelere getirilecek. Buralarda bıçak yaralarına dikiş atılacak, tedavileri yapılacak. Bu gibi tablolar 21. yüzyıl Türkiye’si açısından bakıldığında utanç vericidir. ★★★ Kurbanların bir bölümü yol kenarlarında, bahçelerde, sokaklarda ve parklarda çoluk çocuğun gözleri önünde bağırta bağırta, kanırta kanırta kesilecek. Akan kanlar ve iç organlar oralarda bırakılıp çevre kirliliği ve pislik yaratılacak. Dahası da var... Bazı büyükbaşlar ve özellikle de güçlü boğalar kasapların elinden şu veya bu biçimde kurtulup kaçmayı başaracak! Bunları yakalama çabaları ise aynen kovboy filmlerinde izlediğimiz gibi olacak! Kaçakları yakalamak için kementler atılacak! Hayvanlar can havliyle kaçarken caddelere sokaklara dalacak. Bazı ‘insancıkların’ elinde sopalar ve taşlar, hayvana yaklaştıkları zaman kafasına indirecekler. ★★★ Ve filmin sonu hep aynı bitecek... Hayvanlar şu veya bu biçimde yakalanıp ittire kaktıra kesime götürülecek, kasaplar üzerlerine yumulup kesecek, tam keserken önemli bir bölümü hastanelik olacak. Böylesine vahşet tabloları Türkiye’nin 81 ilinde, yüzlerce ilçesinde ve kırsal kesimde bayram boyunca sürüp gidecek. Sadece bu kurban bayramında değil, bundan sonrakilerde de ne yazık ki aynı ürkütücü görüntülere tanık olmak zorunda kalacağız. Başka çare, başka çözüm yok. Sevgili okurlarım, bizim kendi yakın tarihimizden ve günümüzden tanıdığımız, ya da tanıdığımızı zannettiğimiz bir Rusya vardı. Özellikle çarlık döneminde bize neler çektirmiş, anamızı ağlatmışlardı! Savaşlarda Rus ordusu Osmanlı’yı mahvetmiş, memleketin önemli bir bölümünü ele geçirmişti. Aradan uzun yıllar geçti, Rusya geçen yıl Ukrayna ile kapıştı. Herkesin ve bütün dünyanın düşüncesi hemen hemen aynı idi. “Rusya güçlüdür, bu savaşı fazla uzatmadan kazanır!”Fakat gelin görün ki Ukrayna direniyor. Savaş bir yıldan fazla bir süredir devam ediyor ama Rusya’nın sonuca ulaşması bir türlü mümkün olmuyor. ★★★ Bu yetmezmiş gibi şimdi ortaya bir de “Paralı askerler grubu Wagner” çıktı. Bunlar isyan edip Rostov gibi bazı önemli kentleri ele geçirmeyi başardı... Bu konuda yer alan bütün haberleri dikkatle izledim ama bunların kim olduğunu, amaçlarının ne olduğunu bir türlü anlayamadım. O koskoca Rusya bu kadar mı çaresizmiş?Acaba bu konuda bütün dünya mı yanılmış? Sen bir sürü karanlık tipleri paralı asker olarak besleyip yetiştireceksin, onlar günün birinde Putin’ i devirmek için isyan edip silah çekecek ve sen çaresiz kalacaksın. Neyse ki isyan kısa sürmüş, sonra uzlaşmaya varılmış! ★★★ Gerçi bizim her konuda fikir sahibi olan o muhterem medyatik uzmanlardan biri değilim ama benim aklım bu olanları pek almıyor! Önce sonuçsuz Ukrayna savaşı, sonra paralı askerler güruhunun isyanı... Kendi kendime şu yargıya varıyorum... O Rusya’yı bütün dünya gözünde büyütüyormuş.Meğer hantal bir dev imiş!Kalıbının adamı hiç değilmiş.",https://www.sozcu.com.tr/bayramda-kanli-gunler-wp7726617
Emin Çölaşan,Kısa bir izin ricasıyla...,07 Haziran 2023,"Sevgili okurlarım, Türkiye’de gazeteci olmak kolay iş değil...Olayların hızlı akışıyla birlikte gündem de her gün değişiyor. Ardından yetişmek için hep birlikte koşturuyoruz. Ben de aynı durumdayım!Aslında koşturmak bir yere kadar iyi de, arada yeterli dinlenme olmadığı sürece insanı yormaya başlıyor. ★★★ Size bir şey söylesem belki inanmazsınız...Bildiğim kadarıyla aradan tam üç yıl geçti ve ben değil bir hafta falan, bir tek gün bile adam gibi tatil yapamadım. Yapmadım da ne oldu? Ne değişti!İnsan böyle ortamlarda yorgunluğu ve o yorgunluğun ulaşmış olduğu ciddi boyutları ister istemez biraz daha iyi kavramaya başlıyor. ★★★ Aradan epeyce zaman geçti...Bu durumu atlatmanın bir tek yolu var, biraz izin yapıp ortamı değiştirmek.Şimdi ben de kısa bir süre için izne çıkıp ortam değiştiriyorum!..Sizlerle birlikte olmayı özleyeceğim.En kısa zamanda yeniden görüşmek üzere.",https://www.sozcu.com.tr/kisa-bir-izin-ricasiyla-wp7706487
Emin Çölaşan,Hayrını görsünler!..,06 Haziran 2023,"Sevgili okurlarım, siyaset piyasaları siyasi kulislerle çalkalanırken neredeyse meraklı gazeteciler ortaya yeni isimler atıyor ve kafalar daha beter karışıyordu. Neler olacağını, neler yapılacağını bilen yoktu. Ama döviz dün yine zıpladı. Henüz çok erken olsa da yeni hükümetin bu açıdan bir şey yapamayacağı ortaya çıkmaya başladı. Örneğin dolarda dün olduğu gibi bir liralık  artış sonrasında bir sürü mal ve hizmete durup dururken zam geleceği kesinleşti. ★★★ TÜİK Türkiye’nin ekonomideki rakamlarını izleyip sözüm ona açıklayan bir kuruluş... Bizdeki TÜİK’in en belirgin görevi başta fiyat artışları olmak üzere her konuda iktidarlardan yana tavır alıp rakamları düşük göstermek! “Mayıs ayında enflasyon düştü”  palavrası bile hemen piyasaya sürüldü. Oysa vatandaş bu yalanlara değil, alışverişe her çıktığında değişen etiketlere, cebinden çıkan paraya bakar ve en doğru tahmini bire bir yapar... Yani gerçek enflasyon rakamlarını en iyi bilen, beğenmedikleri o sıradan vatandaşlardır. ★★★ Ne çare ki piyasaya sürülen propaganda amaçlı belirsiz yalanlara bundan sonra beş yıl daha katlanmak zorundayız. Çaresizlik belimizi büküyor. İktidar bir süre sonra piyasaya asgari ücret zamlarını, emekli ve memur maaşlarını sürecek ve aynı mekanizma bir süre daha devam edip gidecek. İstiyorlar ki Türk Milleti bu göstermelik yalanlarla avunsun... Peki hangi yalanlarla? Örneğin Karadeniz’de muazzam doğalgaz rezervleri bulmuşlardı! Bu rezervlerin değeri bir trilyon (!) dolar idi. Bunları görkemli törenlerle açıkladılar. ★★★ Sonra sıra geldi bizim memlekete... Her yerden petrol fışkırmaya başlamıştı!.. Dağlara taşlara parmaklarıyla dokunsalar petrol çıkıyordu!.. Hem de öyle sıradan falan değil çok kaliteli bir petroldü. Aradan haftalar geçti ama ne trilyon dolarlık doğalgazdan, ne de bizim fışkıran petrolden hiç ses seda yok... ★★★ Neden?.. Çünkü bunlar AKP’nin seçim öncesinde piyasaya sürüp milleti kandırmaya yönelik ürettiği palavralardan ibaretti. Kaç kişiyi etkilediğini Allah bilir de, AKP yine seçim kazandı. Milyonlarca insanımız ise bu ‘müjdelerin’ gerçekleşmesini sabırsızlıkta beklemeyi sürdürüyor. Ah şu trilyon dolarlık doğalgaz gelse de malı götürsek... Ah şu zengin petrol yatakları işletmeye alınsa da köşeyi dönsek... Seçim geldi geçti. Daha da çook bekleyecekler! Sevgili okurlarım yeni kabine kuruldu... Belli isimler vardır iyidir ve kötüdür. Adam gibi adamdır veya değildir. Bu konuda herkesin farklı görü sahibi olması çok doğaldır... Ama çok önemli bir husus vardır, akılda mutlaka tutulmalıdır. Bu bakanların, hatta bakan yardımcılarının önemli bir bölümü ‘çifte maaşlı’. Bunlar mevcut görevleri (ya da bol kepçe milletvekili emeklisi maaşları) yetmiyormuş gibi başka yerlerden de maaşa bağlanmış durumda... Kamu bankaları ve yan şirketleri, özel sektör vesairede kendilerine ihsan edilen yönetim kurulu üyelikleri. ★★★ Bazılarının eline ikinci maaş olarak ayda net 100 bin  lirayı aşkın ek bir para geçiyor... İnsaf yaa, insanda biraz utanma sıkılma olur. Milyonlarca insanımız asgari ücretle ayın sonunu nasıl getireceğini kara kara düşünürken, özellikle emekliler yerlerde sürünürken aramızda bu gibilerin olması gerçekten sinir bozucu . Recep Tayyip  Bey bu hadiseye bugüne kadar el atamadı, bu yüz kızartıcı gidişe dur diyemedi. Kendi kafasınca adamlarını koruyup kolluyor da, koruma böyle mi olmalı... ★★★ Biraz okur yazar olanlar, dünyadan ve Türkiye’den haberdar olanlar bu gerçekleri biliyordu ama milyonlarca insanımız habersizdi... Ve bilenlerle birlikte habersiz olan çoğunluğun da oyları seçim sandıklarında AKP’ye akıp gitti. Hesap soran olmadı, bundan sonra da olmayacak.",https://www.sozcu.com.tr/hayrini-gorsunler-wp7705517
Emin Çölaşan,Gökten ilahlar bile inse...,20 Haziran 2023,"Sevgili okurlarım, bir seçimi daha geride bıraktık ama yansımaları günümüzde sürüp gidiyor. Daha da çok sürecek. Siyasi kulislerle birlikte dedikodular da olabildiğince hızlı!.. Her kafadan bir ses çıkıyor... Özellikle CHP açısından bakıldığında durum böyle. Herkes, özellikle de siyasetçilerden bazıları konuşup duruyor, doğru ve yanlış beklentiler, eleştiriler bol kepçe piyasaya sürülüyor. Fikirler, görüşler, tahminler, yakınmalar ve yergiler havada uçuşuyor. İsteyen inkar edebilir ama CHP hiç değilse şu günler itibariyle yeniden bölünmüş ve parçalara ayrılmış durumda. ★★★ Hedef Kılıçdaroğlu ve partideki bazı yöneticiler... Bu olacaklar 14 Mayıs seçimleri öncesinde ortaya çıkmaya başlamış, muhalefetin az farkla yenileceği ve kimin cumhurbaşkanı olacağı belli olmaya başlamıştı. Gazetede seçim tahminlerini aramızda konuşurken bütün olumsuz olasılıkları gazeteci arkadaşlarımızla defalarca tartıştık. Ancak bu tahminleri yazıya dökmek söz konusu olamazdı. Örneğin Sözcü gazetesini okuyan yüz binlerce insanımız var. Pek çok konuda fikirlerimiz ve beklentilerimiz aynıdır. Zaman gelince onlar bizim yazılardan etkilenir, zamanı gelince biz onların sözlü ve yazılı mesajlarından... ★★★ Seçimden hemen önce (tahmin bile olsa) bu konuları irdeleyen bir şeyler yazmak elbette mümkündü ama muhalefet partilerine oy verecek büyük kitlelerde moral çöküntüsü yaratmak ve umutsuzluğa sürüklemek son derece yanlış olurdu. Buna hakkımız yoktu. Oysa karşı taraf açısından bakıldığında durum son derece farklı idi ve bu acı gerçekleri defalarca dile getirdik... Siyaseti cami avlularında, tarikat evlerinde ve şeyhlerin yanı başında yapıyorlardı. Din ve Müslümanlık sömürüsünü ‘başarıyla’ kullanmaya devam ediyorlardı. Medyanın büyük bölümü ellerindeydi. O medyaya reklamlarıyla destek veriyorlardı. Adına ‘AKP trolleri’ denilen kesimler iyice coşmuştu. ★★★ CHP’ye bu açılardan bakıldığında ise durum 180 derece farklı idi... Üstelik seçim sandıklarına iddia ettikleri gibi egemen olamadıkları oy tasniflerinden sonra iyice ortaya çıktı. Şimdi kendileri de bunu itiraf etmek zorunda kalıyor. Ama CHP’nin bence en büyük hatası, memlekette adı bile geçmeyen, çoğu tabela isimlerinden oluşan küçük partilere sağlanan olanaklardı. Hepsi CHP listelerinden milletvekili olmayı başardılar!.. Ve şimdi birleşip Meclis’te ayrı bir grup kurma hazırlığındalar! Bu yeni oluşacak gruba hepsi de CHP listelerinden seçilen 30 dolaylarında milletvekili katılacak... Ve tamamı herhalde, özellikle anayasa gibi önemli konularda AKP doğrultusunda hareket edecek. ★★★ İtiraf etmek gerekir ki bizim muhalefet medyası bu olacakları, başka bir deyişle işin sonunu görmekten uzak kaldı. Kimse kimseyi şimdi suçlamaya kalkışmasın, işin özü budur. Kendi adıma söylüyorum, işin bu küçük tabela partileri boyutunu ne yazık ki ıskaladık... Yine özellikle vurguluyorum, çoğumuz altılı masa olayına takılıp kalmıştık. Oradan olumlu bir şeyler çıkacağını umuyorduk. Kılıçdaroğlu ne yapsın!.. Elinden gelen çabayı gösterdi. O koşturup dururken bugün kendisini eleştirenlerden hiçbiri uyarıda bulunmuyordu. Genel Başkan’ın hataları ve yanlışları elbette vardı ama hiç kimse (belki de haklı olarak, moral bozmasın diye) bunları dile getirmiyordu. Belki herkes aynı şeyi düşünüyordu... “Seçim öncesinde konuşur ve eleştirirsek partiye zarar vermiş oluruz.” ★★★ Muhalefetin karşısında “Devlet” vardı... Siyasette devletle mücadele etmek zor iştir. Hele bugünkü iktidar gibi bir parti devletiyle aşık atmak kolay iş değildir. Bütün bu olumsuz koşullara karşın Kılıçdaroğlu yine de yüzde 48 oy aldı. CHP’de bundan sonra neler olacağını şimdiden kestirmek mümkün olmasa da, Kılıçdaroğlu’nu her konuda tu kaka ilan etmek yanlıştır... Hele kalleşlikler, siyasi hırslar ve arkadan vurmalar...  Zira yenilgiden sonra devreye girip konuşmak kolaydır ama etik değildir. Şimdi hiç kimse ortaya çıkıp “Siyasetin gereği budur arkadaş” demeye lütfen kalkışmasın. Türkiye’nin koşulları belli, demokrasimizin de belli. Böyle başa böyle tarak!.. ★★★ Düşündükçe kendi kendime söyleniyorum... “Gökyüzünden ilahlar bile inseydi Kılıçdaroğlu ve partisinin bu seçimi, aynen önceki seçimlerde olduğu gibi kaybedecek olması çok büyük olasılıktı. Bu koşullarda yüzde 48 iyi bir rakamdır ama önümüzdeki beş yıl daha ne yazık ki buharlaşmıştır...” Haklı mıyım haksız mı?",https://www.sozcu.com.tr/gokten-ilahlar-bile-inse-wp7719044
Emin Çölaşan,Yeni bir yüzyılımız oldu maşallah!,01 Haziran 2023,"Sevgili okurlarım, bu iktidar döneminde Türkiye’ye acayip, tuhaf bir anayasa getirdiler... Bir Cumhurbaşkanı var... Ve her şeyden sorumlu. Hakkında soruşturma açılamaz, kendisine soru sorulamaz. Sorulsa bile kısıtlı bir yanıt gelir, daha fazla üstelenmesi mümkün olmaz. Attığı imzalar nedeniyle kendisinden hesap sorulamaz. ★★★ Cumhurbaşkanı aynı zamanda partisinin başkanıdır. Aslında o makamda parti başkanı olarak oturmaktadır. Anayasa uyarınca namusu ve şerefi üzerine etmiş olduğu tarafsızlık yeminini her gün paspas gibi çiğner ama kamuoyu tepki vermez. Verse bile hiçbir etkisi olmaz. Yıllardan beri böylesine bir siyasal ortamda yaşamaktayız. Son seçimden hemen önce yeni bir kampanya başlattılar: “Dünyada Türkiye yüzyılı başlıyor!” Nasıl olacak, nasıl bitecek, ne olacak da bütün dünyada Türkiye yüzyılı başlayacak, bu palavraya kendileri bile inanmıyor. Türkiye gibi ülkelerde böylesine acayip ve hiç kimsenin inanmadığı sloganlar üretip millete yutturmak kolaydır da, gerçekleştiğini görmek hiçbir zaman mümkün olmaz. ★★★ 2023...Türkiye Cumhuriyeti’nin 100. yılı... Böylesine günler, haftalar, aylar ve hele de 100. yıllar bütün ülkelerin tarihinde önemlidir. Çocuk oyuncağı değil bu 100. yıl!.. Yılın ilk beş ayı geçti. Memleketi yönetenlerden bu konuda bir tek söz, neler yapılacağı, nasıl kutlanacağı konusunda açıklanan bir tek karar gördünüz mü? Görmediniz, duymadınız! Şimdi diyecekler ki “Seçimler vardı kardeşim, biz seçime bakıyorduk. Zamanımızı seçime ayırmak zorunda idik..” Şimdi seçim bahanesi bitti. Bundan sonra ne yapacaklarını hep birlikte görelim bakalım... ★★★ İşin gerçeği şudur... Bu vatandaşlar Mustafa Kemal Atatürk’ ün 1923 yılında kurduğu Cumhuriyet rejiminden hiç hoşlanmaz. Onların kafasında hep Osmanlı ve şeriat rejimi özlemi gibi konular önceliklidir. Devrimlerimiz derseniz akıllarına bile getirmek istemezler. Şimdi önümüzdeki haftalarda ve aylarda kısıtlı ve göstermelik bir takım kutlamalara girmek zorunda kalsalar, akıllarına bir kuşku takılacaktır:  “Cumhuriyet’in 100. yılını kutlamasına kutlayalım da, bu işin bir de sonrası var, devamı var... Karşımızda yer alan kesimler hemen ardından devrimleri güncelleyecek, böylece devrimleri de gündeme taşımak zorunda kalacağız.” ★★★ Evet, Cumhuriyet 1923’de ilan edildi ama olay hiçbir zaman bir rejim değişikliği olarak kalmadı. Hemen ardından 1924 yılında çok önemli devrimler peş peşe gelmeye başladı ve bu uygarlaşma süreci 1930’ lu yıllara kadar sürdü gitti. Milli eğitimden kadın haklarına, Diyanet’in kurulmasından laik rejime, medreselerin kapatılmasından medeni kanuna, soyadı kanunundan Latin harflerine kadar onlarca baş döndürücü devrim birbirini izledi ve her biri ayrı ayrı gerçekleşti. Atatürk vefat ettiğinde devrimlerin tamamı gerçekleşmişti. ★★★ Şimdi iktidarın büyük bir endişesi var: “100. yılı kutlarken bize karşı olan kesimler hemen ardından peş peşe gerçekleşen devrimlerin de kutlanmasını isteyecek ve ortalığı bu yolla tahrik etmeye çalışacaktır...” Yani bu iş öyle göstermelik, sıradan Anıtkabir ziyaretleriyle sınırlı kalmayacak. Laik Türkiye Cumhuriyeti’ni yöneten Osmanlı kafalıların korkusu işte buradan kaynaklanıyor ve korkmakta haklılar. Seçimi kazandıktan sonra “Dünyada Türkiye yüzyılı başlıyor” diye propaganda yaptırıp slogan atanlar işte bu gerçeklerden korkuyorlar. Hangi Türkiye yüzyılı nasıl başlayacakmış! ‘Dünyada Türkiye yüzyılı’ palavrasına sığınanların elleri kendi ülkelerinde Cumhuriyet’in 100. yıldönümünü kutlamaya bile varmıyor.",https://www.sozcu.com.tr/yeni-bir-yuzyilimiz-oldu-masallah-wp7701288
Emin Çölaşan,Hop dedik!,30 Haziran 2023,"Sevgili okurlarım, bugün bayram günü... O yüzden bayram tatilinde iyi gider diye bir kez daha biraz tatlı, yumuşak ve siyasetsiz bir şeyler yazayım dedim. Şinasi Nahit Berker Konusu yine gazeteci abimiz, bizden önceki kuşak gazetecilerden Şinasi Nahit Berker ...(1920-1996). Bana ölümünden önce imzaladığı ve çok değerli bir anı olarak sakladığım “Gazeteci Olunmaz Gazeteci Doğulur” isimli kitabını bir kez daha okudum. Rahmetli abimiz çok ilginç olaylar anlatıyor... Kalemi keskin, mesleğin hakkını veren çok iyi bir muhalif gazeteci. Hayatı roman! ★★★ Yıl 1933. Şinasi abi 13 yaşında. Yakın arkadaşları Ömer ve Erdal İnönü Pembe Köşk’te sünnet oluyor. Davete Atatürk de katılıyor, ikisine de birer altın saat hediye ediyor. 13 yaşında, ortaokul ikinci sınıf öğrencisi Şinasi’yi yanına çağırıp başını okşuyor ve soruyor... “Büyüyünce ne olacaksın sen?” “Gazeteci olucam.” “Ama gazeteci olursan hep doğruları yazacaksın, söz mü?” Şinasi abi kitabında son noktayı koyuyor: “Şimdi 44 yıllık gazeteciyim ve Atatürk’e verdiğim sözü hep tuttum.” ★★★ Şinasi abi Mevhibe İnönü ’nün yakın akrabası. Bu yüzden İsmet Paşa ile de yakınlığı var. Alkolle de arası çok iyi ! Şinasi Nahit Demokrat Parti iktidarı döneminde yaptığı eleştiriler, devlet ve hükümet büyüklerine hakaret ettiği iddia edilen yazıları nedeniyle çok sayıda hapis cezası alıyor ve Ankara cezaevinde yatıyor. Cezaları yağdıran hakim o dönem çok ünlü olan Basın Mahkemesi başkanı Adil Güneşoğlu. Günün birinde abimiz bir yazısı nedeniyle yine sanık sandalyesinde, jandarmalar arasında ifade veriyor... Sorguyu bitiren hakim Adil Bey kararını açıklayacak ve belli ki yeni bir hapis cezası yolda... Her zaman olduğu gibi “Gereği düşünüldü” diye ilk cümlesine başlayınca Şinasi abi sanık sandalyesinden zıplıyor: “Hakim Bey lütfen... Hep gereğini düşünüyorsun, biraz da beni düşün!” ★★★ Günün birinde Adil Güneşoğlu vefat ediyor. O sırada yine hapishanede olan Şinasi Nahit Berker cenazesine görkemli bir çelenk gönderiyor. Kocaman şeridin üzerindeki yazı: “İyi yolculuklar. Yolun açık olsun. Şinasi Nahit.” Bu olay New York Times gazetesinde yazı konusu oluyor. ★★★ Muhalefet lideri İsmet İnönü ’nün Ulus gazetesinde bir yazısı çıkıyor ve gazete o yüzden kapatılıyor. İnönü birkaç gün sonra gazeteye geliyor, bütün yazı işleri ekibini haber masasında boş otururken görünce soruyor: “Burada tembel tembel niye oturuyorsunuz bakalım?” Şinasi Nahit ayağa kalkıp esas duruşa geçiyor: “Sayenizde oturuyoruz Paşam!” ★★★ Yine Demokrat Parti dönemi... Hapisten çıkan Şinasi abi 40 yaşında askere gidiyor. Kurada Erzurum’u çekmiş. Trenden iner inmez gecenin yarısında postanenin yerini öğreniyor ve Ankara’ya telgraf çekiyor: “İsmet İnönü, Çankaya Ankara. Stop. Paşam (Erzurum’daki) 3. Ordu emrinizdedir stop. Yedek subay asteğmen Şinasi.” ★★★ Çankaya’da Cumhurbaşkanı İnönü ’nün konuklarının çağrılı olduğu bir yemek sofrası... 15 metrelik uzun bir masa. Bir ucunda İnönü oturuyor, öteki ucunda Şinasi Nahit Berker... Ve yanında İsmet Paşa’nın oğlu, aynı zamanda yakın arkadaşı olan Ömer İnönü. Kalabalık masada Başbakan Şükrü Saraçoğlu, Dışişleri Bakanı Numan Menemencioğlu , başka bakanlar ve üst düzey bazı bürokratlar var. Kulakları ağır işiten İnönü, bu dostça sohbette başbakan ve bakanlara bazı sorular soruyor ama ne deseler çoğu zaman kulağını eliyle öne ittirip “Duymadım, bir daha söyle” diyor. Onlar da yüksek sesle, duyana kadar tekrarlıyor. ★★★ Bu arada sofraya güzel bir balık yemeği geliyor. Şinasi abi yanında oturan Ömer İnönü ’nün kulağına eğilip fısıldıyor: “Yani şu balığın yanında iki duble de rakı ikram etseler olmaz mı!..” İstediğini duyan, istemediği şeyleri ise hiç duymayan sağır (!) İnönü, masanın öbür ucundan sesleniyor: “Ne o Şinasi, sen rakı mı istedin!..” ★★★ Şinasi Nahit Berker ’le yaşanmış gerçek bir olay daha... 27 Mayıs 1960 ihtilali olmuş, yönetime askerler el koymuş, Demokrat Parti iktidarı devrilmiş. Devlet Başkanı Orgeneral Cemal Gürsel gazete-dergi sahip ve yöneticileri ile başyazarlarını davet etmiş, ilk basın toplantısını yapacak. Çok önemli bir olay. Yanında Alpaslan Türkeş dahil, ihtilali yapan Milli Birlik Komitesi’nin bazı subay üyeleri... ★★★ Çağrılı olan her gazeteci daha önce verilen talimat doğrultusunda ayağa kalkıp kendisinin ve yayın organının adını söylüyor: Ahmet Emin Yalman, Vatan gazetesi efendim... Nadir Nadi, Cumhuriyet gazetesi sayın devlet başkanım... Ulus...Milliyet...Hürriyet ve diğer gazetelerin sahip ve başyazarları tek tek ayağa kalkıp kendilerini tanıtıyor... ★★★ Sıra kendisine gelince Şinasi abi de ayağa kalkıyor, bastıra bastıra bağırıyor: “Şinasi Nahit Berker, hop dedik...” Bir dakika sonra başyaver yanına gelip kulağına yavaşça fısıldıyor: “Şinasi Bey sizi dışarıda telefondan istiyorlar, çok acilmiş... Sessizce çıkalım lütfen...” Toplantı salonundan apar topar çıkarılan, “Beni yanlış anladınız” deyip dışarıda derdini anlatmaya çalışan şaşkın durumdaki Şinasi abiyi bir daha salona almıyorlar. Meğer o sırada Hop Dedik isimli bir siyasi mizah dergisi çıkarıyormuş! Allah rahmet eylesin!",https://www.sozcu.com.tr/hop-dedik-wp7729045
Emin Çölaşan,Geçmiş yılları anarken kurban vurgunları...,22 Haziran 2023,"Sevgili okurlarım, şimdi kısa bir süre için geçmiş yıllara dönelim, neler olduğuna kısaca göz atalım. O yıllarda Türkiye henüz vurgun dönemini yaşamıyordu. İnsanlar dürüst ve iyi niyetli idi. Kızılay gibi en büyük hayır kurumları siyasete alet edilmemiş, iktidarların maddi dayanağı olmamıştı. Türk Hava Kurumu, Çocuk Esirgeme Kurumu da öyleydi. Çok iyi anımsıyorum, hem dini bayramlar ve hem de ulusal bayramlar öncesinde toplumda bir coşku oluşurdu. Çoğu insanımız bu kurumlara kendi çapında bağışta bulunmak ve karınca kararınca yardım etmek için çaba harcardı. ★★★ Şık giyinmiş küçük çocuklar ellerinde teneke kutularla kentlerin kalabalık bulvarlarında ve caddelerinde dolanır, karşıdan gelenlerin yakasına kağıttan yapılmış rozetler takardı. Karşılığı ise o kutulara gönülden kopan az veya çok bir yardım parası atmaktı. Türkiye, sözünü ettiğim 1950’li yıllarda fakir bir ülke idi. Demek ki belli başlı hayır kurumlarının parası da yetmiyor ve sokaklarda kibarca rozetler takılarak bir miktar gelir elde ediliyordu. ★★★ O yıllarda dinci örgütler, dinci vakıflar ve dernekler piyasada henüz yoktu! Lafları bile edilmezdi. Bunlar sonraki yıllarda ortalığı örümcek ağı gibi sarmayı başardı! Örneğin o yıllarda Türk Hava Kurumu vardı... Kurban derilerini toplama yetkisi oraya verilmişti. Deriler mahalle aralarından ve en uzak köşelerden bile toplanır ve Kurum adına satışı yapılırdı. Türk Hava Kurumu elde ettiği gelirle özellikle orman yangınlarında kullanılacak uçaklar satın alırdı. Uçakların bedeli kurban derilerinden karşılanırdı. ★★★ Sözünü ettiğim yıllarda, kurban etleri genelde Kızılay’a ya da komşulara ve et yemesi gereken fakir fukaraya dağıtılırdı. Hiç kimse kurbanını Kızılay’a verirken hayıflanmazdı, tam tersine helal ederdi. Sonra piyasaya dinci-şeriatçı örgütler çıktı ve iş iyice yozlaştı. Bunlarda para bol... AKP iktidarının sonsuz desteği arkalarında. Bunların şu anda bile medyaya verdikleri ilanlara bakıyorum da kanım donuyor. Mekanizma şöyle çalışıyor: Siz kurban parasını onların hesabına yatırıyorsunuz...Onlar ise haritada yerini bilmediğimiz, ismini cismini zor duyduğumuz Afrika ülkelerinde kesim yapıyor! Burkina Faso, Çad, Nijerya, Somali, Kongo, Sudan vesaire... Sayın sayabildiğiniz kadar. ★★★ Bunlar paraları toplayıp malı götürüyor ama sonrasını sadece Allah biliyor... Zira kurban olayında büyük vurgunlar var, hele de böylesine vurgunlar Afrika gibi gözden uzakta bir yerlerin adı kullanılarak gerçekleşiyorsa! Türkiye’de bu konuda ne olduğunu merak ederseniz, böylesine bir rezaletin üzerine gidip vurgunları ortaya çıkaracak bir makam yok. Adamlar medya ilanlarını veriyor, sizden paraları toplayıp cebe atıyor ve sonrası asla bilinmiyor. Bilinen tek şey, bunlar Müslümanlık ve din ayaklarına yatıp halkı resmen dolandırıyor ...En büyük desteği ise bugünkü iktidardan alıyorlar. ★★★ Nerelerden nerelere geldik... Geçmiş yıllarda yardım paraları küçük ve yetersiz bile olsa Kızılay, Çocuk Esirgeme Kurumu, Türk Hava Kurumu adına toplanır, yakalara kağıttan rozetler takılır, kurban derisini bağışlayanlara bir teşekkür mektubu gönderilirdi. Şimdi ise her şey 180 derece tersine döndü. Türkiye yön değiştirdi! O küçük, anlamlı ve içten gelen bağışların yerini trilyonluk vurgunlar, ‘bedelini bize verin ki kurbanınızı Afrika’da yaşayan dindaşlarımız için kestirelim’ palavraları aldı... ★★★ Ve bütün bunları düşünürken akıllara hemen Lösemili Çocuklar Vakfı (LÖSEV) geliyor... Sessiz sedasız büyük işler başaran, ölümcül lösemi hastalığına yakalanmış çocukları ve kanser hastası büyükleri ücretsiz tedavi eden, hastalıkları boyunca onları aileleriyle birlikte konuk eden, tedavilerini Ankara’da LÖSANTE hastanesinde gerçekleştiren... Ve onları 12 ay boyunca taze etle besleyen LÖSEV... Kurbanlarınız vekaleten din adamları eşliğinde kesiliyor ve 365 gün boyunca kanser hastalarına hayat veriyor. LÖSEV sizin bağışlarınızı bekliyor, ihmal etmeyin. Kurban paranızı ve derilerinizi sahtekarlara ve dinimizi bile siyasete alet edenlere kaptırmayın.",https://www.sozcu.com.tr/gecmis-yillari-anarken-kurban-vurgunlari-wp7721327
Emin Çölaşan,Milyonların bağımlı olduğu asgari ücret,21 Haziran 2023,"SEVGİLİ okurlarım, Türkiye’de milyonlarca insan devlette, belediyelerde ve özel sektörde asgari ücretle yaşamaya mahkûm edilmiş durumda. Onlar kendilerine layık görülen bu parayla geçinmeye, daha doğrusu yaşamaya zorlanıyor. Bir yanda her gün patlayan yeni zamlar... Başka bir yerden geliri yoksa, asgari ücrete talim eden vatandaş bu parayla kira ödeyecek, ısınacak, işe gidiş gelişi için yol parası verecek, mutfak harcamalarını yapacak, çocukları varsa eğitim masraflarını karşılayacak, ilaç alacak. ★★★ Türkiye’yi öyle bir hale getirdiler ki, milyonlarca insanımızın neredeyse tamamı asgari ücretle çalışmaya razı edildi. İş arıyorsunuz, şansınız yaver giderse, ya da torpiliniz varsa buluyorsunuz. Ancak elinize geçecek parayla geçinmenizin mümkün olmadığını da biliyorsunuz. İtiraz etme, ya da seçme hakkınız yok. Aksi takdirde, her seferinde aldığınız yanıt aynı oluyor: “İşine geliyorsa kardeşim... Bak, bu iş için kapıda bekleyen yüzlerce kişi var. Sen gidersen elimizi öpeni alırız!” ★★★ Peki ama nerede kimler tarafından belirleniyor bu asgari ücretin miktarı? Adına Asgari Ücret Tespit Komisyonu denilen bir kurul var. Yasayla kurulmuş. 15 kişiden oluşuyor. Karar verenlerin dağılımı şöyle: 5 hükümet (devlet) temsilcisi. 5 İşveren temsilcisi. 5 işçi temsilcisi. ★★★ Ücret yine yasa uyarınca yılda iki kez artırılır... İlki yılın ortasında, ikincisi ise en sonunda. Komisyonun her toplantısında aynı komedi sergilenir. Türk-İş enflasyon rakamlarını açıklayıp çağrıda bulunur... “Milyonlarca emekçimiz geçinemiyor. Enflasyon sürüp gidiyor. Bu kez daha yüksek bir artış yapılması zorunlu hale geldi.” İşveren temsilcileri bu göstermelik isteme karşı çıkar: “İyi ama bizim de durumumuz parlak değil ki...Rakamlar ortada, iş yerlerimiz kapanıyor. Zam isterken biraz insaflı olun yani!” ★★★ Hükümet temsilcileriyle işveren temsilcileri ise açıklanacak karar öncesinde hep aynı görüşü savunur. Dolayısıyla 15 kişilik Komisyonda 10 kişilik çoğunluk hep hükümet-özel sektör temsilcilerinin elindedir. Onlar ne derse o olur! Önceden kurgulanan senaryo hiçbir zaman değişmez! Hükümet her zaman işverenlerle aynı doğrultuda düşünür! “Asgari ücrette yüksek bir artış olması durumunda hem devlet, hem de özel sektör büyük zarara girer. Bu yüzden, yapılacak zam makul bir ölçüde tutulmalıdır.” ★★★ Yapılan inanılmaz yolsuzlukları, eşe dosta ve yandaş müteahhitlere pompalanan avantaları, akıl almaz boyutlara varan israfları yaratanlar, iş asgari ücret artışına gelince başımıza aslan kesilir!.. Çünkü onlar bu asgari ücretle yaşamanın, ev geçindirmenin, çocuk okutmanın ne olduğunu bilmez. Bilseler de ‘ilkelerinden!’ ödün vermezler. Komisyon üyesi olan bir kamu görevlisine birkaç ay önce bu durumu sorduğumda, verdiği yanıtı hiç unutmadım... “Bu olanların sorumlusu biz değiliz ki...Biz yukarıdan gelen emri uygulamakla yükümlüyüz.” ★★★ Böylece, yeni asgari ücretin açıklanacağı toplantıdan sonra hep aynı karar çıkar... “Yeni asgari ücret şu kadar lira olmuştur. Hayırlı olmasını dileriz...” Sergilenen oyun hep aynıdır! Hükümet ve işveren temsilcileri aynı rakamı kabul eder, Türk- İ ş ise göstermelik olarak karşı çıkmış görünür. ★★★ Şimdi bu oyunun bir perdesi daha dün açılmış oldu... Ancak bu kez ortam biraz farklı... Toplum enflasyon sarmalı altında boğulmak üzere. Bugün bire aldığına yarın iki ödemek zorunda. İktidar da bu gidişin elbette farkında. Ancak durum iktidar açısından bu kez tehlikeli değil zira seçim geçti gitti! Oy kaybı tehlikesi geride kaldı. Ve bu süreçte iktidar palavraları yeniden piyasaya sürülecek... “Enflasyon giderek düşüyor. Asgari ücretle çalışmakta olan kardeşlerimizi enflasyona asla ezdirmedik ve ezdirmeyeceğiz!..” Yeni asgari ücret hükümetimizin ve işverenlerin ‘büyük fedakarlığı’ sonrasında 11.402 Lira oldu. Bozdur bozdur harca. Yedi milyona yakın insanımız bu yılın sonuna kadar bu paraya talim edecek. Nasıl olsa seçim bitti! Adına asgari ücret denilen nesne bu yılın başında 455 dolara denk geliyordu. Şimdi ise zamlandı, bugünü kurla 482 dolara yükselmiş oldu! Başka bir deyişle 27 dolar zamlandı. Onu da bozdur bozdur harca, hayrını gör! Sonuç: Bu konuda karar veren tek merci hükümettir. Komisyonda yer alan Türk-İş ve işveren temsilcileri sadece figürandır. Yedi milyona yakın insanımızın cebine giren asgari ücret miktarı onların hükümetten aldığı talimata göre belirlenir.",https://www.sozcu.com.tr/milyonlarin-bagimli-oldugu-asgari-ucret-wp7720152
Emin Çölaşan,Bu tablo iktidarımızın Türkiye’ye küçük bir armağanıdır!,28 Haziran 2023,"Sevgili okurlarım, burada 29 Kasım 2020 günü çıkan yazımın başlığı “Allah’ın Gazabına Uğrasınlar” idi. Recep Tayyip Bey 1994 yılında İstanbul Büyükşehir Belediye Başkanı olmuştu. 1995 yılında yayınladığı bir İstanbul Büyükşehir Belediyesi kitabına kendi imzasıyla yazdığı önsözden ve bununla bağlantılı bir olaydan söz etmiştim. Recep Bey taa o zaman önsözünü yazdığı kitapta İstanbul’un her açıdan istilaya uğramış olduğundan acı acı söz ediyor ve şöyle diyordu: “...Bu güzel şehir korkunç bir yağmaya uğramış, tarihi ve tabii dokusu, dili, kültürü ve gelenekleriyle birlikte yok olmaya yüz tutmuştur...” Geçmişte doğruları görüyor ve söylüyormuş. Kendi iktidar döneminde ise sadece İstanbul değil bütün Türkiye yağmaya uğradı. Bunları hepimizden daha iyi biliyor ama hiçbir önlem almıyor, ya da almak istemiyor. O korkunç çığın altında ezildi kaldı, kaçması mümkün olmuyor. ★★★ Üstelik adı “İstanbul Risaleleri” olan aynı kitabın ilerleyen sayfalarında sözlerini güçlendirsin diye bir olay anlatıyordu. Fatih Sultan Mehmet İstanbul’u fethettiği gün sokakları gezerken Ayasofya önlerinde bir inilti duyuyor. Yanına gidince adamı huzuruna çıkarıyorlar. Karşısında perişan bir keşiş görüyor, başına ne geldiğini soruyor. Keşiş İstanbul’un kuşatması sırasında İmparator Konstantin’in kendisinden remil atmasını (bir çeşit fal bakmasını) istediğini söylüyor. Remilde İstanbul’un Türkler tarafından ele geçirileceğini söyleyince imparator kendisine çok kızıyor ve zindana attırıyor. Keşiş Fatih’e şöyle diyor: ‘İşte şimdi yanınızdayım. Demek ki falım doğru imiş.’ ★★★ Bunun üzerine Fatih de İstanbul’un kendi elinden çıkıp çıkmayacağı konusunda remil atmasını ve doğruyu söylerse ödül vereceğini söylüyor. Keşiş remil atıyor ve şöyle diyor: ‘İstanbul Türklerin elinden harp ve darp ile çıkmayacak. Ancak öyle bir zaman gelecek ki, elinizdeki emlâk ve arazi azalacak. Bu suretle İstanbul Türk malı olmaktan çıkacak. Bu falın bildirdiği neticeden üzülen Fatih ellerini kaldırıyor: ‘İstanbul’da edindiği yerleri yabancılara satanlar Allah’ın gazabına uğrasınlar’ diye beddua ediyor. ★★★ Bu bölümleri, önsözü Recep Bey tarafından yazılmış olan belediye kitabından aynen aktarmış ve “Günümüzde de İstanbul’u yağma edenler, buna göz yumanlar, edindiği yerleri yabancılara satanlar da Allah’ın gazabına uğrasın” demiştim. Anlayan anladı! ★★★ Sevgili okurlarım, bu 21 yıllık iktidar süresinin her gününde Recep Bey var. Ama ne yazık ki İstanbul’un yabancılar tarafından yağma edilme süreci aynen ve bütün hızıyla devam ediyor. Sadece İstanbul değil, ülkemizin her yeri yağmalanıyor, peşkeş çekiliyor. Bu yağmalama ve peşkeş sürecinde çeşitli ülkelerden gelip ülkemize çöken milyonlarca kişi başımıza bela oldu. Bunların çoğu kendi ülkelerinden kaçan çulsuz, gariban tipler... Afrika ülkeleri...Somali, Nijerya, Çad, Uganda, Senegal, Libya vesaire... Ortadoğu ülkeleri... Başta Suriye olmak üzere İran, Irak, Afganistan ve Asya’daki Türkî cumhuriyetler. Orta Asya’daki çeşitli ülkeler... Bunların zenginleri İstanbul’a ve çeşitli kentlerimize çöreklendi. Araziler, konutlar, iş yerleri ve dükkanlar aldılar... Çoğu mülk sahibi, bazıları kiracı oldu. İstanbul’un özellikle Eyüp, Fatih, Esenyurt, Beyoğlu gibi büyük ilçeleri şimdi bunların işgali altında... Her ülkenin gettoları kuruldu. Başta İstanbul olmak üzere bütün Türkiye işsiz güçsüz milyonlarca yabancıyı ağırlama merkezine dönüştü. ★★★ Hemen her türlü suç bunlarda... Cinayetten tacize, sahte para basmaktan uyuşturucu işine, hırsızlıktan kaçakçılığa kadar aklınıza gelen her karanlık olayda bunlar var. Bazen aralarında kapışıyorlar. Polisiye olaylarda rekor bu yabancılarda. Çoğu yerlerde mülklerin çoğunu ele geçirdiler. Bazı yerlerde bunların kelle sayısı Türk nüfusunu aştı. Dükkanlar açıyorlar, isimler ve tabelalar tamamen Arapça Farsça ! Türkiye’yi yıllardır yönetmekte olan sorumsuzlar ise bu olanlara bilerek ve isteyerek göz yumuyor. ★★★ İstanbul gözlerimizin önünde yeni bir Arap ve Ortadoğu ülkesi oldu. Kendi kafeleri, restoranları, kuaförleri, çarşıları, camileri, düğün salonları ve kiliseleri bile açıldı. Ortadoğu ve Arap kültürü AKP iktidarının desteği ile egemen kılındı. Üstelik milyonlarca kişiden oluşan, sayısını devletin bile bilmediği bu dev kitleye devletin çoğu hizmetleri parasız. Hastaneler beleş, okullar beleş. Çoğu da ayrıca gıda yardımı alıyor. Bizi yönetmekte olanlar vaziyete şimdi yavaş yavaş uyanmaya başladı ve ama geçmiş olsun bayım... Zira atı alan Üsküdar’ı çoktaaan geçti. Bu saatten sonra istediğiniz önlemi alın, hiçbir şey değişmez. ★★★ Ne demişti o keşiş, Recep Tayyip’ in imzasıyla yayınlanan o kitapta!.. “Öyle bir zaman gelecek ki elinizdeki emlâk ve arazi azalacak, bu suretle İstanbul Türk malı olmaktan çıkacak. Çıktı bile, buna bütün Türkiye’yi ekleyin! Ne demişti Fatih!“İstanbul’da edindiği yerleri yabancılara satanlar Allah’ın gazabına uğrasın.”Fatih bugün yaşıyor ve şu rezaleti görüyor olsaydı acaba “Satanlar gibi, satılmasına göz yumanlar da Allah’ın gazabına uğrasın” der miydi! Yok canım, bence tam tersini söylerdi! “Parayı veren düdüğü çalar. Siz Allah’ın gazabını falan boş verin evlâtlarım, dünyalığınızı kurtarmaya, iktidarınızı sürdürmeye bakın. Allah’ın gazabı üzerinizde olsa bile peşkeşleri ve satışları devam ettirin.” Hey gidi Recep Bey hey!.. Geçmişte doğruları görüyormuş da , sonra dağıtmış!..",https://www.sozcu.com.tr/bu-tablo-iktidarimizin-turkiyeye-kucuk-bir-armaganidir-wp7727418
Emin Çölaşan,100. yıl... Söz sırası Seçil Hoca’da...,02 Haziran 2023,"Sevgili okurlarım, dünkü yazımda söz ettiğim bir husus vardı ve bence çok önemli idi... İktidar, Cumhuriyet’in 100. yılını kutlamak için bugüne kadar somut bir tek adım bile atmamıştı. Oysa bu yıl sadece Cumhuriyet’in değil, aynı zamanda Lozan Antlaşması’nın ve Ankara’nın başkent oluşunun da 100. yıldönümü. Gelecek yıl ise sırada devrimlerin başlangıcının 100. yılı olacak. Tarihçi Prof. Dr. Seçil Karal Akgün’ den dün aldığım mesaj ilginçti. Beni doğruluyor ve bu konularda hiçbir hazırlık olmadığını vurguluyordu. İşte Seçil hocanın biraz kısaltarak kullandığım mesajı: ★★★ “Sayın Emin Çölaşan, her zaman olduğu gibi dünkü yazınızı da Sözcü’de okudum. Çok önemli olan, ancak özellikle unutturulmak istenen önemli bir konuya değinmişsiniz. Takvim yılı olarak Türkiye Cumhuriyeti’nin 100.  yılına girdik, hatta beşinci ayını bile devirdik. Bu yıl ayrıca bize bu günleri sağlayan Lozan Antlaşması’nın, hatta 1919 yılının son haftasından beri Türk ulusunun kalbinin attığı Ankara’nın başkent oluşunun da 100. yıldönümünü kutlayacağız. Acaba HÜKÜMET  bu yaşamsal olayları ULUSAL BÜTÜNLÜK içinde kutlamak üzere ne gibi hazırlıklar yaptı ve yapıyor? Bildiğimiz kadarıyla, Lozan Antlaşması’ndan zarar görenler, çıkarları sarsılanlar, en az bir yıl önce İsviçre’nin Lozan kentinde 24 Temmuz’da antlaşmanın kendi açılarından haksızlığını anlatan bir sergi açma hazırlığına başladılar. Görünen odur ki ne 24 Temmuz, ne de 29 Ekim için Türkiye’de ciddi bir hazırlık yoktur. Oysa her ikisi de varlığımızı borçlu olduğumuz olaylardır. Cumhuriyet tarihimizin en görkemli kutlamaları hak etmiş aşamalarıdır. Üstelik ikisinin de yaklaşmakta olduğu, bu iki tarihin de önümüze geleceği yıllar öncesinden biliniyordu. ★★★ Gelmiş olduğumuz noktada büyük bir olasılıkla birkaç ay önce bir iki sempozyum ya da yayının alt yapısını hazırlama girişimleri başlatılacak,  bir iki konuşma, konferans ve/veya sempozyumla yıldönümleri geçiştirilecek, göz ardı edilecektir. Bu tür etkinlikler de kuşkusuz önemlidir ama  KALICI ve ÇARPICI  olmaları için sunucuların bilinenin tekrarını  değil, yeni araştırmalar üzerine,  yeni bilgilerin ışığında hazırlanmış sunumlar yapmalarını gerektirir. Bu da zaman alacağından, en az bir iki yıl önce duyurulmuş olmalarını gerektirirdi.  Kısacası çoktaaan alt yapı hazırlıklarının yapılabilmesi için KOMİSYONLAR kurulmuş,  projeler hazırlanmış olması gerekirdi. -Devlet yetkilileri önemli olaylarda hemen sorumluluğu devredecekleri komisyonlar kurmayı pek severken, yapılması gerekenleri UNUTMAK ve UNUTTURMAK istediklerinden olmalı. -Cumhuriyetin 100. yıl kutlamaları için ciddi bir komisyon kurulduğunu bile duymadık.  Oysa iyi bir koordinasyon oluşturup söz gelimi şunlar yapılmadı idi: -Yapılacak her şeye eklenecek bir LOGO hazırlanmalıydı. -Milli Eğitim Bakanlığı gençleri devreye sokmak için okullarda her düzeyde duyarlılık yaratmalıydı. -Dışişleri Bakanlığı yabancı ülkelerde büyükelçilikler ve konsolosluklar kanalıyla Cumhuriyet rejimini anlatmalıydı. -Turizm ve Tanıtma Bakanlığının turistleri T.C. hakkında bilgilendirecek alt yapı çalışmalarını çoktan başlatmış olması gerekirdi. -En azından Cumhuriyetin 10., 50. ve 75. yıldönümlerinde neler yapıldığını inceleyip, onlardan esinlenerek  KALICI değeri olacak, 100. yıl anısına kuşaktan kuşağa aktarılacak simgesel bir şeyler getirecek planlar yapılmalıydı. 75. yılda bu tür çok şeyler yapıldığını unutmayalım. ★★★ Bunlar önce devlet katında kararlaştırılan bir makamın yapacağı DUYURU ile başlayabilirdi. Zaman alacak bu gibi girişimler ne yazık ki halen yapılmış değil. Başka neler yapılabilirdi? Kutlamaların halkı kucaklaması gerektiğinden ille de yüksek düzeyde ve bilimsel olmaları şart değildir ama KALICI olacak bir şeyler düzenlenmesini gerektirir. Hatta bir de Atatürk’ün “Yurtta sulh cihanda sulh” ya da “Hayatta en hakiki mürşit ilimdir” gibi sözlerinden esinlenen temalar belirlenmesi yerinde olurdu. 100. yıl anısına PUL ve hatıra PARA basılması bu aşamada akla geliyor. Ama her biri için önce SORUMLU belirlenmesi, sonra üstündeki  görüntülerin  saptanması için katılma koşullarının duyurulacağı YARIŞMALAR açılması,  eleme ve seçmeleri yapmak üzere bunları karara bağlayacak  jüriler oluşturulması şarttır ama bu da zaman gerektirir. 100. yıl anısına sergiler, albüm ve prestij kitaplar yayınlanmalıdır ama bunlar Kurtuluş Savaşı görüntüleri üzerine değil, Atatürk’ün öngördüğü çağdaş uygarlığa ulaşmak için 100 yılda kültür-eğitim-sanat-ulaştırma-sanayi-turizm alanlarında yapılanları içermelidir. Oysa 20 yılı aşan bir süre oldu ki, tam tersine, yapılanlar silinmek istenmektedir. Zaten böyle bir şeyler yapmak için zaman da kalmamıştır. ★★★ Bir örnek vereyim. Ulus Meydanı’ndaki heykel gibi simgesel olacak 100. yıl anıtı yapılabilir. Bu da yukarıdaki adımları gerektirdiğinden 29 Ekim’e yetiştirilmesinde geç kalınmış olsa bile önümüzdeki takvim yılında olabilir. Her ilde bir 100. yıl müzesi kurulabilir, sergiler açılabilir. Tasarılara gençleri ve çocukları katmak için Türkiye çapında ilk ve orta öğretim kurumlarında belli sınıfların öğrencilerine kendilerinin ya da ailelerinin Cumhuriyet anılarını, duygularını veya bakışlarını anlatan kompozisyon ya da resim yarışmaları düzenlenebilirdi. yıl duygusunu ve coşkusunu yansıtan güfte ve beste yarışmaları açılabilirdi. ★★★ Sayın Çölaşan bu gecikmişlik için kovit salgını, son depremler ve hatta içinde yaşadığımız seçim atmosferi gibi günah keçileri bulmak kolaydır ama bu saydıklarım mutlaka yapılmak zorundadır. Uzak görüşlülük devlet adamlığının ve siyasal sorumluluğun en ön koşullarından biri olduğu için bunları mazeret saymak mümkün değildir. Tasarılara ve yapılacak işlere çok önceden başlanmış olması gerekirdi. Dolayısıyla CUMHURİYET’İN 100. YILININ layık olduğu ve olması gerektiği gibi kutlanması için takvim yılı değil, duyurular esas alınarak şimdi bile bir takım girişimler başlatmak mümkündür. YETER Kİ DEVLETİ YÖNETENLER CUMHURİYET’LE, DEMOKRASİYLE, İNSAN  HAKLARI VE İNSANLIK ONURUYLA ÖRTÜŞEN  BU REJİME İNANSIN  VE GERÇEKTEN KUTLANMASINI  İSTESİN!” Bu söyledikleri, dile getirdiği inanılmaz aymazlık, umursamazlık ve acı gerçekler için Seçil Karal Akgün’e teşekkür ediyorum.",https://www.sozcu.com.tr/100-yil-soz-sirasi-secil-hocada-wp7702114
Emin Çölaşan,Siyasetin cilveleri...,03 Haziran 2023,"Sevgili okurlarım Türkiye’de her siyasetçinin başına gelen şimdi aynen Kılıçdaroğlu  için geçerli... Seçime CHP’nin genel başkanı olarak girdi ve Tayyipgiller iktidarı  karşısında yaklaşık yüzde 48 oy aldı. Şimdi kendi partilileri dahil bu sonucun hesabını sormaya başlıyor. Siyaset kulisleri bir sürü dedikodu ile çalkalanırken bizler ne olacağını ve işin sonunun nereye varacağını bilemiyoruz. Ortalıkta isimler dolaşıyor, herkes kendi kafasına göre tahminde bulunuyor, ahkam kesiyor ve adamlarını kollamaya çalışıyor. Bundan sonra neler olacak, CHP kendini nasıl toparlayacak, Kılıçdaroğlu ne yapacak, hiçbir şey belli değil. ★★★ Dün ona saygılarını sunanlardan, aday listelerinde seçilir yerden iyi bir sıra kapabilmek için çaba harcayanlardan bazıları bile bu gibi ‘girişimciler’ içerisinde yer alıyor. Türkiye’de siyasetin cilveleri işte bunlardır. CHP’de varılan kararlar ve atılan adımlar her yenilgi sonrasında hep aynıdır: Kral öldü, yaşasın yeni kral! Kral elbette ölmedi de yeni kralın kim olacağı henüz belli değil. Acaba Ekrem İmamoğlu  olur mu? CHP’nin başına geçmek için İstanbul Büyükşehir Belediye Başkanlığı görevinden istifa etmek zorunda. Uzun yıllar sonra ele geçirilmiş olan bu kaleyi CHP kendi elleriyle yeniden AKP’ye devreder mi, bilinmiyor. ★★★ Tamamdır, söyleyecek bir söz yok... Hem CHP hem de Kılıçdaroğlu bu seçimin kaybedenleridir. Ortada bir hezimet yoktur ama nasıl kaybedildiğini iyi görmek, biraz olsun anlayabilmek gerekir. Gerek partinin ve gerekse genel başkanın bu kaybedişte hataları, yanlışları, eksikleri olmadı mı? Elbette oldu. Hiç kimse unutmasın, bu seçimde karşıdaki rakip devletti. Mücadele devletle CHP arasında  geçti. Karşı taraf devletin bütün maddi ve manevi olanaklarını dibine kadar kullandı. 2024 yerel seçimleri ilk sırada olmak üzere, aynı olaya birkaç ay sonra yeniden tanık olacağız. O zaman da devletle CHP, ya da görevde kaldığı takdirde İmamoğlu karşı karşıya gelecek. ★★★ Hiçbir demokratik ülkede böyle seçim olmaz. Oralarda devlet devreye sokulmaz. Sadece partiler ve adaylar mücadele eder ve biri kazanır. Bizde ise durum her seferinde aynı. Değişen bir şey yok. İşte sonuç ortada. Devlet gerekenleri yaptı ve yine kazandı! ★★★ Kılıçdaroğlu’nun seçim öncesinde ve seçim sürecinde hataları ve yanlışları olmuştur. Eksikleri vardır... Ama bir konuda onu haklı görüyorum. Yanlışlarına rağmen elinden geleni yaptı. Bunları onu savunmak için söylemiyorum ama bazı gerçekleri de görmemiz gerektiğine inanıyorum. Seçimden aylar ve haftalar önceydi. Hiç ummadığım kimselerden bile aynı sözleri duymaya başlamıştım: “Girdiği her seçimi kaybeden Kılıçdaroğlu’na oy vermem söz konusu değildir.” Tanışlarımı ikna etmeye çalışıyordum, başarılı olup olmadığımı bilemem. Ama belli ki genel başkanın işi zordu. Seçimi kazanması bazı mucizelere  bağlıydı ama hiçbiri gerçekleşmedi. ★★★ Size bir şey söyleyeyim... Bu seçimde muhalefetin adayı Kılıçdaroğlu değil de başka herhangi biri olsaydı, devlete karşı kazanması mümkün olmazdı.Gökten ilahlar inse sonuç yine değişmezdi!.. Kılıçdaroğlu hatalarına ve eksiklerine karşın elinden geleni yaptı ama sahadan mağlup ayrıldı. Seçimi kaybedeceğini, Tayyipgiller ’in kazanacağını bizim gazetedeki arkadaşlar dahil herkese her zaman  söyledim... Saygı Öztürk, Emin Özgönül, Veli Toprak, Dilek Karaarslan  gibi arkadaşlar bunun bire bir tanığıdır. Ama gelin görün ki bu tahmini yazılarıma dökmek apolitik olur ve yüz binlerce okurumuzda moral bozukluğu yaratırdı. ★★★ Adamlar özellikle Orta Anadolu ve Karadeniz bölgelerini iyi tutmuş. Güneydoğu’da HDP yandaşları (Tayyipgiller kazanmasın diye) bu kez CHP’ye oy vermese, aradaki fark CHP aleyhine daha da fazla açılmış olacaktı. Benim şimdi üzüldüğüm, daha birkaç gün öncesine kadar genel başkanlarının elini öpme kuyruğuna girenlerden bazı üst düzeylerin şimdi ona karşı mücadeleye girmiş olmalarıdır. Türkiye’de siyasetin ve siyasetçinin kaderi budur.Güçlü olduğun sürece önünde eğilenler, gücünü yitirdiğin anda seni tu kaka ilan edip üzerine gelirler.",https://www.sozcu.com.tr/siyasetin-cilveleri-wp7703030
Emin Çölaşan,Yine esti gürledi,23 Haziran 2023,"Sevgili okurlarım, daha birkaç hafta önce çok önemli seçimler yaşadık ve ikisini de kazasız belasız atlatmayı başardık. Devletin gücünü arkasına alan Recep Tayyip ’in kazanacağı belliydi. Nitekim az bir farkla, yüzde 52 oy alarak bunu başardı ve üçüncü kez cumhurbaşkanı oldu... Beş yıl daha başımızda... Devleti tek başına yönetecek. O gördüğünüz, isimlerini bildiğiniz veya bilmediğiniz bakanlar, siyasetçiler, parti yetkilileri falan bu işin hikayesidir. Hatta Meclis’te öyledir. Her karar Saray’da alınmaktadır... Ve alınan her karardan önce onun onayı gerekmektedir. ★★★ Son seçimlerin sonucu alındıktan sonra kendisi için şöyle düşünmüştüm... “Artık herhalde rahata ermiştir. Hiç değilse bir süre için gerçek bir cumhurbaşkanı gibi düşünüp davranır, memlekette ortaya çıkan zihinsel bölünmelere ve gerginliklere el koyar ve ortamı yumuşatmaya çalışır...” Ama hiç de öyle olmadığını şimdi çok daha net bir biçimde görüyoruz. Kendisinden yana olmayanları, özellikle CHP’yi boy hedefi seçmiş, husumetini aynen sürdürüyor. Seçimi kazandın be kardeşim, artık biraz rahatla... Sen rahatla ki millet de rahatlasın. ★★★ Anayasa’nın hükmü açık... Cumhurbaşkanı o makama seçildikten sonra Meclis önünde kürsüye çıkıp yemin metnini okur... “...Görevimi tarafsızlıkla yerine getirmek için bütün gücümle çalışacağıma Büyük Türk Milleti ve tarih huzurunda NAMUSUM ve ŞEREFİM üzerine andiçerim.” Hangi tarafsızlık? Bizde gözlerden kaçan ve üzerinde fazla durulmayan bir Anayasa maddesi daha vardır. (Madde 104.) “...Cumhurbaşkanı Türkiye Cumhuriyeti’nin ve Türk Milletinin BİRLİĞİNİ temsil eder.” Böylesine ayrımcılık yapan bir şahıs Türk Milleti’nin bütünlüğünü acaba nasıl temsil eder, merak konusudur! ★★★ Nitekim önceki gün bir kez daha çıktı Meclis kürsüsüne, özellikle CHP’ye ve bütün muhalif kesimlere yine bindirdikçe bindirdi. Hem de en ağır ve gerçek dışı suçlamalarla... Bu kez “Uçkurdan” falan söz ederek ve bu sözcüğü siyasete sokarak!.. Bu sözcükleri dün yandaş medya bile görmezden gelmek zorunda kaldı. Bir cumhurbaşkanının ağzına asla yakışmayacak benzetmeler... (Bilmeyenler için kısaca anlatayım, uçkur eski yıllarda erkekler açısından cinselliğin vazgeçilmez bir simgesiydi. O zaman donlarda lastik olmadığı için erkek kısmı yatağa ‘uçkurunu çözerek’ girerdi!) Recep Tayyip Erdoğan ’ı tarafsız cumhurbaşkanı olarak görmek ne yazık ki mümkün olmuyor. O, taraflı bir parti başkanı. Ama gelin görün ki hakkında hoşuna gitmeyen bir şeyler yazıp söylediğinizde aleyhinize açılan davaların tümü ‘Cumhurbaşkanına hakaret’ davaları! Cumhurbaşkanı yetkisini kullanan, millet ezilirken Saray’larda korkunç bir lüks içinde yaşamakta olan bir parti başkanı. Hiç değilse milletin karşısına çıktığında ‘Tarafsız’ olabilmeyi bir gün olsun aklından geçirse... Şansı da iyi gitmiş ve günümüze kadar ulaşmış durumda. Beş yılımız daha böyle geçecek! Sevgili okurlarım yukarıda ‘uçkurdan’ kısaca söz edince aklıma gerçekten yaşanmış fıkra gibi bir olay geldi... Yıl 1919... Birinci Dünya Savaşı’ndan yenik çıkmışız. Osmanlı’yı yöneten ittihatçı kadrolar işgalci İngilizler tarafından tutuklanıp Malta adasına sürgün ediliyor. Asker ve sivil yüzlerce ittihatçı Malta’da hapis... Yatan tutuklular arasında memleketi savaşa sokup başımıza bela açan ve sonra yurt dışına kaçan Enver Paşa’ nın babası Ahmet Paşa, yazar ve siyasetçi Süleyman Nazif gibi niceleri var. Günün birinde koğuşta muhabbet ederken laf uçkura geliyor. Ahmet Paşa şöyle diyor: “Ben ömrüm boyunca harama uçkur hiç çözmedim.”  Süleyman Nazif lafı gediğine koyuyor: “Paşa paşa, keşke helâle de çözmeseydin de Enver’i memleketin başına bela etmeseydin!”",https://www.sozcu.com.tr/yine-esti-gurledi-wp7722682
Emin Çölaşan,Pamuk eller cebe ya Haci!,24 Haziran 2023,"Sevgili okurlarım, yıl 2018... İstanbul’daki Suudi Arabistan Başkonsolosluğu binasında korkunç bir cinayet işlenmişti... Suudi’den özel olarak İstanbul’a gönderilen devlet görevlisi katiller topluluğu, muhalif gazeteci (Suudi Arabistan vatandaşı) Cemal Kaşıkçı’ yı öldürmüştü. Bu inanılmaz cinayet sadece Türkiye’yi değil bütün dünyayı ayağa kaldırdı. İşin daha da korkunç yanı, Kaşıkçı’nın cesedi aradan beş yıl geçmiş olmasına rağmen henüz bulunabilmiş değil. Özel ekip Suudi’li muhalif gazeteciyi önce boğarak ya da uyutarak öldürmüş, sonrasında ise asitte eriterek yok etmişti. ★★★ AKP iktidarının gücü polisimizi ve savcılarımızı konsolosluk binasına sokup araştırma yapmaya yetmemişti. Ama olayın gerekçesi başka idi: “Bu herifler bizim önde gelen para desteğimizdir. Başımız ne zaman sıkışsa o hırsızların kucağına oturup para isteriz. Cinayet olayı bir süre konuşulur ve sonra unutulur. Bir cinayet için aramızı bozmayalım!..” Nitekim haklı çıktılar! Dünyayı bile ayağa kaldıran cinayet bir süre sonra unutuldu ama hırsızlarla ‘para ilişkilerimiz’ aynen sürdü gitti. Allah onlardan razı olsun, başımız ne zaman sıkışsa kendimizi onların kucağına oturtup bir miktar döviz tırtıklıyoruz! ★★★ Sadece Suudi’ler değil, başımız her sıkışığında, zor durumlara düştüğümüzde sığındığımız başka ‘din kardeşlerimiz’ de var. Kuveyt, Katar, Birleşik Arap Emirlikleri vesaire... Bunlarda para bol. Hepsinin ortak özelliği, Recep Tayyip ve Tayyipgiller familyasına besledikleri aşırı sevgidir. Para istersiniz verirler ama elleri sıkıdır ve her biri birbirinden daha sağlamcıdır. Bazen cömertlikleri tutar ve kesenin ağzını açarlar. Bunların yönetimleri hırsızlardan ve vurgunculardan oluştuğu için hükmettikleri trilyonlarca doları istedikleri gibi kullanırlar. Bu arada kendi ülkelerinden olmayan hırsızların da yüz milyarca dolarlarını dünya piyasalarında onlar yönetir. Kara para aklamak onların işidir. Ser verirler ama sır vermezler. Müslümanlık falan bunlar için işin hikayesidir. Dinimizle hırsızlığı güzelce bağdaştırmayı başarmışlardır. ★★★ Recep Bey yakın zaman öncesine kadar bütün dünyaya posta koyar, aba altından sopa gösterirdi. Aynen içeride yaptığı gibi kendisinden yana olmayan ülkeleri tu kaka ilan eder ve korkuttuğunu zannederdi. Bir süre bu taktiği uyguladı. Örneğin kendi emrindeki yandaş gazetelerde günün birinde kocaman harflerle şu manşeti bile gördük: “Şerefsizler.” Bu manşetin hedefi Birleşik Arap Emirlikleri idi. Fetö’nün 15 Temmuz darbe girişimine destek verdiği iddiasıyla atılmış olan ve belleklerde iz bırakan bir manşetti. ★★★ Sonra araya başka din kardeşlerimiz girdi. BAE ile Tayyipgilleri barıştırmak istediler çünkü bütçesi yamalı Türkiye onların dolar desteğine muhtaçtı... Ve barıştılar! ★★★ Yeni Cumhurbaşkanı Yardımcısı Cevdet Yılmaz ’la yeni Maliye Bakanı Mehmet Şimşek bu doğrultuda iki gün önce ilk geziye çıktılar, Recep Bey’in selamlarını ve saygılarını kendilerini ağırlayan entarili ve terlikli adamlara ilettiler... Ve hemen ardından para istediler: “Zor durumdayız, açın kesenin ağzını. Katar, Kuveyt açıyor, Suudi kardeşlerimiz de açıyor. Siz de açın... Pamuk eller girsin ceplere ya hacii...” ★★★ Bir zamanlar “Şerefsizler” diye manşet atmışlar, bir zamanlar kendi vatandaşlarını İstanbul’da konsolosluk binasında kesip biçip asitte eriterek öldürmüşler, hiç önemli değil. Önemli olan para...Recep Bey bunlara yakın geçmişte nasıl posta koyardı, unuttunuz mu... Mısır Cumhurbaşkanı Sisi ’ye nasıl hakaretler ederdi, unuttunuz mu... İsrail’e, Ermenistan’a neler derdi... Şimdi ekonomi sıkışınca her birine dostluk eli uzatmak ve bir anlamda özür dilemek zorunda kaldı . Allah hiçbir ülkeyi parasız bırakmasın, kimseye muhtaç etmesin. Kimseye tükürdüğünü yalatmasın. Amin.",https://www.sozcu.com.tr/pamuk-eller-cebe-ya-haci-wp7723871
Emin Çölaşan,Milletvekili olmanın dayanılmaz avantaları,12 Temmuz 2023,"Sevgili okurlarım Türkiye’de sokağa çıkıp “Günün birinde siyasete girersen, ya da şimdiden girmişsen ne olmayı istersin” diye sorsanız, büyük çoğunluktan alacağınız yanıt hep aynı olur: “Öncelikli amacım milletvekili olmaktır! Vatanıma milletin seçilmiş vekili olarak hizmet etmek istiyorum!” Bunu düşünen ve açıkça söylemekten çekinmeyen herkes kendince haklıdır... Çünkü bu iş Türkiye’deki en avantajlı ve çekici işler (ve meslekler) arasında kuşkusuz en ön sırayı almaktadır. Piyasada daha iyisi yoktur! ★★★ Bunları söylerken bakan olmaktan, daha üst yerlere getirilmekten falan söz etmiyorum. Sadece milletvekili olabilmek ve eğer mümkünse öyle kalabilmek bence fazlasıyla yeterlidir! -Rahat iştir. -Olanakları sonsuz, zahmeti azdır. -Meraklı olmayanlar için fazla bir çalışma gerektirmez. -İşini bilene ‘ün’ kazandırır. -Fırsat bulanlar arada sırada medyada ve televizyonların o meşhur tartışma programlarında yer bulup ününe ün katar!-Ömür boyu sürecek ballı emekliliğin tadını çıkarır. ★★★ Yani milletvekili olmanın çok büyük avantaları vardır... Olanakları sonsuzdur...Saymakla bitmez. En basitinden başlayayım... Bir kez seçilip Meclis’e girmeyi başaranlar için ömür boyu sağlık sigortası tıkır tıkır çalışmaya başlar. Üstelik eşi, evli olmayan çocukları vesaire de bu kapsama dahildir. İstediğiniz sağlık kuruluşlarına, istediğiniz doktorlara gidersiniz... Ve cebinizden bir kuruş ödemezsiniz. Yataklı tedavi dahil bütün harcamalarınız Meclis bütçesinden ve devlet tarafından karşılanır. ★★★ Gelelim ballı ve kıyak maaşlara... İki gün öncesine kadar emekli vekilin eline ayda net 51 bin lira geçerdi. Şimdi son yapılan zam doğrultusunda bu rakam 64 bin 962 lira oldu. Emekliliğe de hak kazanmış olan milletvekilinin ise eline bu aydan başlayarak 151 bin 219 lira geçecek. İnsaf baba insaf! ★★★ Üstelik bu zamlar Meclis’te hiçbir eleştiri, tartışma falan olmadan otomatik olarak oybirliği ile kabul edilir ve yürürlük kazanır. Millet zam sağanağı altında ezilirken, insanlar inim inim inlerken... Eller havaya kalkar ve iş oracıkta biter. Şimdi bu memlekette asgari ücrete talim eden milyonlarca dar gelirli insanımızı düşünün... Emekli maaşı olarak ayda eline 10-15 bin lira tutuşturulan çaresiz garibanları da düşünün... Kim ne derse desin Türkiye’de milletvekilliği adeta bir ‘bol kazanç kapısına’ dönüşmüş durumda... Böyle bir adaletsizlik acaba dünyanın neresinde vardır? ★★★ Bir daha söyleyeyim ve doğruluğu konusunda hiçbir kuşkunuz olmasın. Bu konuda parti falan hiç fark etmez... Herhangi bir partide siyasete soyunanlara bir bakın. Çoğu söylemez ve bu konudaki niyetini gizler ama gerçek bilinir. Hemen hepsinin kafasında günün birinde milletvekili olabilmek hayalleri vardır...Çünkü herkes bu işin avantalarını iyi bilir. Sabırlı olan, özellikle de parti yönetimi ve genel başkanla arasını iyi tutmayı başaranların en büyük hülyası budur. Bunu bir kez olsun başardın mı iş tamamdır!Milletimizin bütün vekillerini bu açıdan kutluyorum...Daha nice hayırlı ikramiyeler, hayırlı ve uğurlu maaşlar diliyorum!",https://www.sozcu.com.tr/milletvekili-olmanin-dayanilmaz-avantalari-wp7740478
Emin Çölaşan,"Tutuklu çocuklar, zavallı çocuklar...",07 Temmuz 2023,"Sevgili okurlarım, Türkiye’de kanayan bir yara var ama bu yarayı hiç kimse görmek istemiyor. Zaten hiçbirimiz bu konuda olup bitenin farkında değiliz, olmak da istemiyoruz! Cezaevlerinde yatmakta olan anneleriyle birlikte özgürlüğü elinden alınan ve yok edilen küçük çocuklar. Medyamız bu konuya girmeyi her nedense pek düşünmüyor! Devlet derseniz o da öyle!.. ★★★ Şu anda Türkiye’deki cezaevlerinde yatmakta olan tutuklu ve hükümlülerin sayısı 341 bin kişi... Müthiş, ürkütücü bir rakamdır. Bunun büyük çoğunluğu doğal olarak erkeklerden oluşuyor. Ama bir de kadınlar var... Bunların sayısı 14 bin dolaylarında... Ve içlerinde çok sayıda anneler var. Yıllarını cezaevlerinde küçük çocuklarıyla birlikte geçirmek zorunda olan anneler! ★★★ Tutuklu ve hükümlü annelerin özgürlüğü nasıl kısıtlı ise, aynı gerçek küçük yaştaki yavrular için de geçerli. Doğal olarak annelerine bağımlılar... Dolayısıyla kadınların cezaevlerinde koğuşun avlusu ya da kendileri için hazırlanan kreş dışında herhangi bir yere çıkmaları mümkün değil. Cezaevi mutfakları onlara her zaman olmasa bile bazen özel yemekler, doğum günlerinde pasta hazırlıyor. Dışarıdan içeriye yakınları tarafından özel giysiler ve gereken şeyler daha rahatça gönderiliyor. Ancak bu çocukların yaşantısının önemli bir bölümü ne yazık ki anneleriyle birlikte koğuşlarda geçiyor. Koğuşla küçük bir avlu arasında geçen kısıtlayıcı bir yaşam sıkışmışlığı... ★★★ Sözüm ona Cumhuriyet’in 100 . yılındayız... 100. yıl gibi önemli ve anlamlı yıl dönümlerinde devlet tarafından bir takım özel kararlar alınır, gerekirse yasalar çıkarılır. Bunlardan biri de içeride haklı veya haksız olarak yatmakta olan mahkûmlar için genel veya kısmî af çıkarmaktır. Bugüne kadar Türkiye dahil yüzlerce ülkede yaşanmış bir olaydır. Nitekim aynı uygulama Atatürk tarafından ilk kez Cumhuriyet’in 10. yıldönümünde 1933 yılında yapıldı. Sonrasında çeşitli dönemlerin iktidarları tarafından başka aflar da çıkarıldı. Bugünkü iktidarın ise bu doğrultuda bir niyeti olmadığı anlaşılıyor. Bazıları pişmanlık duyan ve her çeşit suçtan yatmakta olan 341 bin kişi derin bir hayal kırıklığı içerisinde, olup biteni sessizce izlemekle yetiniyor. ★★★ Ancak benim derdim anneleriyle birlikte 10 adet kadınlar hapishanesinin koğuşlarında yatmakta olan suçsuz ve günahsız yavrular... Bir koğuş düşünün, orada diyelim ki 19 anne ve 24 küçük çocuk birlikte yaşamak zorundadır!Çocuklar da anneleriyle birlikte hapis. Peki ama onların günahı ne? ★★★ 100. yıl affı çıkar veya çıkmaz, onu bilmek bizim açımızdan mümkün değil... Şu fotoğraflar çeşitli cezaevlerinin dört yanı yüksek duvarlar ve tel örgülerle çevrili avlularında ve koğuşlarında çeşitli zamanlarda çekilmiş. Annelerinin işlediği suçların cezasını o yavrular çekiyor. Her ne kadar çok resim çektirirken gelen talimat üzerine gülseler ve mutlu görünseler de!.. Siyasetçileri ve bizim iktidarı soracak olursanız, onlar işin bu gibi insancıl boyutlarını idrak etmekten aciz!",https://www.sozcu.com.tr/tutuklu-cocuklar-zavalli-cocuklar-wp7735688
Emin Çölaşan,Bunlara oy verenler düşünsün,06 Temmuz 2023,"Sevgili okurlarım, işin ölçüsü şimdiden iyice kaçtı ve bu açıdan bakıldığında beş yıl daha aynen devam edecek. Son seçimlerde özellikle AKP’ye oy veren milyonlarca vatandaşımız şunu çok iyi bilmeli... Ağlaşmaya, geçim sıkıntısından söz etmeye hakları yok. Bir tek örnek vereyim... Seçimlerden önce sokaklarda çok sayıda gariban emekli ile sohbet ederken bazılarından şu cümleyi duyuyordum: “Abi oyumu yine Tayyip’e vereceğim. Tayyip Müslüman adam!” Demek ki önemli bir bölümü atılan oltaya takılmıştı... Çünkü oy verecekleri Tayyip ve partisi Müslümandı ama ötekiler dinsiz imansız, Allahsız kitapsız takımındandı! ★★★ Dün gazeteye gelirken bizim evin yakınlarında karşıma biri çıktı... -Beni tanıdınız mı?-Valla tanımadım.-Emekliyim, bir sitede asgari ücretle çalışıyorum. Seçimden önce sizi yine burada görüp yanınıza gelmiştim. Bana sormuştunuz “Seçimde oylar kime” diye... Ben de sayın Tayyip Bey’e vereceğimi söylemiştim. -Peki abicim ben sana bir şeyler söylemiş miydim?-”Ver ama ötesi senin bileceğin iştir, ondan sonra pişman olma” demiştiniz. Dedikleriniz doğru çıktı. Bugün zam haberlerini duyunca pişman olmadım desem yalan olur.  -Demek ki doğruyu söylemişim! ★★★ Şimdi düşünüyorum, özellikle dün yağan zamlardan sonra bunlara oy veren milyonlarca insanımız da aynı pişmanlığı yüreğinde ve beyninde hissetmektedir. Hiç kimsenin kuşkusu olmasın bu furya olanca hızıyla sürüp gidecek. Mayıs 2023 seçimlerini kazandılar, beş yıl boyunca yeni bir güç elde ettiler. Kimse bir şey diyemeyecek... Ağlaşmaya kimsenin hakkı olmayacak. Hele de olacakları bile bile gidip AKP’ye oy verenlerin! ★★★ Birilerinin ‘Müslümanlığı’ falan bu gibi durumlarda işe fazla yaramaz. 21. yüzyılda yaşıyoruz. Bu gibi ortamlarda dinlerin değil bilimin kuralları geçerlidir. Bilim ne diyorsa o olur. ★★★ Devletin bütçesi batık durumda... Bizimkiler, Recep Tayyip dahil önümüzdeki birkaç gün içerisinde yeni bir Ortadoğu turuna çıkmaya hazırlanıyor. Suudi Arabistan, Katar, Birleşik Arap Emirlikleri... Bunların tamamı ve ellerindeki yüz milyarlarca dolardan oluşan sıcak para takkeli, entarili, terlikli hırsızlar tarafından yönetilir... Bu “Müslüman” ülkelerin başında dünyanın en büyük hırsızları, vurguncuları vardır. Gidip onlardan para isteyecekler! “Yine sıkıştık ya haciii, Tarzan zor durumda... Pamuk ellerini biraz olsun cebine sok, bu din kardeşlerine gönlünden ne koparsa bir şeyler ver.” Heriflerin hangi koşullarla ne kadar vereceğini, ya da verip vermeyeceğini şimdiden bilmek mümkün değil. ★★★ Dışarısı böyle de, ‘içeride’ neler olduğuna kısaca bakalım. Geçtiğimiz Haziran ayının enflasyon rakamları dün açıklandı. Bu görev resmi olarak devletin TÜİK isimli kurumuna ait. TÜİK’in başlıca görevi ise enflasyon rakamlarını düşük çıkarmak! Dün yine aynı şeyi yaptılar. Rakamlarla oynadılar, düşük gösterip yine gereğini yaptılar. Bu rakamları gören okurum Metin Altay ’ın tepesi dün iyice atmış ve şöyle yazmış: “Hiç utanmadınız mı enflasyon rakamlarını açıklarken yalan söylemeye?Hem yabancıları besle, hem de kendi halkına yalan söyle. Dünyada eşi benzeri bulunmayan bir ahlâksızlıktır bu.” ★★★ İçeride rakamlarla oynayıp enflasyonu düşük gösteren TÜİK... Bu yalanlara dayanıp piyasaya sürülen “İşte bakın, biz enflasyonu düşürüyoruz” palavraları... Dışarıda ise petrol zengini sahte Müslümanların ayağına gidip para dilenmek... Onlara sunulan gerekçe “Ekonomimiz çok şükür iyiye gidiyor!” ★★★ Sevgili okurlarım, özellikle AKP’ye oy veren vatandaşlarımız için söylüyorum... Bu olanlardan, özellikle zamlardan ağlaşacak en son kesim onlardır. Ağızlarını açıp yakınma hakları yoktur... Çünkü bunu onlar istedi...Ve onların sayesinde atı alan Üsküdar’ı geçti, kendi iktidarını garantiye aldı! Hayat pahalılığı dayanılmaz boyutlara mı ulaştı, zamlar birbiri ardına kafalarda mı patlıyor... Hiç dert etmesinler!Yakınmasınlar! Sorumlusu kendileridir.",https://www.sozcu.com.tr/bunlara-oy-verenler-dusunsun-wp7734643
Emin Çölaşan,Hayret ve utanmazlık. 100. yılında Lozan’ı bile unuttular,22 Temmuz 2023,"Sevgili okurlarım, her ülkenin kendine özgü önemli günleri ve mutlaka kutlanan özel yıldönümleri vardır. Bunların arasında ulusal ve dini bayramlar, ülke açısından önemli olan tarihler yer alır. Hele bazı durumlar vardır ki özel günler daha da büyük önem kazanır. yıl, 50. yıl, 100. yıl gibi... Bu gerçek Türkiye için de aynen geçerlidir. ★★★ 2023 yılı bu açıdan bakıldığında bizim için gerçekten önemli bir yıldır... Çünkü 100 yıl öncesi, 1923 önemlidir... 1923 yılında 24 Temmuz günü Lozan Antlaşması imza edildi. Hemen ardından Ankara başkent oldu... Ve 29 Ekim 1923’de Cumhuriyet ilan edildi. Yani her şey Lozan’la başlamış oldu. Eğer Lozan Antlaşması olmasaydı bütün bunlar olacak mıydı? Onu bilmek mümkün değildir ama biraz zor olurdu. ★★★ Şimdi 100. yılını sözüm ona kutladığımız (!) Lozan Antlaşması, diplomasi açısından bakıldığında Türkiye’nin büyük bir zaferidir. Çok şeyin, bugünkü Türkiye’nin ilk adımı olmuştur. Bugünkü iktidar ve onların yandaşları bilerek veya bilmeyerek Lozan’dan hiç hoşlanmaz. Tam tersine nefret eder ve örümcekli kafalarıyla küçümsemeye kalkışır. Bakınız, önümüzdeki pazartesi günü Lozan zaferinin 100. yıldönümü ama bu konuda düzenlenmesi gereken özel günlerden, kutlamalardan ve anma törenlerinden bugüne kadar herhangi bir haber yok! Yarın iktidarın küçük bir kesimi, başka bir deyişle Recep Tayyip (adet yerini bulsun diye) belki göstermelik bir mesaj yayınlayacak ve hepsi o kadarla kalacak. Böylesine özel ve anlamlı bir gün bu yolla gargaraya getirilmiş olacak. Amaçları zaten bu! ★★★ Ölüm kalım mücadelesi verdiğimiz Lozan’da heyetimizin başında İsmet Paşa var. Karşımızda ise neredeyse bütün dünya... Dünya devleri demek daha doğru olur. Ama özellikle de bize karşı bilenmiş olan İngiltere bir numarada. Birinci Dünya Savaşı’nda Çanakkale’de karşımızda uğradığı ağır hezimeti unutmamış olan, o maçın rövanşını alıp bizi yenik durumda tutmayı amaçlayan dünya devi... Lozan’da masaya yatırılan içinden çıkılmaz, bizi zorlayan pek çok konular vardı... Ve 38 yaşındaki Garp Cephesi Komutanı İsmet Paşa, aylar süren bu masa başı mücadeleyi kazanan taraf oldu. ★★★ Bizim sahtekarlar derseniz, 100 yıldan bu yana geçen süre içerisinde Lozan konusunda bir sürü yalanlar uydurdular. “Lozan Antlaşması’nda Türkiye aleyhine olan maddeler vardı. Bunlar aradan 100 yıl geçince açıklanacak!”“Lozan Antlaşması’yla elimizdeki büyük toprakları kaybettik!” Tamamı yalandır. Ne gizli maddeler var, ne de yabancı devletlere bir karış toprak verdik. Bazıları “Ege adalarını Lozan’da kaptırdık” diyor... Kaptırmadık... O adalar zaten bizim değildi. Tümünü birden Balkan Harbi öncesinde (1912) İtalya elimizden almıştı. ★★★ Bunlara defalarca çağrılar yaptık “Varsa açıklayın ki biz de bilelim şu verdiğimiz toprakları” dedik ama ağızlarını bile açamadılar. Tam tersine Lozan Antlaşması uyarınca Osmanlı’nın bugünkü değerle trilyonlara ulaşan borçları bizim üzerimizde kaldı. Yıllar boyu padişahların ve halifelerin dış dünyaya birikmiş olan borçlarını ödemek zorunda kaldık. ★★★ Başımıza Osmanlı’nın açtığı “kapitülasyon belasını” zorlu tartışmalardan sonra Lozan’da kaldırdık. O bela yok edildi. Adamların Türkiye’de üyeleri yabancı uyruklulardan oluşan özel mahkemeleri vardı. Örneğin bir Rus vatandaşı cinayet işlediği takdirde Rus mahkemesinde Rus kanunlarına göre yargılanıp çoğu zaman beraat ettirilirdi. Yabancı uyrukluların evlerine ve iş yerlerine Türk askeri, Türk polisi giremezdi. Limanlarımız arasında yolcu ve yük taşımacılığını yabancı bayraklı gemiler yapardı. Bunların dokunulmazlığı vardı. Katiller bile bu denetimsiz gemilere binip yurt dışına kaçardı. Kapitülasyonlar kaldırılınca bu belayı da başımızdan def etmiş olduk. Sadece bu bile büyük bir zaferdir. ★★★ Uzun tartışmalar sonrasında Lozan’da başarılı olamadığımız bir tek önemli olay vardır. Musul ve Kerkük Misak-ı Milli sınırları içerisinde yer alıyordu. Bu konu Türk heyeti ile İngilizler arasında haftalarca tartışıldı ama sonuca ulaşmak mümkün olmadı. İngiltere petrol yatağı Musul ve Kerkük için gerekirse Türkiye ile savaşacağını resmen açıkladı. Savaştan henüz çıkmış olan Türkiye ise o güce ne yazık ki sahip değildi. Sonuçta iş Milletler Cemiyeti (bugünkü Birleşmiş Milletler Teşkilatı) tarafından karara bağlandı ve Batı dünyasının oylarıyla o petrol bölgeleri İngiltere’ye bırakıldı. Elde edemediğimiz, lehimize çözemediğimiz en önemli konu budur. ★★★ 24 Temmuz 1923 tarihli Lozan Antlaşması genç Türk devletinin elde ettiği tapu senedidir.Yeni ulusal devletimiz bütün dünya tarafından tanınmıştır. Askeri zaferlerden sonra diplomasi alanında kazanılan ilk büyük zaferdir ve ekonomik zaferlerin önünü açmıştır. Şimdi başımızda olan aymazlar Lozan’ı takmıyormuş! yıl için bir tek kutlama bile yapmak işlerine gelmiyormuş! Nedeni belli... İşin başında görüşmeleri Ankara’dan yöneten Mustafa Kemal Atatürk ve masanın başından yöneten İsmet İnönü var. “İki ayyaş!”Kutlasınlar veya kutlamasınlar, o aymazlar, Atatürk ve İnönü’nün ağırlığı altında her zaman eziktir, ezilmeye mahkumdur.",https://www.sozcu.com.tr/hayret-ve-utanmazlik-100-yilinda-lozani-bile-unuttular-wp7750567
Emin Çölaşan,100. yılı kimler nasıl kutlayacak?,05 Temmuz 2023,"Sevgili okurlarım, anlı şanlı iktidarımız son seçimlerden hemen önce yeni bir kampanya başlattı: “Bütün dünyada Türkiye yüzyılı başlıyor!” Nasıl olacak, nasıl bitecek, ne olacak da bütün dünyada Türkiye yüzyılı başlayacak, bu palavraya kendileri bile inanmadı. Türkiye gibi ülkelerde böylesine acayip ve hiç kimsenin inanmadığı sloganlar üretip millete yutturmak kolaydır da, gerçekleştiğini görmek hiçbir zaman mümkün olmaz. Oysa karşımızda kapı gibi duran gerçek bir yüzyıl var. ★★★ 2023...Türkiye Cumhuriyeti’nin 100. yılı... Böylesine günler, haftalar, aylar ve hele de 100 . yıllar bütün ülkelerin tarihinde önemlidir. Çocuk oyuncağı değil şimdi içinde bulunduğumuz bu 100. yıl!.. Yılın ilk altı ayı zaten geçti. Memleketi yönetenlerden bu konuda bir tek söz, neler yapılacağı, nasıl kutlanacağı konusunda açıklanan bir tek karar gördünüz mü? Görmediniz, duymadınız! Şimdi diyecekler ki “Seçimler vardı kardeşim, biz seçime bakıyorduk. Zamanımızı seçime ayırmak zorunda idik...” Şimdi seçim bahanesi de bitti. Bundan sonra ne yapacaklarını hep birlikte göreceğiz bakalım! ★★★ İşin gerçeği şudur... Bu iktidar Mustafa Kemal Atatürk’ ün 1923 yılında kurduğu Cumhuriyet rejiminden hiç hoşlanmaz. Daha da önemlisi Atatürk’ ten hoşlanmaz. Onların kafasında Osmanlı ve şeriat rejimi özlemi gibi konular her zaman önceliklidir. Devrimlerimiz derseniz akıllarına bile getirmek istemezler. Şimdi önümüzdeki haftalarda ve aylarda kısıtlı, göstermelik bir takım kutlamalara girmek zorunda kalsalar, akıllarına bir kuşku takılacaktır: “Cumhuriyet’in 100. yılını kutlamasına kutlayalım da, bu işin bir de sonrası var, devamı var... Karşımızda yer alan kesimler hemen ardından 100. yıl bahanesiyle devrimleri güncelleyecek, böylece devrimleri de gündeme taşımak zorunda kalacağız.” ★★★ Evet, Cumhuriyet 1923’te ilan edildi ama olay hiçbir zaman bir rejim değişikliği olarak kalmadı. İşin hemen öncesinde Temmuz 1923’te Lozan Anlaşması’nın imzalanması var. Egemenliğimizi bütün dünyaya karşı kurtarmış, Osmanlı’nın başına bela olan kapitülasyonları kaldırmıştık. Lozan’ın da 100. yılı geliyor, kutlanması gerekecek. Hemen ardından Ankara’nın başkent ilan edilmesi gelecek. Lozan temmuzda imzalandı, ilk önemli karar olarak Ankara ekim 1923’te başkent ilan edildi ve hemen ardından Cumhuriyet’in ilanı geldi. ★★★ Onun da sonrasında, 1924 yılında çok önemli devrimler peş peşe gelmeye başladı ve bu uygarlaşma süreci 1930’ lu yıllara kadar sürdü gitti. Milli eğitimden kadın haklarına, Diyanet’in kurulmasından laik rejime, medreselerin kapatılmasından medeni kanuna, soyadı kanunundan Latin harflerine geçişe kadar onlarca baş döndürücü devrim birbirini izledi ve her biri ayrı ayrı gerçekleşti.Devrimlerin en yoğun gerçekleştiği yıl 1924’tür ve Cumhuriyet’in ilanından hemen sonra gelmiştir. Dolayısıyla Cumhuriyet’in 100. yılından sonra gelen ve bunların hiç hoşlanmadığı Atatürk devrimleri de ister istemez potaya girecektir. Atatürk vefat ettiğinde devrimlerin tamamı gerçekleşmişti. ★★★ Şimdi iktidarın büyük bir endişesi var: “100. yılı kutlarken bize karşı olan kesimler hemen ardından Lozan anlaşmasıyla birlikte, peş peşe gerçekleşen devrimlerin de kutlanmasını isteyecek ve ortalığı bu yolla tahrik etmeye çalışacaktır...” Yani bu iş öyle göstermelik, sıradan Anıtkabir ziyaretleriyle sınırlı kalmayacaktır. Laik Türkiye Cumhuriyeti’ni yönettiğini zanneden Osmanlı kafalıların korkusu işte buradan kaynaklanıyor ve korkmakta haklılar. Seçimi kazandıktan sonra “Dünyada Türkiye yüzyılı başlıyor” diye propaganda yaptırıp slogan atanlar işte bu gerçeklerden korkuyorlar. Hangi Türkiye yüzyılı (!) nasıl başlayacakmış! ‘Dünyada Türkiye yüzyılı’ olacak palavrasına sığınanların elleri kendi ülkelerinde Cumhuriyet’in 100. yıldönümünü kutlamaya bile varmıyor. Bugüne kadar ortaya çıkmış herhangi bir program yok. Kimse bu konuda neler yapılacağını bilmiyor. Belki de göstermelik olarak Anıtkabir’e gidip çelenk bırakır ve 100. yılı o kadarla kutlamaya kalkışırlarsa sakın ola ki şaşırmayın!",https://www.sozcu.com.tr/100-yili-kimler-nasil-kutlayacak-wp7733543
Emin Çölaşan,Batışın sorumluları nerede...,26 Temmuz 2023,"Sevgili okurlarım, Türkiye’de her mal ve hizmetin fiyatlarına bugüne kadar görülmemiş ölçüde acayip zamlar yapılıyor. Bu daha başlangıç. AKP iktidarı işin kolayını zam yapmakta buldu. Seçim öncesinde sesleri hiç çıkmıyordu. Seçim ne zaman bitti, vatandaştan gizledikleri zam yağmurları anında, birer birer veya topluca ortaya çıkmaya başladı. Gaddarca yapılan acımasız zamlar...Belli bir varlıklı kesim dışında milyonlarca insanımızı perişan ettiler. Varlıklı kesim diyorum, doğrudur. Diyelim ki o kesim Türkiye’de en çok 10 milyon kişiden oluşmaktadır. Peki ama geri kalan 75 milyonu nereye sığdıracağız, onlar nasıl ezilmektedir? ★★★ Geçen akşam geç saatlerde araca yakıt koyuyorduk. Birazdan zam gelecekti. Pompacı ile aramızda aynen şu konuşma geçti: -“Abi devlete para lazımmış. Sana bir şey diyeyim, ben olsam benzinin ve mazotun litresini 500 lira yaparım.” -İnsaf yaa, o kadar da olur mu! -İnan abi az bile gelir. Litresi 500 lira olsa şu gördüğün gariban araçların tamamı piyasadan çekilir çünkü onların cebi bu ağırlığı kaldırmaz. Belki size komik gelecek ama 500 yaparsan belli varlıklı kesimi hiç ilgilendirmez. Onlar araçlarını aynen kullanmaya devam eder. Böylece devlet büyük gelir elde eder. Fakat bunlar şu varlıklı kesimi görmüyor, ellerini fakir fukaranın cebinden bir gün olsun çıkarmıyor.” Sonra taşı gediğine koydu!.. “Ben kendine ekonomist diyenlerden değilim. Ben sahte değil gerçek ekonomistim. Bana o yetkiyi verseler valla memleketi hem paraya kavuşturur ve hem de gül gibi yönetirim.” ★★★ Eskiden olsa bizim yandaş medyanın manşetlerini, haber ve yorumlarını her gün izlerdik... Milletin oyları Reis’e aktı, seçimi az farkla bile olsa o kazandı! Oysa son zamlar sonrasında bizim yandaş medya da suspus oluverdi. Artık coşkulu iktidar haberlerine, hele de birbiri ardından patlayan zamlara yer vermeleri mümkün olmuyor çünkü ortada coşku kalmadı. Oy vermeyenlere diyecek bir şey yok. Onlar istediği gibi yakınabilir. Haklılar da... Çünkü pestil gibi arada kalıp ezildiler. Ancak bu kez de yandaşlar zor durumda kaldı... Çünkü haftalardan bu yana yapılabilen bir tek “ icraat” var. Her mala ve her hizmete sürekli zam yapmak ve milyonlarca insanımızın kanının bu yolla emilmesine göz yummak. ★★★  “Bu zamlar gerekliydi, yapılmazsa sonumuz çok daha beter olurdu” diyorlar. Peki memleketi bu duruma kimler düşürdü? Bu durumun sorumluları kimlerdir, nerelerdedir! Onların bir bölümü bakan, milletvekili, AKP’li yüksek bürokratlardan ve Saray mensuplarından oluşurdu. Şimdi bazıları görevlerini aynen sürdürüyor, bir bölümü ortalıktan sessizce çekilmek zorunda kaldı. Memleket batmış, milyonlarca insanımız da memleketle birlikte batışa sürüklenmiş, bizim iktidarı hiç mi hiç ırgalamıyor... Ve iktidarı oluşturan varlıklı kesim sanki hiçbir şey olmamış gibi davranmayı sürdürüyor. Ya seçimde “Ama abicim bunlar Müslüman” deyip onlara oy veren bilinçsiz garibanlara ne demeli? ★★★ Bu gibi işlerin her ülkede her zaman bazı sorumluları vardır... Ve onlar bilir ki gelecekte ortaya bir takım önemli sıkıntılar çıktığı takdirde birilerinden, belki de kendilerinden hesap sorulacaktır. Devletin bütçesi çökmüş, paramız döviz karşısında neredeyse bütün değerini yitirmiş ama hesap sormak diye bir kavram bizde yok. Bugüne kadar herhangi bir sorumludan hesap sorulduğunu hiç gördünüz veya duydunuz mu? Hele o batışa sürüklenmede iktidar kadrolarında yer almışsanız, hesap sorulması asla mümkün değil. “Devlet malı deniz” diyenler bu süreçten her zaman kazançlı çıkar. Herkesin, her bir sorumlunun yaptıkları yanına kâr kalır.",https://www.sozcu.com.tr/batisin-sorumlulari-nerede-wp7754234
Emin Çölaşan,Lozan’ı bile güme getirdiler!..,25 Temmuz 2023,"Sevgili okurlarım, şu son birkaç hafta içerisinde yaşadığımız olaylar bizim toplum olarak ne kadar “unutkan (!)” olduğumuzu bir kez daha gözler önüne serdi. Çok önemli bir 100. yıl olayını önce toplum olarak unuttuk. Ben bunca yıl gazeteciliğim sonrasında bu toplumdan artık fazla bir şey beklemiyorum... Ezik, sinik, ürkek, ses çıkarmaktan korkan bir topluluk olduk. Ne kadar eğitimli (!) olsak da çoğumuz cahiliz. Geçmişimiz, yaşadıklarımız bizi hiç mi hiç ilgilendirmiyor çünkü yakın ve uzak tarihimizle ilgili hiçbir şey bilmiyoruz, bilmek ve öğrenmek istemiyoruz. Bizi ilgilendiren sadece bir tek şey var: Cebimize giren, girmesi umulan, ya da çıkması düşünülen para... İşin içinde eğer para ve çıkar hesapları yoksa, zaten biz de o işin içinde hiç yokuz! Bizim ilgi alanımızın dışında kalıyor. Ulusal değer falan hiç aramayın . ★★★ Bunları niçin vurgulamak zorunda kaldığıma gelince... Dün, milletimizi esaretten kurtaran Lozan anlaşmasının 100. yıldönümü idi. Böyle önemli belli yıllardaki yıldönümleri bizde olduğu gibi her ülkenin geçmişinde ve tarihinde var. Ama onlar kendi geçmişlerine saygı duyduğu için o günleri kendi çaplarında kutlamayı görev bilir ve kutlar. ★★★ Biz egemenliğimizi Lozan’da elde ettik... Bir kesim bu müthiş başarıyı her zaman küçümsedi, alay etti ve üstelik bu konuda olduğu gibi karşımıza hep yalanlarla çıktı. Boynumuzda, adına kapitülasyonlar denilen büyük bir bela vardı. Taa Osmanlı döneminde yabancılara verilen bir takım haklar ve imtiyazlar. Aciz ve zavallı duruma düşürülen Osmanlı kendi vatanında egemen değildi. Egemenlik haklarını yabancı devletlerle, yabancı güçlerle paylaşmak zorunda bırakılmıştı. Mamadaki lokmaların büyüğünü her zaman yabancılar yiyor, bize de sofranın kırıntıları düşüyordu. Dünyada bile eşine ender rastlanan bir sömürü çarkı idi. ★★★ Şimdi yakın geçmişe bir bakıyoruz... Birilerinin bu kepazeliği ortadan kaldırmayı başaranlara ahlaksızca ve akıl almaz yalanlarla saldırmaktan utanmadıkları ortaya çıkıyor. Niçin?.. Çünkü egemenliğimizi bize kazandıranlar temelde iki kişi idi... İlki Lozan görüşmelerini Ankara’dan yöneten Meclis’in başındaki Devlet Başkanı Mustafa Kemal Paşa... Ve ikincisi Lozan’da görüşmeleri masa başında yeni Türk devleti adına yöneten, direnen ve ulusal çıkarlarımızdan ödün vermemek için akla karayı seçen Dışişleri Bakanı İsmet Paşa. ★★★ Türkiye’deki gerici kesimlerin Lozan’a saldırısı ve unutturmak istemesi yeni değil... Bunlarda hiç utanma sıkılma olmadığı için yalanlarını yıllarca sürdürdüler. -Lozan’da gizli maddeler var. -Lozan’da büyük toprak kayıplarımız oldu. İsmet Paşa yabancılara çok büyük toprakları terk etti... Ve daha niceleri... Hepsi yalandı. Kimseye bir karış toprak bile vermemiştik. Üstelik bu yalanları güçlendirmek için (bugünkü iktidar dahil) tarihimizin iki önemli ismine bir de unvan yakıştırdılar! “Lozan iki ayyaşın eseridir!” ★★★ Evet, dün 100. yıl idi. Bir tek resmi program yok.Anma töreni bir tek Anıtkabir ziyareti.Devlet protokolü hiç yok... Çünkü devlet ve hükümet olarak ansalar Atatürk ve İnönü’ nün isimleri ister istemez geçecek! Sadece bazı parti genel başkanlarının âdet yerini bulsun diye dün yayınladığı mesajlar vardı. Bu gibi durumlarda verirsin özel kalemine görevi!.. “Benim adıma kısa bir mesaj hazırlayıp medya kuruluşlarına gönder de Lozan’ı kutlamış olalım!” ★★★ İktidardan zaten bir şey beklemiyorduk da, CHP’nin yaptığı yetti mi? Lozan’ı canla başla savunması gereken “Türk milliyetçisi (!)” MHP, bir genel başkan yardımcısı imzasıyla yayınlanan göstermelik mesaj dışında acaba ne yapıyordu? CHP kendi yaşamakta olduğu bitmez tükenmez iç kavgaların etkisini üzerinden atamamıştı. MHP derseniz Devlet Bey sütre gerisine çekilmişti. Belki de bir şeyler söylediği takdirde büyük ortağını incitmekten korkuyordu. Koskoca Lozan işte böyle geçiştirildi. ★★★ Önümüzde Cumhuriyet’in 100. yılı var... O gün topluca Anıtkabir’e gidip saygı duruşunda bulunur, şeref defterini imzalayıp güzel nutuklar atarlar! Şu siyasi tabloya bakınız... Sevr’i yırtan koskoca Lozan’ı bile hep birlikte güme getirmeyi, göstermelik mesajlar dışında yok saymayı başardılar ya, iktidar dahil her birine ayrı ayrı helâl olsun!.. Bizim gibi toplumlara yakışan da işte bu gibi kafalardır.",https://www.sozcu.com.tr/lozani-bile-gume-getirdiler-wp7753111
Emin Çölaşan,Kocatepe’yi nasıl batırdık? Gemi komutanı anlatıyor -2-,20 Temmuz 2023,"Sevgili okurlarım, Kıbrıs Barış Harekatı’nda uçaklarımız Rum tarafının elinde olan Baf limanı önlerinde yanlışlıkla kendi savaş gemilerimizi bombalamış, o saldırılarda Kocatepe batmış, Adatepe ve Mareşal Çakmak muhripleri ise ağır yaralar alarak Mersin’e doğru kaçmak zorunda kalmıştı. Dün bu konuda gemilerimizi bombalayan pilotlardan biri olan Zeki Kılıç ’ın sözlerine yer vermiştim. Denizcileri suçluyordu. Bugün sıra bir denizcide, olay sırasında bombalanan Adatepe muhribinin ikinci komutanı yarbay Mehmet Kolburan ’da. Şimdi olayı Kolburan ’ın ağzından dinleyelim: Kıbrıs Barış Harekatı sırasında batan Kocatepe muhribinde 54 askerimiz şehit oldu. 42 askerimiz İsrail Deniz Ticareti Okulu teknesinin yardımıyla kurtuldu. Kocatepe, Cumhuriyet donanmasının harp durumunda kaybettiği ilk gemi olarak kayıtlara geçti. “Kıbrıs harekatında Adatepe muhribi ikinci komutanıydım. Gemi komutanımız albay Rızanur Öncü. 15 Temmuz günü Yunan cuntasının Makarios’u devirdiğini öğrendiğimizde Marmaris’te idik. Gelen emirle hemen Mersin’e doğru yola çıktık ve savaş eğitimi yapmaya başladık. Bazı arkadaşlarımız ‘Son anda yine geri döneriz’ diyordu! 19 Temmuz sabahı çıkarma gemilerimiz asker, malzeme ve cephane yüklü olarak Mersin’den açılmaya başladı. Çok muhteşem ve göz yaşartıcı bir manzaraydı. Bunu görmeyene anlatmak mümkün değildir. Limandaki bütün gemilerin telsizlerine el kondu. Konvoylarımızı beş gemi koruyoruz. Mareşal Çakmak, Adatepe, Tınaztepe, Kocatepe ve İzmit muhripleri...Biz Adatepe olarak konvoyun en arkasındayız. 20 Temmuz sabahı gün ağarırken çıkarma başladı. Girne kalesinin tam karşısında vaziyet aldık, kaleden bize ateş açılınca biz de kaleye ateşe başladık...Bu arada limandan çıkan bir Rum hücumbotu üzerimize gelmeye başladı. Bizim o anda beliren uçağımız buna bir tek bomba salladı. Bombanın yarattığı su kümbeti yok olunca bir baktık ki, hücumbot ortada yok! Bu manzarayı görünce ‘Helal olsun pilotumuza’ dedik... ★★★ Askerimiz kıyıya çıkıyordu. Çıktıkları yerin yakınında bir ev vardı, beş on dakika sonra oraya (karargâh yapılan eve) Türk bayrağını çektiler, bu iş oldu dedik... (İlk çıkan birliğin komutanı Albay İbrahim Karaoğlanoğlu’nun şehit düştüğü ev.) 21 Temmuz sabahı (harekatın ikinci günü) bize bir emir geldi: Dokuz muhrip tarafından korunan bir Yunan askeri konvoyunun Rodos’tan hareket edip Kıbrıs’a yaklaştığı tespit edilmiştir. Bu konvoyu karşılayıp durdurmak üzere Kocatepe, Adatepe ve Mareşal Çakmak muhripleriyle derhal Baf yönüne gidin ve bunları batırın... Girne’den Baf’a doğru Kıbrıs’ın kuzey sahilini izleyerek yola çıktık. Emirde ayrıca Baf yönüne giderken sahildeki muhtemel hedefleri de bombalayın deniliyordu. Sahilde bir radar istasyonu vardı. Kıbrıs’ı alırsak bu radar işimize yarar diye onu bombalamadık... ★★★ O sırada bizim bir uçağımız düşmüş. Mareşal Çakmak denizde parlayan bir şey görüyor. Bize telsizle dediler ki bizi koruyun, o parıltının olduğu yere gidip bakacağız. Gerçekten de düşen bizim pilotumuzmuş. Sal otomatik olarak açılmış ve denizde yüzüyor. Gidip o pilotu kurtardılar. Sonradan o pilotumuz da bizimle beraber bombalandı!.. Sonra bir emir daha geldi: Uçaklarımız (Baf’a yaklaşan) Yunan konvoyunu bombalayacak, siz o bölgenin içine girmeyin. Bizim uçaklar konvoyu bombalayacağı için biz oralarda dolaşıyoruz, Türkiye sahiline doğru inip çıkıyoruz. Yani Baf önlerine gitmiyoruz artık. Bizim geminin savaş harekât merkezi de Anadolu üzerinden gelen uçakları bize bildiriyor. Bir süre sonra harekât merkezi ‘Uçaklar döndüler, bize yaklaşıyorlar’ demeye başladı. Biz neden böyle yaptıklarını düşünürken birdenbire Kocatepe’nin telsizinden ‘Uçak hücumu, uçak hücumu’ diye sesler duyduk... Tam o sırada Kocatepe’nin sesi kesildi ve biraz sonra bir gümbürtü de bizim Adatepe’de koptu...  ★★★ Gelen uçakların bizim olduğunu tahmin ediyoruz ama uçaklarla telsiz bağlantımız yoktu. Uçaklar her nedense bizim kontrolümüzde değildi. Bunlar 21 Temmuz günü saat 14.30 dolaylarında oluyor. 750 librelik koskoca bir bomba hemen yanımızda suyun içinde patladı ve gemi birden karardı. Bakınız neler oldu: Bütün telsiz cihazlarımız ve cayro pusulamız devreden çıktı ve cayro alarmı çalmaya başladı. O büyük sarsıntıdan sonra gemide ‘Vuuu, vuuu’ diye alarm çalıyordu. Makine dairesinde borular patladı. Kazanlar yerinden kaydı. Kondenserde su kaybı var. Buharlı jeneratörler durdu ve geminin içi zifiri karanlık oldu. Tabii birdenbire böyle bombalanmak hepimizde şok etkisi yaratmıştı. Uçaklar üzerimizde dolaşmaya devam ediyordu. Sanırım her gemiye birkaç uçak var. Hemen ardından biri daha geliyor. Biz gemiyi kuzeye döndürdük, uçaklardan kurtulmak için yılankavi seyirle (sağa sola dönerek) Anadolu’ya doğru rota tutturduk. Tam bu sırada, ileride Mareşal Çakmak muhribini gördük. Aynı tipte bir bomba onun iskele baş omuzluğunda patladı. Mareşal de ateş ediyordu uçaklara... ★★★ Biz de ateş ediyoruz. Birkaç dakika sonra uçaklar yeniden saldırdı. Bu kez makineli tüfekle tarıyorlar. Mareşal Çakmak’la irtibat kuramıyoruz. O da bizimle birlikte Türkiye’ye rota tutturdu. Bir ara güneye (Kıbrıs’a) doğru baktım ki Kocatepe isabet almış, muazzam bir duman çıkıyor. Makineleri durduğu için gemi olduğu yerde kalmış. Gemi durunca uçaklar yeniden hücuma geçti. Çünkü duran hedefe saldırmak daha kolay olur. Bu arada bize de saldırmaya devam ediyorlardı... Biz Kocatepe’nin yardımına gidemiyoruz çünkü onu kurtarabilmek için önce kendimizi emniyete almamız gerekir. Denizdeki kural şöyledir: Orada tehlike varsa hiçbir gemi yardıma gidemez. Çünkü yardım etmek için makineleri durdurup hareketsiz kalacaksınız. Hareketsiz hedefi hemen batırırlar. Yani önce kendinizi kurtaracaksınız...Sonunda Mareşal Çakmak’la telsiz irtibatı kurabildik, hasarlı olduğumuzu anlattık. Çakmak’taki komodorumuz (filo komutanı) Kurmay Albay İrfan Tınaz ‘Siz güvenli bölgeye (Anadolu sahiline) gidin, ben Kocatepe’ye yardıma gidiyorum’ dedi. Bir saat sonra Mareşal Çakmak’tan uçak hücumuna uğradık, tekrar hücum ediyorlar diye mesaj aldık... ★★★ Onlar Kocatepe’nin yanına gidip makineleri durduruyorlar. Yanan ve batmak üzere olan geminin çevresinde salları görüyorlar. Canını kurtarabilen subay, astsubay ve erler sallara binmişler. Mareşal Çakmak orada ne yapacak? Filikalarını indirip Kocatepe personelini denizden toplayacak ve gemiye alacak... Tam kurtarma işlemi başlarken uçaklar yeniden saldırıyor ve Mareşal Çakmak oradan kaçmaya başlıyor. Makinelerine verebildiği kadarını veriyor, ateş ederek oradan uzaklaşmak zorunda kalıyor. Böylece denizdeki Kocatepe mürettebatı da kaderleriyle baş başa kalıyor. Denize dökülenleri daha sonra İsrail balıkçı (!) gemileri (denizde istihbarat görevlisi gemiler) kurtarmış...Biz ertesi sabah (22 Temmuz 1974) saat sekizde Mersin limanına ulaşabildik. Tek kazana kaldığımız için çok ağır gidiyorduk. Hızımız saatte ancak beş mildi. O gün akşama doğru Mareşal Çakmak da geldi. Bizim uçaklardan çok isabet almışlar. Hatta onlar da gemideki mermilerini bitirecek kadar ateş açmışlar bizim uçaklara. Ancak gemide büyük hasar vardı... Biz Türkiye’ye doğru gelirken uçaklar üzerimizde yine uçuyordu. Ama bu kez saldırmak için değil, keşif için uçtukları belliydi. Aradan geçen bu süre içerisinde bizim Savaş Harekât Merkezi saldırıya uğrayan gemilerin Türk gemisi olduğunu herhalde fark etmiş ve bunu uçaklara bildirmişti... ★★★ Böyle bir Yunan konvoyu ne yazık ki yoktu. Biz bunu sonradan anladık. Elektronik bir aldatmaca olabilir. Orası Türkiye’nin harp sahası ilan ettiği yasak bölgeydi. Belki hedefine kısa yoldan gitmek isteyen bazı ticaret gemileri o yasak bölgede mecburen toplanmıştı. Ancak benim tahminim, radarlarda görülen o konvoy tamamen elektronik bir aldatmaca idi. Ama bu görüntü üst makamları haklı olarak tedbir almaya zorlamış ve üzerine gidilmiştir. Biz o konvoyu hiçbir zaman gözlerimizle görmedik... Bazıları bu olayda Deniz Kuvvetlerinin hatası olduğunu söyledi. Ama öyle olsa bize niçin ‘Konvoya önce uçaklarımız hücum edecek, siz şu sahanın güneyine inmeyin’ densin. Burada uçakların kendi gemilerimizden haberi yoktu herhalde. Acaba Hava Kuvvetlerinin hatası mıdır? Elbette hata var ama bence Kuvvet hatası değildir. Savaş Karargâhının hatası olabilir. Harekât sırasında uçaklarımız denizdeki kuvvet komutanının emrinde olsaydı bu üzücü olay belki de yaşanmayacaktı. Böyle şeyler dünyanın her yerinde ve her savaşta olabilir ve olmuştur. Araştıralım ve bu hatalardan ders alalım.”  ★★★ Emin Çölaşan’ın notu: Yarınki yazımda Kıbrıs harekâtı sırasında Ankara’daki Genelkurmay Savaş Karargâhında Hava Kuvvetleri ile Deniz Kuvvetleri arasında koordinatörlük görevi yapan ve bu acı olay konusunda çok ilginç gerçeklere tanık olan hava pilot kurmay albay Behçet Tamuroğlu ’nun anlattıklarını size ileteceğim.",https://www.sozcu.com.tr/kocatepeyi-nasil-batirdik-gemi-komutani-anlatiyor-2-2-wp7748532
Emin Çölaşan,Civciv çıktı kuş çıktı...,13 Temmuz 2023,"Sevgili okurlarım, bizim yandaş medyada birkaç günden bu yana yine zafer çığlıkları atılıyordu. “ABD Başkanı Biden NATO zirvesinde cumhurbaşkanımızla yine bir araya gelecek, önemli mesajlar verilecek ve Türkiye yine kazanacak!” Verilecek mesajların bütün dünya tarafından büyük merakla beklendiği de bu müjdeli haberlere ekleniyordu. Aradan birkaç gün geçti ve ikisi bir araya geldi... Bizim yerli kadın tercüman aracılığı ile bir saat 15 dakika görüşmüşler, birbirlerine karşılıklı olarak iltifat etmişler. ★★★ Ekranlara yansıyan görüntü şöyle: Bizimki ABD’linin karşısında Türkçe konuşuyor.Biden bazen gülüyor. Bizimki ise elindeki notlara bakıp bir şeyler söylemeyi sürdürüyor. ★★★ İsveç’te ruh hastası bir manyak ortaya çıkıp Kuran yakmıştı. Bu gibi olaylar İsveç yasalarına göre suç falan oluşturmuyor ama bizimkiler ısrar ediyordu: “Bu adamı tutuklayın, yargılayıp hapis cezası verin.” İsveç ise tam tersini söylüyordu: “Yaa kardeşim bu gibi tipler her ülkede çıkabilir. Bizde de birileri çıkıp öteki kutsal kitapları, İncil’i veya Tevrat’ı da yakabilir. Bunlar bizde suç değildir. Dolayısıyla polisimiz bu gibileri  gözaltına aldıktan sonra serbest bırakır.” ★★★ Bizimkilerin bir büyük endişesi daha vardı. “Ama siz PKK yandaşlarını da besliyorsunuz. Bunlar teröristtir ve bizim açıktan düşmanımızdır. Bunlar sizin kentlerinizde Türkiye aleyhine gösteriler yapıyor...” Aradaki diyalog genelde şöyle gelişiyordu: “İyi ama silahsız ve şiddetsiz olması koşuluyla bizde gösteri yürüyüşleri yapmak  suç değildir. İsveç’te yaşayan herkes bu gösteri ve yürüyüş hakkından yararlanabilir. İsterseniz Türk vatandaşları da bu hakkı PKK’ya karşı kullanıp istediği gibi  yürüyüşler düzenleyebilir.” ★★★ Sonunda bizimkiler çok önemli bir karar aldılar: “İsveç’le Finlandiya’nın NATO’ya girebilmesi için bütün NATO üyelerinin oybirliği ile karar alması gerekir. Türkiye olarak biz Finlandiya’ya karşı çıkmayacağız ama İsveç’in üyeliğine onay vermeyeceğiz. Ötesini İsveç düşünsün!” Yandaş medya yine feryadı basıyordu... “Erdoğan’ın büyük diplomasi zaferi. İsveç’in NATO hülyası başlamadan bitti!” ★★★ Bu işleri çok iyi bilenler ise biraz farklı düşünüyordu... Ancak onlar televizyon ekranlarında her gün onlarcası boy gösterip ahkam kesenlerden olmadığı için seslerini ve görüşlerini duymak pek mümkün olmuyordu: “Arkadaşlar büyük lokma yiyin ama büyük konuşmayın. Recep Tayyip bu konuda ısrarca olamaz. İsveç’in NATO üyeliğini reddetme kararından sonra mutlaka ve en kısa zamanda geri atmaya eli mahkûmdur.” Gerekçeleri sağlamdı ve şöyle idi: “Çünkü onların üyeliğini ABD, İngiltere, Almanya, Fransa ve bütün NATO üyesi ülkeler istiyor. Recep Tayyip hangi gücüyle bu büyük baskıya karşı çıkacak ki...” ★★★ Nitekim söyledikleri doğru çıktı... Litvanya’nın başkentinde iki gün önce düzenlenen NATO zirvesinde bizim Recep Tayyip, başta Biden olmak üzere bütün NATO üyelerinin cumhurbaşkanları ve başbakanları ile görüştü... Ülkeler arasında önceki haftalarda heyetler arasında yapılan üst düzey görüşmelerde de aynı konu sürekli gündeme gelmiş ve bizimkilere kesin mesajlar iletilmişti: “İsveç’in NATO üyeliği konusunda herhangi bir terslik yaratmayın, aksilik çıkarmayın. ABD dahil bütün NATO üyeleri böyle istiyor....” Sonunda da Türkiye kibarca, diplomatik bir dille uyarılıyordu... “Aksi takdirde Türkiye olarak siz zararlı çıkarsınız. Zaten ABD, İngiltere, Almanya, Fransa gibi ülkeler bu konuyu zirve toplantısında gündeme getirip bastıracaklar.” ★★★ Bizimkiler arasında Ankara’da önemli toplantılar düzenlendi... Ve gizli kararlar alındı: “İsveç’e daha fazla karşı çıkmanın bize kazanç değil zarar getireceği artık iyice belli oldu. O halde geri adım atalım ve bize AB konusunda yardımcı olmalarını isteyelim. Son kozumuzu kullanalım ve hiç değilse Türkiye’ye AB yollarının açılmasını sağlayalım.” Gereği yapıldı, onca posta koyduktan, sert çıkıp tehditler savurduktan sonra geri adım atıldı. ★★★ Bir süre sonra hep birlikte göreceğiz... Tükürdüklerini yalayacaklar, o kadar böbürlendikten sonra İsveç’in NATO üyeliğine onay vermek zorunda kalacaklar! İşin sonucu da şöyle olacak: Onca çabalardan sonra civciv çıktı kuş çıktı.",https://www.sozcu.com.tr/civciv-cikti-kus-cikti-2-wp7741598
Emin Çölaşan,Yakın tarihimizden hüzünlü bir belgesel,18 Temmuz 2023,"Sevgili okurlarım, Türk ordusu bundan 49 yıl önce, 20 Temmuz 1974 günü Kıbrıs’a çıkmış ve orada Rumların elinde esir bulunan Türk soydaşlarımızı kurtarmanın ilk adımını atmıştı. Kıbrıs yıllardan beri kaynıyordu. Türk azınlık Rum çoğunluğun zulmü altında inim inim inliyor, alınan asker çıkarma kararları başta ABD olmak üzere dış ülkelerin baskısı nedeniyle bir türlü gerçekleşmiyordu. Bülent Ecevit Başbakan, Necmettin Erbakan Başbakan Yardımcısı, Semih Sancar Genelkurmay Başkanı idi. CHP-MSP koalisyonu son kararı verdi ve ordumuz 20 Temmuz 1974 günü sabahın ilk saatlerinde Kıbrıs topraklarına (Girne’den yapılan çıkarma ile) ilk adımı attı. Paraşütçülerimiz adaya iniyor, uçaklarımız hedefleri bombalıyor, savaş gemilerimiz devriye geziyordu. ★★★ Kıbrıs Yunan uçaklarının menzili dışındaydı ve bu durum bize büyük bir avantaj sağlıyordu. Hava ve deniz üstünlüğü bizdeydi. Adaya komando paraşütçülerimiz indi, çıkarma gemileriyle askerlerimiz ve malzeme çıkarıldı. Çok şiddetli çarpışmalar oldu. Yıllar sonra, Türk kuvvetlerinin komutanı Orgeneral Bedrettin Demirel’ le bu harekat konusunda uzun bir söyleşi yapmıştım ve şu sözlerini unutamam: “Karşımızda çok iyi savaşan bir Yunan ordusu vardı. Mertçe savaştılar.” ★★★ Sonunda üstünlüğü ele geçirdik ve yine dış dünyanın baskısıyla ateşkes kararı alındı. Ancak birliklerimiz Girne - Lefkoşe bölgesinde, çok dar bir alanda sıkışıp kalmıştı. Ciddi bir Yunan saldırısı bizi zor durumda bırakacaktı. O süreçte askeri açıdan nice eksiklerimiz ve yanlışlarımız olmakla birlikte, aynı zamanda nice kahramanlıklar yaşandı. Örneğin bir fotoğraf vardı... Savaşta kırılan kolu alçıya alınan bir subayımız tankın önünde ve sağ elinde tüfeğini tutuyor. Rapor almamış, memlekete dönmemiş, savaş alanında. ★★★ ABD ve dış dünyanın uyarılarına karşın Ağustos 1974’te ikinci harekat başlatıldı ve ordumuz yeniden ileri atılıp bu kez Magosa dahil Karpaz’a kadar olan bölgeyi ele geçirdi. Sonradan kurulacak olan bugünkü KKTC’ nin sınırları böyle belirlenmiş oldu. Türkiye’nin Kıbrıs zaferi sonrasında Yunanistan’ı yönetmekte olan cunta devrildi ve yeniden demokrasiye geçildi. ★★★ Kıbrıs Barış Harekatı adı verilen bu operasyonun bence en renkli, en önemli ve en hüzün verici olaylarından biri, kendi savaş gemimiz olan Kocatepe’ yi bizim uçaklarımızın yanlışlıkla bombalayıp harekatın ikinci günü, 21 temmuzda batırması, Kocatepe ile birlikte Adatepe ve Mareşal Çakmak isimli savaş gemilerimize de saldırıp ağır hasar verdirmesidir. Kocatepe olayını o tarihten bir süre sonra dört koldan araştırmış, işin içinde olanlarla uzun söyleşiler yapmış ve sonra, (artık piyasada bulunmayan) “Unutulmayan Söyleşiler. Tarihe Düşülen Notlar” isimli kitabımda tam metin olarak yayınlamıştım. Kendi savaş gemimizi nasıl batırmıştık? Bu  büyük hata kime aitti? Deniz Kuvvetlerine mi, Hava Kuvvetlerine mi, yoksa Ankara’daki Savaş Harekat Merkezine mi? ★★★ Konuştuğum üç isim şunlardı: Yarbay Zeki Kılıç: Kendi gemilerimizi bombalayan pilotlardan biri.Yarbay Mehmet Kolburan: Kocatepe’nin hemen yakınında olan ve uçaklarımızın saldırısından payına düşeni alan Adatepe muhribinin ikinci komutanı. Hava Pilot Kurmay Albay Behçet Tamuroğlu: Genelkurmay’daki Savaş Harekat Merkezinde görevli, havacıların temsilcisi. ★★★ Evet , uçaklarımız Kıbrıs barış harekatında yanlışlıkla Kocatepe muhribini vurdu ve batırdı. Bunlar olurken Mareşal Çakmak ve Adatepe muhripleri de kendi uçaklarımızın saldırısına uğradı ve her ikisi de ağır yaralar alıp Anadolu kıyılarına doğru kaçmak zorunda kaldı. Peki bu yanlışlıkların nedeni neydi? ★★★ Harekat boyunca Kıbrıs’ta karacı, havacı, denizci, deniz piyadesi ve jandarma olmak üzere subaylar dahil toplam 498 şehit verdik. Batırılan Kocatepe’ de şehit sayısı 67 idi ... Ama biz Kıbrıs şehitlerimizi de galiba unuttuk! Şimdi yarından başlayarak sizlere bu Kocatepe olayının perde arkasını üç gün boyunca, bire bir yaşayanların ağzından anlatacağım. Bu diziyi aslında daha önce de yayınlamıştım. Ancak günümüze kadar Sözcü gazetesi çok sayıda yeni okur kazandı. Bu hüzünlü ve esrarengiz olayın gerçeklerini ve perde arkasını onların da bilmesini istedim. ★★★ Her şey 20 Temmuz çıkarma günü Hava ve Deniz Kuvvetlerine Genelkurmay’dan gelen çok acil bir emirle başlamıştı: “Baf limanına Rodos’tan kalkan, Rum ordusuna asker, cephane ve silah taşıyan gemilerden oluşan bir Yunan konvoyu yaklaşıyor. Savaş alanı ilan ettiğimiz o bölgede denizde görülen bütün yüzer cisimler uçaklarımız ve gemilerimiz tarafından batırılacak ve konvoy imha edilecektir!” Sonrası tam bir macera filmi gibi... Filmin devamı yarına! (Yarınki konuğumuz Kocatepe’yi bombalayan pilotlarımızdan rahmetli Zeki Kılıç.)",https://www.sozcu.com.tr/yakin-tarihimizden-huzunlu-bir-belgesel-3-wp7746158
Emin Çölaşan,Devleti yöneten tarikatlardan sadece biri!..,14 Temmuz 2023,"Sevgili okurlarım, Osmanlı döneminde yazılmış olduğu söylenen bir şiir vardır ama kimin yazdığı belli değildir... “Hasan dağı arpalıktır eğer saban yürürse Her derede bir değirmen eğer suyu gelirse Her kümeste bir tavuk eğer köylü verirse Güzel gidiş bu gidiş eğer sonu gelirse.” ★★★ Özellikle bu iktidar döneminde ülkemizde yaşanan olaylara tanık oldukça bu güzel şiiri anımsarım. Türkiye’nin ne durumlara düşürüldüğünün yalın ve en basit anlatımı ile birlikte somut bir tanımıdır... Türkiye Cumhuriyeti bir takım tarikatlar ve cemaatler tarafından parsellenmiş durumda. Devleti bazen Sağlık Bakanlığı’nda olduğu gibi perde arkasından gizlice, bazen de açıkça onlar yönetiyor. Oy avcılığının en belirgin nedeni olarak karşımızda din ticareti ve din sömürü var. Bu iş sayesinde hem oy kazanılıyor, hem iktidar gücü ve hem de çok büyük paralar. ★★★ Bu süreç Atatürk döneminde büyük ölçüde önlenmişti ama sonra yeniden hortladı. Siyasetçiler her yönden kazançlı olan bu süreci devreye soktular. Dönen çark hızla büyüdü ve bugünkü duruma geldi. Bu işin belli kuralları var! Sana oy lâzımsa tarikatlara ve cemaatlere bütün ödünleri istesen de vereceksin istemesen de... Bu gerçeğe yakın geçmişte Fetö olayında tanık olmuştuk. Fetö’yü bile kendileri için kaldıraç yaptılar, yalvarıp yakardılar, bol kepçe yağ çektiler ve başımıza bela ettiler. Sonra neler olduğunu hepimiz biliyoruz.  ★★★ Türkiye’de önemli bir tarikat var... Menzil. Bu tarikatın gerçek öyküsü, bırakın bilimsel araştırmaları falan bir yana, romanlara bile konu olacak cinstendir. Bunların Türkiye’de iki ana üssü var. İlki Adıyaman Kahta’da Menzil köyü. İkincisi Eskişehir Sivrihisar’da Buhara köyü. İlkinde tarikatın yaşça büyük lideri kendisi yaşıyor, ikincisinde ise onun yeğeni, yine tarikat lideri kimliği ile.... Başka bir deyişle amca-yeğen imparatorluğu sürüp gidiyor ama çıkar ilişkileri nedeniyle araları iyi değil. Birbirleri hakkında konuşup duruyorlar, karşılıklı olarak birbirlerini suçluyorlar. ★★★ Saygı Öztürk bu acayip yapının içyüzünü araştırıp kitap yapmıştı: “Menzil. Bir tarikatın iki yüzü.” (Doğan Kitap.) Bir sürü gerçekleri o kitaptan öğrenmiştik. Türkiye’nin iki ucunda iki köy. Adlarının köy olmasına bakmayın siz, ikisi de modern kentler. Karkas ve çok katlı binalar, asfalt yollar, parklar, bahçeler, kafeler, restoranlar, kebapçılar, sağlık kuruluşları, oteller, camiler, Kuran kursları, medreseler, hamamlar, köylerin dışında büyük tarlalar, tarım alanları, hayvancılık yapılan büyük araziler falan ne ararsanız var derde devadan gayri! Müritler şeyhlerinin elini öpmeye bu iki yerleşim birimine sürekli akın ediyor ama kendilerine verilen bütün hizmetler paralı! Allah rızası için ücretsiz verilen hiçbir şey yok. Üstelik amca-yeğen kavgalı ama bu gerçek onların çıkar kavgalarını örtbas etmeye yetmiyor. Ama yine de, uzaktan bile olsa kardeş kardeş geçiniyor gibi görünüyorlar. Öyle görünmek zorundalar... Çünkü işin içinde çok büyük miktarda hem maddi, hem de manevi kazanç var. ★★★ Adıyaman’daki Menzil şeyhi vefat edince Recep Tayyip dahil devletin bütün üst düzey yetkilileri, protokolde isimleri yer alan ve almayan siyasetçilerin büyük çoğunluğu dün yas mesajları yayınlayıp üzüntülerini dile getirdiler, şeyhten övgüyle söz ettiler. Devlet gibi ahali de yasta idi! Cenaze törenine on binlerce kişi katıldı. Hey gidi Türkiye Cumhuriyeti, nerelerden nerelere! ★★★ Türkiye nereye koşuyor?.. Meydan tümüyle tarikatlarla cemaatlere kaldı. Devrimlerimiz ayaklar altında paspas gibi çiğneniyor. Cumhuriyet’in 100. yılı geldi, yılın yarısını geride bıraktık ama sadece ülkeyi yönetenlerden değil, muhalefet partilerinden de tık yok. Ötekiler yetmemiş olmalı ki Meclis binasında bile Kuran kursu açılıyor. Milli olmayan Eğitim Bakanı sadece kız çocukları için yeni okullar açılması gerektiğinden dem vuruyor. Bunlara erkek çocuklar alınmayacak. Bunları görünce yazının en başında kullandığım şiirin son dizesini bir kez daha anımsadım... Güzel gidiş bu gidiş eğer sonu gelirse! Acaba gelir mi? Rahat olsunlar gelmez, gelmeyecek!.. Zira atı alan Üsküdar’ı çoktan geçti.",https://www.sozcu.com.tr/devleti-yoneten-tarikatlardan-sadece-biri-wp7742758
Emin Çölaşan,Lokmalar büyük geldi!,15 Temmuz 2023,"Sevgili okurlarım, Türkçemize yerleşmiş çok anlamlı bir atasözümüz vardır... Allah kimseyi kimseye muhtaç etmesin. Ya da Allah bizi kimseye muhtaç etmesin. Kim olursak olalım muhtaç olmak, başkalarına el açmak kötü bir şeydir. Ama çok sık kullandığımız bazı atasözlerimiz sadece insanlar için değil ülkeler ve devletler için de geçerlidir...  İnsan muhtaç olursa çaresi şu veya bu biçimde bulunur. Ama devlet muhtaç duruma düşerse çözümü zordur ve onur kırıcı olur. Gidip başka ülkelerin kapılarını para için çalarsınız. O el kapılarında açıkça yalvarıp yakarmasanız bile sizin muhtaçlığınız ve zor durumunuz hemen anlaşılır. ★★★ Türkiye Cumhuriyeti şimdi işte bu açmazların tam da göbeğinde yer alıyor. Ne yazık ki böyle. Başımızda partili bir Cumhurbaşkanı var! Birkaç hafta öncesine kadar pek çok ülkeye sert çıkar, posta koyar ve gerektiğinde tehditler savururdu. Her sabah onun çeşitli ülkeleri tehdit eden sözleriyle uyanırdık. Ama sadece o kadarla yetinmez, onun başka ‘yeni keşiflerini’ de öğrenme fırsatını bulurduk: “Bütün dünyada yeni bir Türkiye yüzyılı başlatıyoruz!” ★★★ Dünyada nasıl bir Türkiye yüzyılı olabilir? Acaba kaç ülke bu kavramı ciddiye aldı? Aldılarsa ne dediler, yoksa güldüler mi? Ne bilelim biz, belki haberleri bile olmadı. Ya da şöyle demiş olabilirler... “Yav arkadaş bunlar kendi Cumhuriyet’lerinin 100. yılını kutlamaktan bile aciz ama şimdi bütün dünyada yeni bir Türkiye yüzyılı olacağını ilan ediyorlar. Kendi toplumlarıyla dalga geçsinler de, işin içine bizi de katmaya kalkışmasınlar!” ★★★ Çok doğru bir atasözümüz daha var. Zaten atasözleri her zaman olmasa bile doğru ve anlamlıdır. Büyük lokma ye, büyük konuşma. Yıllardır başımızda olanların saraylarında ve lüks yaşamlarında yediği lokmaların büyüklüğünü küçüklüğünü bilemeyiz. Ama dış politika dahil her konuda büyük konuştuklarına, büyük konuşma tutkusu uğruna Türk Milletine ve bütün dünyaya yüzlerce kez yalan söylediklerine, kendilerince gövde gösterisi yaptıklarına tanık olmadık mı! ★★★ Tanık olduğumuz son olay bu söylediklerimin en somut kanıtıdır... Bir manyağın Kuran yakması sonrasında AB üyesi İsveç’i tehdit ettiler... Bunu yaparken ellerinde çok büyük bir koz vardı. “Madem İsveç bu gibi olaylara göz yumuyor, geri adım atmadığı ve özür dilemediği takdirde onların NATO’ya girmesine ret oyu verip işi bitireceğiz...” (Bir ülkenin NATO’ya üye olabilmesi için bütün üye ülkelerin kabul etmesi gerekiyor.) Birkaç gün önce sona eren son NATO zirvesinde bizimkiler ABD başta olmak üzere Almanya, Fransa ve bütün ülkelerden diplomatik dilde ve kibarca uyarılar aldılar... “Israr ederseniz siz zararlı çıkarsınız...” Ve bu ‘Maceranın’, bu ‘Tehditlerin’ işe yaramadığını gördüler... Bunun üzerine geri adım atmak zorunda kaldılar. ★★★ Şimdi önümüzdeki haftalarda ne olacağına bakalım! Onca laf ebeliğinden sonra İsveç’in NATO üyeliğine alınmasını kabul edecekler. Eeee, ne oldu o posta koymalara, o tehditlere, sert çıkışlara, gerçekten ne oldu?..Ne işe yaradı? ★★★ Sadece İsveç meselesi değil... Başka ülkelerle de durum vaziyetleri aynı! ■ İsrail’e ana avrat dümdüz giderlerdi. Devreye ABD girince sütlaç gibi yumuşayıp geri adım attılar. Büyükelçiliğimizi yeniden açtılar. İsrail artık bizim dostumuz oldu. ■ Yunanistan aynı durumda. Barış çubukları tütüyor. ■ Mısır öyle... Her gün sövdükleri Sisi yönetimini tanıdılar, Kahire büyükelçiliğimizi yeniden açtılar. ■ 15 Temmuz Fetö’cü darbe girişimi sonrasında petrol zengini Birleşik Arap Emirlikleri (BAE) bu iktidar tarafından acayip bir biçimde suçlanıyor ve darbeye destek verdiği iddia ediliyordu. İktidar medyası “Şerefsiz BAE” manşetleriyle doluydu. Şimdi bakanlarını falan gönderip o petrol zengini, para babası ülkeden para dileniyorlar. Sadece onlardan değil, Katar ve Suudi Arabistan dahil hepsinden!..Aman ya hacii zora düştük. Allah rızası için ver birkaç milyar dolar... ★★★ Peki bütün bunlar niçin oluyor?.. Bir süre öncesine kadar AB’yi boşlayıp Rusya’ya dönmüşlerdi... Rüzgar gülü artık ters dönmeye başladı...Kendilerini doyuracak mama’nın Rusya’da değil ABD ve AB’de olduğunu keşfettiler ve akla gelen ve gelmeyen bütün geri adımları atmak zorunda kaldılar... Ve açıkladılar: “İsveç Türkiye’nin AB üyeliğine destek verecek!” Ama ötesini yine gizliyorlar: “Biz de onların NATO’ya girmesini kabul edeceğiz!” Her şey bu kadar basit. Türkiye Cumhuriyeti 100. yılında işte böyle yönetiliyor... V e bunun adına “Bütün dünyada Türkiye yüzyılı” diyorlar. Ne demişti atalarımız! Büyük lokma ye, büyük konuşma. Ne kadar doğru söylemişler.",https://www.sozcu.com.tr/lokmalar-buyuk-geldi-wp7743618
Emin Çölaşan,CHP’nin başına gelenler!,28 Temmuz 2023,"Sevgili okurlarım, seçimden sonra bütün Türkiye’nin paylaştığı konuların en başında hiç kuşkusuz “CHP’nin durumu”  geliyor. İktidar kesiminin ise keyfi gıcır! Haklılar da... Ana muhalefet partisinde kazan fokur fokur kaynatılırken elbette keyifli olacaklar... Hele de o kazanın altını yakıp tutuşturanların çoğu bire bir CHP’nin içinde üst düzey görev alanlar ve halen de aynı görevlerini sürdürmekte olanlar ise! ★★★ Bu konuda kim ne derse desin Kemal  Bey bu süreçte çok kayıplı  ve yıpranmış  duruma düştü. Büyük yaralar aldı. Bunun en önemli örneklerinden biri Zafer Partisi ve Genel Başkanı Ümit Özdağ ’la imzaladığı gizli protokoldür. Seçimden birkaç gün önce partisinden bile hiç kimsenin haberi olmadan ‘gizli anlaşma’ imzalıyor ve çok önemli kararları kabul ediyor. Seçimi Millet İttifakı kazandığı takdirde İçişleri Bakanlığı ile MİT, Zafer Partisi’ne verilecek. Aklı ve mantığı olan herkes, olay ortaya çıktığı andan başlayarak böyle bir anlaşma yapılmış olmasına karşı çıktı. Neden, hangi gerekçeyle imzalandığı soruldu ama Kemal Bey’den tutarlı bir yanıt almak ne yazık ki mümkün olmadı. Demek ki Kemal Bey, Türkiye’nin en önemli iki kurumunu bir başka partiye vaat etmişti. Zafer Partisi’nin seçimde alacağı oylarla bunları elde edecek gücü mü vardı? Yoktu. ★★★ Kabul edelim, cumhurbaşkanı adayı Kemal Kılıçdaroğlu seçim öncesinde canla başla çalıştı. İşi zordu. Zor olduğunun kendisi de farkındaydı ama olmadı. Ancak bazı hatalar yapıyordu. Örnek vereyim... Seçim öncesinde üç ayrı  yurt dışı gezisine çıktı. ABD, İngiltere ve Almanya... Bu ülkelerden ne alacağı, parti olarak ne gibi siyasi kazançlar elde edeceği belli değildi.Krediler mi alacaktı, sıcak para mı getirecekti!Kendisi de bilmiyordu.Biz de anlamadık! ★★★ Oralarda, kendilerine ‘Banker’ denilen bazı kimselerle konuştu. Bunlar hayatı palavra olan ve kendilerini önemli göstermeye kalkışan bir takım  acayip tiplerdi.Kemal  Bey ise şöyle dedi: “Seçim sonrasında Türkiye’ye milyarlarca dolar getireceğim!” Oysa hiçbir şey gelmeyeceğini, bu sözlerin sadece gösterişten ibaret olduğunu Kemal Bey en az bizim kadar biliyordu. Ama bu taze para yanılgılarına düştü ve başka bir deyişle ne yazık ki toplumu yanıltmaya çalıştı... Bu gösterişli sözlerinin CHP’nin seçimlerde aldığı oylara en alt düzeyde bile yansıdığını sanmıyorum. ★★★ Şimdi partisinin içinden bile en ağır eleştirileri alıyor. Koltuk kavgası başladı bile... Siyaset işte budur... Eğer gerçekten demokratik bir ülke değilseniz, herhangi bir yenilgi sonrasında orada kurtlar sofrası  derhal kurulur ve sizi çiğ çiğ yerler. Kimse kimsenin gözünün yaşına bakmaz... Şimdi olan işte budur. Türkiye’de kurtlar sofrası kurmak kolaydır ve sofra bu kez Kemal Bey için kurulmuştur. Seçimi kazanmış olsaydı, O’nu bugün en ağır bir biçimde ve genelde haklı olarak eleştirenler, Kemal Bey’in karşısında esas duruşa geçip “Bana bir emriniz var mı efendim”  diyeceklerdi. Şimdi ise (seçim yenilgisi sonrasında) herkes kafasına göre takılıyor, içini döküp rahatlamaya çalışıyor... Çünkü karşılarında düzgün, iyi niyetli ama bazı konuları becermesi mümkün olmamış, önemli hatalar yapmış bir lider var. ★★★ Peki ama Kemal Bey şimdi niçin yıprandı? Bence bunun ana nedeni seçim yenilgisi değil, tam tersine seçim öncesinde yaptığı çok büyük hatalardır. Yukarıda örneğini kısaca verdim. İçişleri Bakanlığı ile MİT’i bir küçük partiye ‘armağan etmeyi’ kendi imzasıyla ve gizlice kabul etmiştir. Benim bildiğim Kemal Kılıçdaroğlu akıllı adamdır. Böylesine inanılmaz hataları niçin yaptığını ben şahsen anlayabilmiş değilim. Zaten kendisi de tutarlı bir açıklama getiremedi. CHP’nin teknesinde açılan bu kocaman buzdağı yarasının kolayca tamir edilmesi mümkün değildir. Bu konuyu CHP ile uzaktan yakından ilgisi olmayan bizim gibiler düşünüyor da, partinin içindeki ‘düşman kardeşler’ umursamıyor.Çok yazık, başka ne demeli!",https://www.sozcu.com.tr/chpnin-basina-gelenler-wp7756597
Emin Çölaşan,Siyasetin cilveleri!,27 Temmuz 2023,"Sevgili okurlarım, oylarımı her seçimde CHP’ye vermiş bir gazeteciyim... Başka hiçbir partiye, başında ve yönetiminde kim olursa olsun vermiş değilim ama CHP’li falan değilim. Bunu da yeri ve zamanı geldikçe açıkladım. Ancak CHP’nin içine düşürülmüş olduğu son durumlar insaf, hoşgörü, akıl ve mantık çizgisini epeyce aşmış durumda. Birbirlerini kıtır kıtır doğrayıp yemekle meşguller. Olacak şey değildir, kendilerine oy veren milyonlarca seçmene yapılacak en büyük saygısızlıktır. ★★★ İktidar kesimini soracak olursanız işleri zaten tıkırında ve her şey açık!.. Kendi içlerinde epeyce gizli kapaklı çıkar işleri dönüyor olsa bile onu sadece Tayyipgiller  ve öteki ‘büyükleri’ bilir! ‘Küçükler’  sadece küçük işlerle uğraşan ve partiye kendi çapında katkıda bulunmaya çalışan ırgatlardır. ★★★ Son Cumhurbaşkanlığı seçimini yine yüzde 52  ile kazandılar. Buna küçük ortak MHP’nin oyları dahil. Yani seçimi kazandılar ama arkalarındaki sonsuz devlet gücüne rağmen bu asla bir zafer falan değildi. Fakat onlar “iş bitirici.” Ellerindeki medya gücünü kullanarak her şey anında örtbas edildi. Üstelik Recep Tayyip’ in ağzı çok iyi laf yapıyor. Cami avlularında bile siyaset yapıp oy devşirmenin ustası. Dolayısıyla iktidar kesiminde bırakınız kavgayı mavgayı bir yana, sadece sessizlik ve sakinlik var! Şimdiden hazırlıklı olalım, ne yaparsak yapalım önümüzdeki beş yıl daha bu iş böyle sürüp gidecek. CHP’de ise neler olacağını, hangi konularda daha kaç kavga çıkacağını, hangi kavgaların nasıl sonuçlanacağını şimdiden bilmek mümkün değil. ★★★ Bir parti düşünün... İktidarda bulunduğu 22 yıl boyunca milyonlarca insanımızı, özellikle de dar gelirli vatandaşlarımızı mahvetmiş. Akıl alacak iş değildir ama o kesimlerin çoğu, (en az yarısı diyelim) gidip bu iktidara oy verdi. Özellikle SGK ve Bağ-Kur emeklileri bu süreçte en çok horlanan ve en büyük zarara uğrayan kesimlerdi. Maşallah, onlar da oylarını esirgemediler! ★★★ Bu süreçte en büyük etkenin ne olduğunu soracak olursanız AKP iktidarının “Müslümanlığı”  derim! En alt dilimlerde ıstırap çeken emekliler koştular seçim sandıklarına, oylarını helalinden verdiler! Herkesin gerekçesi farklı ama en büyük etken din iman propagandası ile birlikte sahte vaatler. Bunu bugüne kadar hiçbir iktidar başaramadı ama bunlar gerçekten başardı. Bu açıdan bakıldığında iktidar partisini ve ‘tarafsız’ cumhurbaşkanını gerçekten “kutlamak” gerekir! ★★★ AKP’ye oy veren büyük kesimlerin ciddi bir özelliği var. Çoğu kırsal kesimlerin muhafazakâr insanları. Bir bölümü saf! Onları inandırmak zaten kolay. Eğitim düzeyleri yetersiz. Türkiye’de ve dünyada olan bitenden haberleri yok. Onlar sadece ceplerine girecek paralarla ilgileniyor. Bu doğrultuda şimdi bile kendilerine bol kepçe vaatlerde bulunuluyor... Ve çoğu ne yazık ki bu oltaya takılıp iktidara yine yem ve güç kaynağı oluyor. ★★★ Türkiye’nin arazileri, fabrikaları, madenleri ve en önemli kamu kurumları durumu geçici olarak kurtarabilmek amacıyla satılıyor. Memleket yolsuzluklarla soyuluyor. Bunları sorduğunuz takdirde aldığınız yanıt çoğu zaman hep aynı: “Valla ben o işlerden anlamam abicim, onu bana sorma!” ★★★ Şimdi, özellikle şu seçimden sonra gerçekleri acaba biraz olsun görmeleri mümkün oldu mu? Bazıları belki görmüştür ama artık iş işten geçti. Yapılan gaddarca zamlar ilk önce onlara oy veren o fakir fukara takımının kafasında patladı. Daha da çook patlayacak. Başka somut örnekler vermiyorum çünkü o arkadaşların diğer dünya olaylarıyla, soygunlarla, vurgunlarla, şatafatlı yaşamlarıyla ilgisi yok. Kapalı dünyalarında yaşamayı sürdürüyorlar. ★★★ Anımsarsınız, seçimden önce her gün bol miktarda anket firmalarının masa başında düzenlediği ve çoğu düzmece olan anketlerini izlemek zorunda kalırdık. Herkes anket düzenliyor, kafasına göre takılıyordu! Her anket firması seçimde hangi partinin yüzde kaç oy alacağını kendine göre açıklıyor, kafalar daha beter karışıyordu. Şimdi nerede o anketçiler! Anket yapmanın tam zamanıdır, ortaya niçin çıkmıyorlar? Yeni anketler düzenleseler, özellikle AKP’ye oy verenlere sorsalar... “Pişman mısınız?” Sonuç elbette değişmez ama ortaya ilginç hususlar çıkabilir! Belki iktidara da biraz olsun ders olur.",https://www.sozcu.com.tr/siyasetin-cilveleri-2-wp7755373
Emin Çölaşan,Cepteki banknotların acıklı gerçeği...,29 Temmuz 2023,"Sevgili okurlarım, yıllardan beri yönettikleri Türkiye’de paramızı pul etmeyi, ‘Lira’nın değerini neredeyse sıfırlamayı başardılar! Geçen gün markete girerken cebimdeki kağıt paralara bir baktım. Her birinden birer adet olarak 5 lira, 10 lira, 20, 50, 100 ve yine bir adet olmak üzere 200 lira var. Devletin basıp piyasaya verdiği banknotlar bunlar... Artık gülünç durumda olan bozuk paraları hiç saymıyorum. İnsanlar onları ceplerinde ağırlık olarak kabul ediyor. Bozuk paraların hiçbir hükmü zaten kalmadı. ★★★ Markete girerken düşündüm... Bu 5 lira ile alabileceğim bir şey acaba var mı? Ekmek fiyatı 6 lira olmuş. Simit 8 lira. Rafları gezdim ve 5 liraya alınacak bir tek mal gördüm. 40 gramlık balık kraker var, fiyatı 3 lira. ★★★ Acaba 10 lira ile alacağım ne olabilir? Yarım kilo domates, yarım kilo da patlıcan alsam... Etiketlere baktım. Domatesin kilosu 29, patlıcan 35 lira. 10 lirayla ikisinden de yarım kilo bile almak söz konusu değil. Gözüm (ne olduğunu bilmediğim) pembe domatesin fiyatına takıldı... 43 lira. ★★★ Bu durumda düşündüm... Cebimdeki 20 lira acaba bana bir şeyler aldırmaya yeter mi? Yumurta alayım dedim, 15’lik paket 68 lira. Süt alsam, litresi 28... Bari sucuk alayım dedim, fiyatına bakınca dudaklarım uçukladı. Kilosu 910 lira. 100 gram alsam 91 lira... ★★★ Aklım hemen cebimdeki 50 liraya gitti ama o da 100 gram sucuk almaya yetmiyor. Fiyatına bakayım, uygunsa dana salam alayım. 60 gramı 22 lira imiş. Onun da kilogram fiyatı epeyce tutuyor, 50 lira yetmiyor! ★★★ Cepteki 100 lirayı, ya da 200 lirayı bozdurup bir şeyler alsam... Örneğin bir miktar et alabilsem!.. Bir kilo dana kıyma 330 lira. Pirzolanın kilosu 470 lira! Rafları gezerken dikkatimi çekti, 16’lık bir traş bıçağı var ki fiyatı tam tamına 1.690 lira! ★★★ Cebimdeki bu banknotlarla bir kilo et, ya da bir kilo beyaz peynir almak mümkün değildi. Eski kaşarın kilosu olmuş 440 lira. Bir şişe bira olmuş 43 lira... Rakı dahil bütün içki fiyatları, sigara fiyatlarıyla birlikte zıplamış. Meyve, sebze, deterjan, tuvalet kağıdı fiyatları da acayip uçuşa geçmiş. Yaşlı bir vatandaş kasanın önünde bağırıyor: “Saraylarda yaşayanlar bir gün buralara gelsinler de şu fiyatları görsünler. Ayda 18 bin lira emekli maaşım var, ben bu durumda evime ne alıp da götüreyim...” ★★★ Sevgili okurlarım, az önce de söylemiştim ya cebimde 5 ile 200 liralık altı adet banknot vardı. Bunların toplamı 385 lira ediyor. Kilosundan geçtik, bu parayla yarım kilo etle birlikte yarım kilo peynir ve iki kilo sebze alabilmek bile söz konusu değildi. Paramız gerçekten pul olmuş, zaten olmayan değerini yitirmiş, yerlerde sürünüyor. ★★★ Ama yerlerde sürünmesi gereken aslında paramız değil, onu bu duruma düşürüp enflasyon karşısında çaresiz kalanlar. Seçim öncesinde bile milleti yalanlarla kandırıp oy devşirenler. Çiçeği burnunda bir Merkez Bankası Başkanı düşünün ki bütün iyi niyetiyle birlikte topluma açıklama yapıyor! “Enflasyon beklentimizi yeniden gözden geçirdik, yüzde 22’den yüzde 58’e çıkardık.” Çaresizliğin itirafı olan bu sözlerin anlamı bellidir: “Kusura bakmayın,  biz bu enflasyon belasını başımızdan def edecek güce sahip değiliz.” İşin öz Türkçesi ise şudur: Herkes başının çaresine baksın arkadaşlar! Ölen ölür kalan sağlar bizimdir. ★★★ Tatlı vaatler, pembe hülyalar ve palavralar çoktaan bitti de, itiraf etmeye yeni başladılar... Başlamak zorunda kaldılar. Burada önemli soru şudur: Memleketi ve milyonlarca insanımızı bu duruma düşüren, enflasyon belasını günlük yaşantımıza sokan bu aymazlardan hesap soruldu mu? Hayır! Ya da sorulacak mı? Hayır, hiçbir zaman sorulmayacak!.. Toplum nasıl olsa tepkisiz, uyuşuk, sinik. Ensesine vurup lokmasını ağzından alsan bile ses çıkarmıyor. Bu özelliği keşfettiler, yollarını dikensiz gül bahçesinde sürdürüyorlar.",https://www.sozcu.com.tr/cepteki-banknotlarin-acikli-gercegi-wp7757655
Emin Çölaşan,Kocatepe'yi nasıl batırdık? Bombalayan pilot anlatıyor,19 Temmuz 2023,"Sevgili okurlarım, dünkü yazımda Kıbrıs Barış Harekatı sırasında kendi uçaklarımızın Kocatepe muhribimizi yanlışlıkla nasıl batırdığından söz etmiştim. Şimdi bu olayın 49. yılı. Kocatepe muhribi harekâtın ikinci günü (21 temmuz) uçaklarımız tarafından bombalanıp batmış, Adatepe ve Mareşal Çakmak muhripleri ise kendi uçaklarımızın saldırıları sonrasında ağır yaralar alıp Mersin yönüne doğru kaçmak zorunda kalmıştı. Kocatepe muhribimiz 49 yıl önce böyle vurulmuştu. Batan muhripte bulunan görevli 67 denizcimiz şehitolmuştu. Bu olay sonrasında, gemilerimizi bombalayan pilotlarımızdan Zeki Kılıç ’la bir söyleşi yapmıştım. Şimdi bu olayın perde arkasını merhum Kılıç ’ın anlatımıyla sizlere yeniden iletiyorum: “Ankara Mürted üssünde kol komutanı idim. Birliklerimiz 20 Temmuz'da Kıbrıs’a çıkmıştı, 21 Temmuz'da da çıkarma devam ediyordu. O sabah bize emir verildi: ‘Düşman gemilerinden oluşan bir konvoy Baf’a doğru yol alıyor.’Biz o bölgeyi harp sahası ilan etmiştik. Dost ve düşman hiçbir gemi oraya giremezdi. Uçaklarımıza gemilere karşı kullanılacak özel mermi ve bombalar yüklendi ve öğle saatlerinde konvoyu vurmak üzere havalandık.Birinci kol lideri binbaşı Namık Kemal Aşıcı. Ben ikinci kol lideri idim...Deniz savaşı olacağı zaman komutan gemisinde bizim özel eğitim görmüş bir arkadaşımız mutlaka olur ve o havacı arkadaşımız bizi yönlendirir. Denizde yirmi tane aynı tipte ve aynı bayraklı gemi bile olsa hiç fark etmez. O arkadaşımız bizi yönetir ve biz de vuracağımız gemiyi aralarından çeker çıkarırız. Bunu yaparken kendi gemilerimize en ufak bir zarar bile vermeyiz...★★★Bize Ankara’daki Savaş Harekat Merkezinden emir verilmişti ‘Baf limanında ve limana yaklaşmakta olan, gördüğünüz bütün yüzer cisimleri batırın’ diye.Ama gemilere irtibat subayı verilmemiş!Baf’a doğru havalandık, havada gazları açtık. Ankara’dan Baf 24 dakika sürüyor. Bir muhrip bize uçaksavarla salvo ateşine başladı. Ancak bizim hedefimiz o gemi değildi. Hedefimiz Baf’a çıkarma yapacak konvoyu yok etmekti. Onun için bize ateş eden o gemiye saldırmadık.İşte olaylar burada başlıyor. Baf’ın hemen yakınında üç savaş gemisi vardı. (Kocatepe, Adatepe, Mareşal Çakmak.) Gözlerimizle gördük onları orada. Limanın neredeyse içindeler. Bize uçaksavar ateşi açtılar. Çevremizde filmlerde falan gördüğümüz şarapnel parçaları tıkır tıkır dolaşıyordu. Onların arasından dalıyorduk. Gemilere roket taarruzu yaptık, sonra top taarruzuna geçtik...Sonra biz bu gemilerde Türk bayrağı olduğunu gördük. Ama bize hiç kimse 'bunlar Türk gemisidir, ateş etmeyin' demedi. Cephanemiz bitmiş, yakıtımız azalmıştı ve dönüşe geçtik. Ama son anda Türk bayrağını ve panosunu gemilerde gördüğümüz için, içimizde bir burukluk oluşmuştu.Kendi kendimize acaba diye soruyorduk ama bir yandan da harp sahası ilan edilen o bölgede bizim gemilerimizin olmayacağını düşünüyorduk...Savaş gemilerimizle uçaklarımız arasında telsiz bağlantısı yoktu...★★★Biz döndük Mürted ana üssümüze ve komutanlarımıza gemilerde Türk bayrağı gördüğümüzü söyledik. Araştıralım dediler. Biraz sonra bunların Yunan gemisi olduğu bize tekrar bildirildi ve yeniden kalkış emri geldi...Emir şöyleydi:Bunlar düşman gemisi. Yeniden kalkın ve kalan varsa batırın. Eğer gemi göremezseniz Baf limanını yok edin.O sevinç dakikalarını size anlatamam. Bunların Yunan gemisi olduğunu duyunca bütün arkadaşlar, 12 pilot birbirimizle kucaklaştık, şapkalarımızı havaya fırlattık. İçimizdeki kuşku yok oldu. Uçaklarımız yeniden yüklenmişti. O moralle uçaklarımıza koştuk. İkinci göreve daha büyük coşkuyla gidiyorduk şimdi... ★★★Düşman radarlarına yakalanmamak için çok alçaktan uçuyorduk. 20 metre falan...Yukarıdan bir baktık ki, isabet alan gemilerden biri (az sonra batacak olan Kocatepe) yanıyor. Diğer iki gemi ise (Adatepe ve Mareşal Çakmak) kaçmış.Görevimizi yaptık ve Baf limanına hasar verdik. Düşman çıkarma yapmasın diye orasını mahvettik...Yaralı kuşa taş atılmaz. Yanan gemiye artık yeniden saldırmadık...O kargaşada kimin (hangi pilotun) isabet sağladığı belli olmaz. Orası tam bir ana baba günü. Yani kıvırıp kıvırıp tekrar ateş ediyoruz. Gemiler de bize ateş ediyor. Ama kim vurdu, onu bilmek mümkün değildir. Oraya gidenler hepimiz tecrübeli arkadaşlardık. Yani bombaları karavanaya atmadık...Hatta alçaldığımız sırada biz onlara top atışı yaparken, gemilerden de su bombası atıyorlardı. Bu bombalar suyu 50-60 metre yükseltiyor. Yani o su sütununa çarparsak rahat paramparça oluruz.Hatta o anda içimden geldi ve telsizle pilot arkadaşlara dedim ki ‘Yahu bunlar bizi Kleopatra gibi su sütunlarının arasında dolaştırıyorlar.’ Aynen bu lafı ettim!Sonra diğer filolarımız kaçmakta olan o iki gemiye yeniden taarruz etmişler. Ayrıca o yanmakta olan gemi de batmış. Batanın Kocatepe, kaçanların da Adatepe ve Mareşal Çakmak olduklarını sonradan öğrendik. Kaçan o ikisi de ağır isabet almışlar...İkinci saldırıyı da yaptıktan sonra Ankara’da Mürted üssüne döndük. Yine alarmdayız ve uyumuyoruz. Ertesi gün de Kıbrıs’a bir kara görevine (kara hedeflerini  bombalamaya) gideceğiz. O sabah erken saatlerde vurduklarımızın bizim gemilerimiz olduğunu kesinlikle öğrendik ve çok büyük üzüntü yaşadık...★★★Sabah 9’da Hava Kuvvetleri Komutanı Orgeneral Emin Alpkaya üsse geldi ve  Deniz Kuvvetleri Komutanı ile yaptığı konuşmaların teyp kayıtlarını bize dinletti. Bu bant herhalde devlet arşivindedir...Alpkaya dedi ki “Kendilerine yirmi defa sordum, ilk taarruz sırasında pilotlarımızın bu gemilerde Türk bayrağı ve panosu gördüklerini söyledim. O bölgede kesinlikle Türk gemisi olmadığını ve bunun bir Yunan aldatmacası olduğunu söylediler. Ancak bu cevabı bize vermeleri tam üç saat sürdü ve bu süre içerisinde zaten olan oldu...”★★★Gerçeği öğrenince hepimiz, bütün havacılar mahvolmuştuk. O büyük sevinç bir anda yok olup gitti. Ama bu hata bizim değildir.Bize Baf yakınlarında gördüğünüz bütün yüzer cisimleri batırın diye emir verilmiş. Diyelim ki ben orada gemilerde Türk bayrağını gördüm ve uçaklarıma ateşi kestirdim. Meğer o gemiler düşmana aitmiş ve bizi aldatmak için Türk bayrağı çekmişler. Bu durumda bir pilot üstlerine nasıl hesap verebilir?..Havada uçarken öteki pilot arkadaşlarla aramızda bir görüş alışverişi veya tartışma olmadı. Uçak kritik bir araçtır. Hele savaş durumunda daha da kritiktir. Böyle bir durumda yanınızda uçan bir arkadaşınızı üzemezsiniz. Çünkü onun geri dönüşü olacak, kendini emniyete alacak ve inişi olacak. Onun için havada böyle bir tartışmaya girilmez. Ama indikten sonra tartışmamızı yaptık ve komutanlığa bildirdik...★★★Denizde böyle bir Yunan konvoyu yoktu. Biz görmedik. Ama elektronik bir aldatmaca değildi o. Konvoy aslında var. Belki Rodos açıklarına geliyor ve sonra geri dönüyor.Burada bizim keşif uçaklarımızın büyük hatası var. Konvoy Rodos açıklarında keşfediliyor ama sonra takip edilmiyor. Oysa taarruz uçakları hedefe gönderilmeden önce keşif uçaklarının alçalıp hedefin resimlerini çekmesi gerekir. (Olayımızda keşif uçakları Deniz Kuvvetlerine ait.) Çünkü keşif uçakları kıvrak uçaklardır. Nihayet kendisine birkaç kez ateş ederler ama vuramazlar. Bir iki manevra ile sıyırır gider. Böyle yapsaydı gemilerin ve yedi sülalesinin ismini okur ve dönüp gelirdi...Vicdan azabını hatayı yapanlar çeksin. Bunun sorumlusu gemileri oraya (Baf limanı yakınlarına) gönderenler ve kendi gemilerinin nerede olduğunu bilmeyenlerdir. Ben bu olayda denizcileri suçluyorum...”★★★ Bu ilginç soru-yanıt söyleşinin özetinde sizlere Kocatep e’nin nasıl saldırıya uğrayıp batırıldığını, saldıran pilotlarımızdan biri olan Zeki Kılıç ’ın ağzından verdim. Bu olayda kim haklı kim haksız, havacılar mı, denizciler mi haklı, hatayı kim yaptı, bizim bilmemiz elbette ki mümkün değil. Devlet arşivindeki kayıtlar belki bir gün açıklanır ve gerçekleri öğreniriz. Bir savaş kargaşası yaşanırken olan olmuş, ordumuz Kıbrıs’a çıktıktan bir gün sonra bir savaş gemimiz kendi uçaklarımız tarafından batırılmış, iki gemimiz ağır yaralanmış, 67 denizcimiz şehit düşmüştü. Harekâtın 49. yılında bütün şehitlerimize Allah’tan rahmet diliyorum. ★★★ Emin Çölaşan’ın notu: Yarınki yazımda, uçaklarımızın saldırısında ağır yara alan Adatepe muhribinin ikinci komutanı deniz Yarbay Mehmet Kolburan’ın söylediklerini aktaracağım. Olayı bu kez de saldırıya uğrayan denizcilerin gözünden irdelemiş olacağız.",https://www.sozcu.com.tr/kocatepeyi-nasil-batirdik-bombalayan-pilot-anlatiyor-wp7747686
Emin Çölaşan,Kafamızda patlayan bombalar...,08 Temmuz 2023,"Sevgili okurlarım, özellikle Türkiye gibi ülkelerde devlet yönetirken iflastan kurtulmanın birinci sıradaki çaresi ve en kolay yolu bellidir! Her mal ve hizmete sürekli zam yapmak. Ek vergiler getirmek, cezaları, harçları artırmak ve bu yolla bütçeye ek gelir sağlamak. Yönetimler çaresiz kaldığında bizde bu yola başvurur. İşin en kolay ve kestirme yolu bu kadar basittir! Şimdi Türkiye’de yıllardan bu yana yaptıkları işte budur. ★★★ İktidar kadroları da bir yerde haklı! Adamlar seçime girip onca vaatler karşılığında yüzde 52 oy almış, Türk Milletinin belli kesimleri kendisine yutturulmak istenen göz boyamacalarla birlikte pembe düşlere kanmış ve gidip bunlara oy vermiş. “İşçiye, memura ve emekliye zam yapacağız. Bütün dünyada ‘Türkiye yüzyılı başlatacağız, herkes bize imrenecek. Gelirimiz artacak. Yeter ki milletimiz oylarını yine bize versin, refahtan payını alsın.” Nasıl bir refahsa! Ama dikkat ediniz, kazandıkları takdirde her şeye zam yapacaklarından bir kez bile olsun söz etmemişlerdi... Ve kıl payı kazandılar. Şimdi özellikle onlara oy veren milyonlarca insanımızın konuşmaya, eleştirmeye ve yakınmaya hakkı yok. Konuşmuyorlar. Hayal kırıklığına uğradılar. Ağızlarını bıçak açmıyor. Zaten konuşsalar ne diyecekler ki! ★★★ Motorlu Taşıt Vergisinde (MTV) olduğu gibi yeni bir uygulama başlattılar. Vergilere bile zam yapmak ve piyasaya yeni vergiler sürmek. Kendimden örnek vereyim... Yılın başında ve bir gün bile gecikmeksizin MTV’min tamamını, iki taksitini birden tek seferde ödemiştim. Şimdi benden olduğu gibi araç sahibi olan milyonlarca insanımızdan da aynı şeyi istiyorlar: Ödemiş olsan bile bu yılın sonuna kadar aynı vergiyi bir kez daha ödeyeceksin arkadaş... Bu, muazzam bir kandırmacadır. Böyle şeyler devlete de yakışmaz devlet adamlığına da. ★★★ Evet, özellikle Türkiye gibi yerlerde ülke yönetmenin en kolay yolu akla gelen ve gelmeyen her şeye zam yapmaktır. Akaryakıt, içki, sigara, elektrik, doğalgaz, cezalar, harçlar ve her şeye. Tabii ki bu süreçte atılacak başka adımlar da vardır. Devletin limanlarını, fabrikalarını, madenlerini, arazilerini ve akla gelen her şeyini yerli ve yabancı işbirlikçilere peşkeş çekmek.  Biz bu peşkeşlere yıllardan beri zaten tanık olmuyor muyuz? ★★★ Yıllar öncesinden anımsıyorum... Mısır’da ekmeğe zam yapılmıştı... Fellahlar resmen ayaklandı, ortalık birbirine girdi. Dünyanın pek çok ülkesinde yönetimler, zam öncesinde birkaç kez düşünmek zorunda kalır. Şu mal ve hizmetlere zam yapsak sonuç ne olur! Uygar ülkelerde elbette ayaklanma çıkmaz! Ama bizim gibi gelişmemiş ülkelerde bu işin ciddi sonuçları vardır. ★★★ Ancak Türkiye’de durum biraz farklıdır... Kaderci toplum sessiz, uysal ve tepkisizdir, adeta narkoz altında uyuşmuş gibidir. Ağzından lokmasını bile alsan fazla bir ses çıkmaz. Alınan bu acıtıcı kararları şimdi olduğu gibi sineye çekmek ve hazmetmek zorunda kalır. ★★★ Bir yanda gaddarca zamlar yaparlar, öbür yanda ise devletin ve milletin malını mülkünü ona buna satarlar... Hiç kuşkunuz olmasın şimdi tanık olduklarımız bu sürecin daha ilk aşamasıdır. A’dan Z’ye aklınıza gelen her şeye yeni zamlar zaten gelmektedir ve bundan sonra daha da hızlanarak devam edecektir. Bunun adı resmen toplumdan haraç almaktır. Kendisine sorma olanağımız olsa beyefendinin düşüncesi çok basit, açık ve anlamlıdır! “Hiç şüphem yoktur ki benim aziz milletim bu olanları da anlayışla karşılayacaktır.” ★★★ Günün birinde esnafın biri Başbakanlık binası önünde rahmetli Ecevit’ in önüne zamları protesto etmek için bir yazar kasa fırlatmıştı. Türkiye’de kıyamet koptu...Çünkü toplum bugün olduğu gibi sessiz, sinik ve duyarsız değildi. Aradan yıllar geçti ve bu durumlara geldik. Şimdi birileri “Ama abicim bunlar Müslüman, oylarımız onlara” diyebiliyor. Onları “Müslüman” belleyenlerin aklına o iktidar kesiminin saraylarda yaşadığı lüks ve şatafatlı hayatı, ülkemizin ona buna nasıl peşkeş çekildiğini, memleketin nasıl soyulduğunu sorgulamak bile gelmiyor.",https://www.sozcu.com.tr/kafamizda-patlayan-bombalar-wp7736817
Emin Çölaşan,"Falih Rıfkı, Atatürk’ün rakılarını anlatıyor",01 Temmuz 2023,"Sevgili okurlarım, Falih Rıfkı Atay (1894-1971) Osmanlı’nın son dönemlerinin ve Atatürk devrinin önde gelen, aynı zamanda Atatürk’ ün en çok sevdiği ve güvendiği gazeteci yazarlardan biri idi. Bazıları Atatürk’ le ilgili olan 29 kitabı var. Hele Osmanlı’nın Birinci Dünya Savaşındaki bir kesitini anlatan Zeytindağı isimli bir kitabı var ki, gerçekten muhteşem ve okunmaya değer. Bu kitap piyasada var, alıp okumanızı öneririm. Osmanlı’nın Bahriye Nazırı ve Suriye’deki 4. Ordu kumandanı, astığı astık kestiği kestik Cemal Paşa’ nın Filistin ve Suriye’deki karargâhlarında yedek subay ve Paşa’nın emir subayı olarak görev yapan genç gazeteci Falih Rıfkı’ nın yaşadığı ve kitabında anlattığı olaylar çok ilginçtir. Ama en ünlü eseri, baştan sona Atatürk ve dönemini tam bir tarafsız gözle anlattığı Çankaya isimli kitabıdır . Şimdi Çankaya’ da yer alan iki ilginç olayı sizinle paylaşayım. ★★★ 9 Eylül 1922’ de Türk ordusu İzmir’i düşman elinden kurtarmıştı. Mustafa Kemal Paşa da askerinin başında. Zaferin ikinci ya da üçüncü günü... Büyük İzmir yangını henüz çıkmamış... Günlerce sürecek olan alevler iki gün sonra ortalığı saracak ve o günkü yetersiz koşullarda söndürülmesi mümkün olmayacaktı... Ermeni ve Rum mahallerinde evlerde gizlenen cephane ve bombaların patlamasıyla başlayıp yayılan o büyük yangında bugünkü Fuar, Basmane, Alsancak, Pasaport ve Konak semtleri neredeyse tümüyle yanıp yok olmuştu. Bize kül olan bir İzmir kalmıştı. ★★★ Şimdi söz Falih Rıfkı’ da... Zafer sonrasında çıkarılan büyük yangının hemen öncesinde başkumandan Mustafa Kemal Paşa Kordon’daki Naim Palas oteline gider, terasa oturur ve batmakta olan güneşin herkesi hayran bırakan romantik görüntüleri karşısında Rum garsona komutanlarla birlikte rakı sipariş eder. İzmir’in o günlerde bir numaralı oteli olan Naim Palas bugünkü Atatürk heykelinin olduğu yerde, deniz kıyısında idi. Zaferden birkaç gün sonra çıkan (aslında sabotaj sonucu çıkarılan) büyük İzmir yangınında otel de kül oldu. ★★★ Atatürk Rum garsona sorar: -Bre Yorgi, söyle bakalım... Sizin Kosti (Yunan kralı Konstantin) buraya geldi mi? -Geldi Pasam... (Rumların şivesinde o sözcük Paşam değil Pasam idi!) -Oturdu mu burada?-Oturdu Pasam...-Peki şu muhteşem manzara karşısında iki kadeh rakı içti mi?-İçmedi Pasam...-Vah zavallı vah, madem burada gün batımında bir rakı içmeyecekmiş, o halde ne halt etmeye almış İzmir’i!.. (Türk ordusunun zafer kazanmasından sonra Yunanistan karışmış, hezimetin nedeni olarak gösterilen üst düzey bazı komutanlar ve siyasetçiler yargılanıp idam edilmiş, kral Konstantin ise yurt dışına kaçmak zorunda kalmıştı.) ★★★ Yine Falih Rıfkı’ nın kitabında anlattığı bir başka olay... İçki, tütün ve sigara karşıtlarının kurduğu Yeşilay derneğinin İstanbul’da (Atatürk döneminde) bir toplantısı yapılıyor... Kalabalık bir izleyici kitlesi konuşmacıları dinliyor. Konferansçı kürsüden soruyor: - Sayın dinleyicilerim, bir eşeğin önüne bir kova su koysalar, bir kova da rakı koysalar sizce acaba hangisini içer? Dinleyicilerden biri oturduğu yerden bağırıyor: - Rakıyı içer. Nedenini sorduklarında Yeşilaycı şöyle diyor: - Neden olacak , eşekliğinden! ★★★ Bu olayı Atatürk’ e anlatıyorlar, çok gülüyor. Sonra o da sofrasında ve ortamın uygun olduğu yerlerde aynı olayı anlatmaya başlıyor. ★★★ Aradan bir süre geçiyor... Günün birinde Atatürk, Falih Rıfkı ve bazı yakın dostları Atatürk Orman Çiftliğinde bir bahçede rakılı akşam muhabbeti yapıyorlar. Hemen yakınlarında, kendilerini 8-10 yaşlarında bir işçi çocuğunun merakla seyretmekte olduğunu görüyorlar. Atatürk sesleniyor: - Gel bakalım buraya çucuk... (Çocuk demez, Rumeli ağzıyla çucuk derdi.) Ufaklık ürkek, korka korka yanlarına geliyor... Ve Atatürk soruyor: - Söyle bakalım çucuk, bir eşeğin önüne bir kova su koysalar, bir kova da rakı koysalar, sence hangisini içer? Ufaklık biraz bakındıktan sonra masadaki rakı şişeleriyle kadehleri gösteriyor: - Bunları içer!.. ★★★ Kahkahalar patlıyor... Atatürk’ te gülüyor: - Aman arkadaşlar sebebini sormayalım... Sonra mahcup oluruz, altından kalkamayız! Sadece siyaset değil, Falih Rıfkı Atay böyle çok ilginç, çok şirin ve düşündürücü bazı olayları da yakalamış, Çankaya isimli kitabında tatlı tatlı anlatıyor. Fırsat bulursanız okuyun.",https://www.sozcu.com.tr/falih-rifki-ataturkun-rakilarini-anlatiyor-wp7729900
Emin Çölaşan,Kızılay’ın içler acısı durumu,11 Temmuz 2023,"Sevgili okurlarım, Türkiye’de adına Kızılay denilen köklü bir kuruluş var. Kökleri çok eski yıllara dayanan bir kuruluş. Özellikle bu iktidar döneminde ne yazık ki siyasete ve particiliğe alet edildi. Bunun sonuçlarını şimdi çok daha iyi görüyoruz. Elimizden ne yazık ki bir şey gelmiyor. Kızılay Başkanı Kerem Kınık bunun son örneği idi. İktidar partisinin sağlam adamı! Yönetimiyle birlikte Kızılay’ı mahvetti... Ve işin cılkı çıkınca görevden alındı . ★★★ İki gün önce yapılan genel kurul toplantısına Recep Bey bir video mesaj gönderdi. Özetle şöyle diyordu:  “Türk Kızılay’ı ülkemizin iftihar vesilesidir. Başarılı faaliyetleriyle bir buçuk yüzyılı aşan köklü birikimi ve tecrübesi ve yetişmiş personeliyle çok önemli bir boşluğu doldurmaktadır.” Şimdi bu sözlerinden sonra kendisine sormak gerek: “Madem öyledir, Kızılay’da ortaya çıkan belgeli yolsuzluklar konusunda ne yaptınız ve hangi önlemleri aldınız beyefendi?” Bu basit soruya verebileceği herhangi bir yanıt elbette yoktur . ★★★ Beyefendi sözlerini sürdürüyor: “Kızılay’ın siyasi çıkar hesaplarıyla yıpratılmaması gerektiğinin altını bir kez daha çiziyorum.” İş konuşmaya gelince doğru şeyler söylüyor ama uygulama tamamen farklı! Kızılay’ı siyasete bulaştıran kendisidir. Kızılay’ın elinde bulunan ve çoğu milletin parasıyla oluşmuş olan fonlar o kadar büyük ki, herkesin iştahını çekecek boyutta. O paralardan nemalanmak isteyen siyasi kesimlerin sayısı ise daha fazla! Kızılay’ın paraları ve olanakları yıllardan beri ona buna, eşe dosta ve yandaşlara hortumlanıyor, peşkeş çekiliyor. ★★★ Kızılay’ın büyük kongresi önceki gün yaklaşık üç bin delegenin katılımıyla yapıldı ve genel başkanlığa bir hanım oy birliği (!) ile seçildi. Binlerce kişiden oy birliği ile çıkan ilginç bir sonuç. Demek ki içlerinde kabul oyu vermeyecek bir tek Allah kulu bile yok! H H H Kamuoyu Kızılay’ın siyasete alet edildiğini söylerken işte bunu kastediyor. Bundan daha somut bir örnek olabilir mi? Binlerce delegenin tamamı özenle seçilmiş durumda. Hepsi AKP’li...Ve partinin ortaya çıkardığı başkan adayına gözleri kapalı oy veriyorlar! ★★★ Partili cumhurbaşkanı sonra çıkıyor ortaya ve “Aman Kızılay’a siyaset sokmayalım, yıpratmayalım” gibi laflar ediyor. Oysa geçmişiyle onur duyduğumuz, yaşadığımız bütün üzücü olaylarda ve deprem gibi doğal afetlerde yanımızda görmek istediğimiz siyasetsiz Kızılay bu değil. Elimde iki ciltlik bir kitap var... “Yeni Belgelerin Işığında Hilal-i Ahmer’den Kızılay’a.” Kitabı iki bilim insanı hazırlamış. Tarihçi Prof. Dr. Seçil Karal Akgün ve öğretim görevlisi Murat Uluğtekin. Bu değerli belgesel kitabı sözüm ona Kızılay bastırmış ama Kızılay Genel merkezinde yok. Satılsın diye piyasaya da verilmemiş. Çoğu eski yazılı olan bir milyona yakın belge elden geçirilmiş, düzenlenmiş. Son yıllarımızın Osmanlı ve Türkiye tarihi. Basılmış ve öylece kalmış, peki nerede bu kitap! ★★★ Kızılay 1877 yılında, Osmanlı döneminde resmiyet kazanıyor. Türkiye’nin en köklü, ama son yıllarda siyasete alet edilip soyulan bir kurumu... Fakat sonraki yıllarda hiç kimse biz de bu işten para tırtıklayalım düşüncesine kapılmıyor. 1877’den sonra nerede savaş varsa Kızılay orada. Elinde hiçbir zaman büyük paralar yok ama olanla yetiniyor. Kurtuluş Savaşı’nda büyük hizmetler yapıyor. Anadolu’ya büyük göç kafileleri gelirken fakir Kızılay onları camilere, hastanelere, okul binalarına yerleştiriyor. Gıda yardımı yapıyor. Anadolu’da savaşan ordumuza el altından silah bile gönderiyor. Hepsi belgeli. ★★★ Birinci Dünya Savaşı’nda Sarıkamış cephesinde Rus ordusuyla savaşırken 90 bin şehit verdik. Ayrıca on binlerce askerimizle birlikte subayımız da esir düştü ve Sibirya’ya sürgün edildiler. Oralarda neler olduğunu, elindeki kısıtlı olanaklarla Kızılay’ın binlerce kilometre ötedeki esir askerlerimize nasıl yardım ettiğini kaç kişi bilir! Beyefendi şimdi buyuruyor... “İşin içine siyasi hesaplar sokup Kızılay’ı yıpratmayalım!” Emri olur da, biraz düşünsün bakalım buna kimlerin neden olduğunu, kimlerin yaptığını!.. Günümüzde Kızılay’ı siyasetin oyuncağı yaptılar, saygınlığını el birliği ile yok ettiler, batırdılar. Konuşurken biraz da bunları düşünsün bakalım!",https://www.sozcu.com.tr/kizilayin-icler-acisi-durumu-wp7739452
Emin Çölaşan,Kocatepe batarken Genelkurmay Harekât Merkezi...,21 Temmuz 2023,"Sevgili okurlarım, Kocatepe muhribinin 1974 Kıbrıs Barış Harekatı sırasında kendi uçaklarımız tarafından yanlışlıkla bombalanıp batırılması, yakın tarihimizin en ilginç ve acı olaylarından biridir. Bu, 49 yıl önce olanları anlatan dördüncü yazım. (Eğer mümkünse, filmin bütününü görmek için sırasıyla Salı, Çarşamba, Perşembe günleri çıkan üç yazımı da www.sozcu.com.tr internet sitemizden okumanızı rica ederim.) Şimdi söz, olay sırasında Ankara’da Genelkurmay Savaş Harekât Merkezinde görevli olan pilot kurmay albay Behçet Tamuroğlu’ nda: “Genelkurmay Savaş Harekât Merkezi daima hazırlıklı olan, filmlerde gördüğünüz gibi bir yerdir. Masalar, duvarlar harita ve cetvellerle doludur. Gerekli haberleşme araçları ve diğer malzemeler vardır. Personeli bellidir ama gerektiğinde her personel çağrılabilir. Savaşın her açıdan kontrolü buradan yapılır. Burası sığınakta görev yapar. Ayrıca her kuvvet komutanlığının ayrı bir savaş karargâhı vardır. Kıbrıs Harekâtı sırasında Kara ve Hava Kuvvetlerinin merkezi Genelkurmay’da, ancak Deniz Harekât merkezi ise Deniz Kuvvetleri Komutanlığında idi. Genelkurmay karargahında denizcilerin bir irtibat subayı vardı. Zaten Kocatepe’nin batırılmasının en önemli nedeni irtibat bozukluğu ve yakın koordinasyon eksikliği olmuştur... Kocatepe muhribi 21 Temmuz’da saat 22.20 sularında battı, 54 mürettebat yaşamını yitirdi. ★★★ Önce bir anımı anlatayım. Kıbrıs’a ilk çıkan 50. Piyade Alayı Komutanı Albay İbrahim Karaoğlanoğlu’nun şehit düştüğü haberi bana ulaştı. Bu sırada Kara Harekat Merkezi komutanı Sayın Kenan Evren’di.  Zaman kaybetmemek için bütün askeri kuralları atlayarak haberi doğrudan kendisine verdim. Evren ağlayarak boynuma sarıldı ve ‘Eyvah, gitti mi İbrahim’ dedi... ★★★ Gelelim Kocatepe olayına. İlk gün çıkarma yapılmıştı. Ufak tefek hata ve eksikler vardı ama bu çıkarmayı Amerikan ordusu da yapsa aynı hata ve eksikler olurdu. Sonra o meşhur konvoy haberi geldi. Deniz keşif uçağının verdiği bilgiler bu Yunan konvoyunun tehlike yaratacağı biçimindeydi. Konvoyda asker, malzeme ve cephane yüklü yedi- sekiz şilep ve bunlara eşlik eden dört muhrip varmış!.. Denizciler konvoyun hem kendilerine ait keşif uçakları, hem de bir denizaltı tarafından görüldüğünü ve kesin olduğunu söylediler. Bu durum harekât merkezinde görüşüldü ve Kocatepe’nin batmasına neden olan o karar alındı... ★★★ Karar şu: Girne önlerinde bulunan üç muhribimizin, Baf bölgesindeki düşman konvoyuna bizim uçaklarla birlikte koordineli taarruza girişmesi.Ancak muhriplerimiz Arnavutburnu’nu geçmeyecek, daha aşağıya, Baf’a doğru inmeyecekti. Çünkü orasını harp sahası ilan etmiştik. Hesaplara göre Yunan konvoyunun Baf’a ulaşması 21 Temmuz öğle saatlerini bulacak, bizim uçaklar da buna göre kalkış yapıp konvoy Baf’a yaklaşırken en hassas zamanda, yavaşladıkları zaman onları vuracaktı. ★★★ Uçaklar vurunca durum Deniz Kuvvetlerine bildirilecek, Arnavutburnu’nda bekleyen gemilerimiz Baf’a doğru aşağı inip bunları atmaca gibi avlayacak ve işlerini tamamen bitirecekti. Olay en baştan iki Kuvvet Komutanı arasında (Deniz ve Hava) böyle planlandı. Ben işin baştan sona tanığıyım...Önce Deniz Kuvvetleri Adatepe, Kocatepe ve Mareşal Çakmak muhriplerini  bölgeye gönderdi. Uçaklarımızın kalkacağı üsler belirlendi ve düşman gemilerini vuracak silahlar yüklendi. Kalkış planları yapıldı. Uçaklarımız sırayla kalkıp konvoyu öğle saatlerinde Baf önlerinde yavaşlayınca veya durunca vuracak, gemilerimiz  uzakta bekleyecekti. Uçaklara kalkış emri verildi...  ★★★ Harekat merkezinde dev bir ekran vardır ve bu ekranda Türkiye üzerinde uçan bütün uçakların izini yol yol görürsünüz. Uçaklarımızın gittiği hedefte dört düşman muhribi olduğu bildirilmişti. Düşmanın da radarları var. Uçaklarımız radara yakalanmamak için çok alçaktan uçmak zorunda. Aksi takdirde ateş yerler. Bu yüzden Akdeniz üzerinde 10 metreye kadar iyice alçalıyor ve bizim radarlarımızdan da kayboluyorlardı... 21 Temmuz 1974 bizim açımızdan şanssız bir gündü. Hava açıktı ama son derece pus vardı. Denizin üzerinde bir sis tabakası vardı. Uçaklarımız birkaç dakika sonra hedefin üzerinde olacaktı. Karargahta korkunç bir sessizlik... Sinek uçsa sesi duyulur. Herkes dua ederek bekliyor... ★★★ Aradan birkaç dakika geçmişti ki harekât merkezinin kapısı bir anda açıldı ve içeriye bir denizci yıldırım gibi daldı. Bu durum her türlü askerlik kuralının ve disiplinin dışında bir şeydi. İçeriye böyle hızla giren deniz kurmay albay ‘Komutanım, bizim gemiler taarruza uğradı’ diye bağırdı. Yüzü kıpkırmızı olmuştu ve hepimiz şok geçirdik. Hiç unutmuyorum, Genelkurmay Başkanı Semih Sancar başını iki eliyle tuttu, (hava ve deniz kuvvetleri komutanları) Emin Alpkaya ve Kemal Kayacan’a dönüp ‘Eyvah, şimdi ne olacak’ diye bağırdı. Alpkaya emir verdi: ‘Havadaki bütün uçaklar derhal geri dönsün, harekât durdurulmuştur...’Dedim ki ‘Komutanım emir verirseniz bu uçaklar önce Baf limanını bombalayıp dönsünler. Böyle yüklü durumda bunları kendi üslerimize indirmeyelim.’ Uçaklara bu emir verildi. Böyle (bomba) yüklü uçakların alana inmesi süper tehlikelidir. Her şey olabilir, çok büyük felaketler doğabilir. Bu durumda konvoya karşı yaptığımız operasyon durduruldu ve uçaklarımız yüklerini Baf limanına boşalttılar. Bu liman bütün tesisleriyle birlikte yerle bir edildi, cephane depoları patlatıldı... ★★★ İlk olay sonrasında harekât durduruldu da Kocatepe niçin batırıldı? Bizim üç muhribimiz ne yazık ki kendilerine emir verilen yerde değildi. Bunlar Baf’ın hemen yakınında idi. Belki de şöyle düşünerek gitmişlerdi oraya: ‘Hava nasılsa puslu. Gelmekte olan Yunan konvoyuna bir baskın taarruzu yapalım ve bu zaferi biz kazanmış olalım.’ Benim inancım budur. Gemilerimiz hedefin tam ortasına oturmuşlar. Yani uçaklarımız oraya saldıracak ve siz bunun tam göbeğinde bekliyorsunuz...Uçaklarımız üç gemimize birden saldırıyor. Fakat öteki ikisinin batmama nedeni, o gün çok kesif pus var. Aynen Boğaz’daki yoğun sis gibi... Alçaktan uçan pilotlar hedefi tam göremiyor. Yoksa hepsi batabilirdi. İlk operasyon böyle bitti ve uçaklarımız geri döndüler...İki gemimizin (Mareşal Çakmak ve Adatepe) Baf’tan Anadolu sahillerine doğru yönlendiğini denizcilerden öğrendik. Bu arada Kara Kuvvetleri ısrar etmeye başladı:‘Pus yüzünden konvoy tam olarak görülmemiş olabilir. Bunlar Baf’a çıkarma yaptıkları takdirde büyük zarar görürüz. Bu nedenle yeniden operasyon yapılsın ve Yunan konvoyunun bütün unsurları imha edilsin.’ Bu durumda Hava Kuvvetleri ikinci operasyon için emir verdi...Yanlarında ben de vardım. Havacı komutan, denizci komutana telefon açtı ve dedi ki ‘Amiralim sabah üzücü bir olay oldu. Biraz sonra ikinci operasyonu başlatacağız. Arkadaşlarınız gemilerin oradan çekildiğini söyledi. Bunu bir de sizden duymak istiyorum. Çünkü bu konuşmamız sonrasında uçakları yeniden kaldırma emri verilecek.’ Denizci komutandan cevap geldi: ‘Orada hiçbir gemimiz yok. Yarım yolla Mersin istikametine gidiyorlar. Bu bölgenin güneyindeki tüm gemileri batırabilirsiniz. Şehitlerimizin intikamını alın...’Sonra öğreniyoruz ki Kocatepe Baf önlerinde bombalanıp hareketsiz kalmış. Mareşal Çakmak geri dönüp Kocatepe’ye yardıma gidiyor. Deniz Kuvvetleri, dumanı tüten Kocatepe’nin batırılmasını (düşman gemisi zannederek) hassasiyetle istiyor. Pilotlarımız oraya ikinci defa gittiklerinde onlara verilen emir aynen şöyle: ‘Konvoy artık dağılmış olabilir. Bunlardan bulduğunuzu vurun.’ Uçaklarımız tekrar saldırıyor. Bombalanan Kocatepe orada durduğu için rahatça batırılıyor. Mareşal Çakmak ve Adatepe yara alarak kaçmaya başlıyorlar.Gemilerimiz niçin yanlış yerdeydi? Benim tahminim, bunlar tatlı bir zafer heyecanına kapıldılar. Ellerine bir av düşmüştür, bunlar ava yanaşıyor. Hava da puslu... Düşman gemileri biraz sonra Baf’a yaklaşınca hız kesecek ve bunlar da yıldırım gibi bir taarruzla onları batırıp kahraman olacaklar. Böyle düşünmüş olabilirler ama yapılmayacak bir hatadır... ★★★ Pilotlarımız gemilerin üzerindeki Türk bayrağını görmemiş mi? O korkunç hızla gemiye dalarken bunu görmek mümkün değildir. O sırada yıldırım gibi gidiyor ve isabet ettirmeye çalışıyorsunuz. 200 kilometre hızla araba sürerken yol kenarındaki küçük çiçeği nasıl göremezseniz, burada da durum öyledir. Eğer çiçeği görmeye çalışırsanız dikkatiniz dağılır ve ölürsünüz... Yunan konvoyu var mıydı? Kesinlikle yoktu. Eğer olsaydı, harekâtın bir aşamasında mutlaka görülür ve imha edilirdi. Belki elektronik bir karıştırma olmuştur. Belki de o bölgenin yasak bölge ilan edildiğini duyan ve o sırada Mısır, Suriye, İsrail, Kıbrıs gibi Akdeniz ülkelerine gitmekte olan sivil gemiler rota değiştirirken bir durakladılar, belli bir yerde birikim yaptılar. Bu konvoyu sadece Deniz Kuvvetlerinin bir keşif uçağının gördüğü söyleniyor, hepsi o kadar.” ★★★ Sevgili okurlarım, dört günlük yazı dizisi burada bitiyor. Dönemin üç yetkili askerinin görüşlerini size aktardım. Kocatepe’nin batırılmasında hatanın büyüğü acaba kime, hangi “Kuvvet” e aitti? Hava mı, Deniz mi? Bu sorunun yanıtı bugüne kadar verilmedi ve her şey devletin gizli arşivlerinde gizemli bir sır olarak kaldı. Bundan sonra da öyle kalacak! Kocatepe ve Kıbrıs’ta verdiğimiz ve artık unutulan 498 şehidimize Allah rahmet eylesin.",https://www.sozcu.com.tr/kocatepe-batarken-genelkurmay-harekat-merkezi-4-wp7749559
Emin Çölaşan,Eller aşure kazanında,05 Ağustos 2023,"Sevgili okurlarım, şu anda Türkiye’de yaşayan ve yaşamayan her Türk vatandaşı giderek acayipleşen ve tuhaflaşan bir ülkenin vatandaşı olduğunu iyi bilmeli. Yaş önemli değil. Bu gerçekten küçük çocuklar dahil herkes payına düşeni alıyor. Ortalık karışık! Sabah güne başlayanların pek çoğu olup bitenden şikayetçi... Enflasyon, silahlanma, cinayetler, yolsuzluklar...Ama tepki yok!Her şeyi kanıksamış durumdayız. Hele çok büyük ve kandırılmış bir kesim var ki onlar “Buna da şükürler olsun, Allah daha beterini göstermesin” diye dualar ediyor. Yani çoğumuz yardımı Allah’tan beklerken, bizi yıllardan beri yönetmekte olanlar, memleketi ve insanlarımızı bu durumlara düşürenler aklımıza hiç gelmiyor. Kimdir bu yaşananların sorumlusu? Örneğin milyonlarca insanımız enflasyon belasının altında ezilirken Maliye Bakanı sabır tavsiye ediyor: “Önümüzdeki yaz aylarında, bir yıl sonra enflasyon düşmeye başlayacak!” ★★★ İnternette çok ilginç bir haber gördüm... Videolu bir haber. Yani düzmece, kurgu falan değil. Afyon Belediyesi, aşure günü düzenliyor. Vatandaşlara ücretsiz aşure dağıtılacak ama camilerde! Biliyorsunuz, bizim toplum beleşe meraklıdır. Eğer bir malın fiyatında indirim yapıldığı haberi yayılırsa bizim vatandaş koşar oraya, sabah erkenden kuyruklara girip ne bulursa bir şeyler almaya çalışır. ★★★ Geçenlerde (tam da seçim öncesinde idik) Ankara’nın merkez semtlerinden biri olan Sıhhiye’den geçiyordum. Kaldırımda uzun bir kuyruk vardı. İndirimli yumurta gelmiş! Yumurta başına 25 kuruş indirim. Her şeyi görüp duymuştum da yumurta kuyruğunu ilk kez görüyordum. Gençler, yaşlılar, kadınlar ve erkekler herkes kuyruk olmuş. Ancak mal hemen tükenmesin diye, sırası gelene 20 yumurta satılıyor. Fazlasına izin yok! Kuyrukta bekleyen bu fakir fukara insanlar demek ki 20 yumurtada elde edecekleri küçük tasarrufun bile peşinde... Bu hallere düşmüşler. Seçim bitti, ister istemez bu hadiseyi düşündüm... Yumurta, et, yağ kuyruklarında çile çeken bu insanlarımızın hepsi değil ama çoğu, seçimde mutlaka oylarını AKP’ye vermiştir.  ★★★ Şimdi yine gelelim Afyon’daki aşure olayına... Afyon, Türkiye’de AKP’nin en güçlü olduğu, genelde en yüksek oy aldığı bir kentimiz. Tıpkı Orta Anadolu’nun diğer tutucu illeri olan Çankırı, Konya, Yozgat vesaire gibi... Afyon belediyesi aşure dağıtımına camilerde başlamadan önce törenler düzenliyor! Cuma namazı öncesinde 40 hafız Kuran okuyor ve 40 hatim indiriliyor.Önceden hazırlanan 40 adet büyük kazanda aşureler hazırlanmış ve ‘etkinlik’ başlıyor... Ahali buyur ediliyor. ★★★ Videodaki görüntüler işte bu aşamada başlıyor. Aşure kazanına hücum eden kadınlar ellerini kazana sokuyor. Bazılarının yanında yoğurt kabını andıran küçük kaplar var. Kazanın içine daldırılan ellerini kepçe veya kaşık niyetine kullanıp elleriyle aldıkları aşureyi yanlarında getirdikleri küçük kaplara boca ediyorlar.  Korkunç bir manzara. Hem tiksindirici, hem de merak uyandıran...   ★★★ Aşure operasyonuna girişen bu kadıncağızlarda temizlik ve hijyen duyguları olmadığı anlaşılıyor. Peki bunlar aç mı, o yüzden mi aşure kazanlarına elleriyle dalıyorlar? Bence değiller. Adına ne demek gerektiğini bilmek mümkün değil. Elimizde otomatik bir aygıt olsa ve o kadınlara sorabilsek... “Ablacım şu son seçimde sen oyunu kime vermiştin?” Hiç kuşkum yok yanıt büyük olasılıkla, aynen öteki Orta Anadolu insanlarıyla aynı doğrultuda olacaktır. “Tabii ki bizim Tayyip’e verdim, başka kime verecem ki!..” ★★★ Bu iktidar bunlar gibi milyonlarca insanımızı nasıl devşirmiş, böylesine kafakola almayı nasıl becermiş, anlamak mümkün değil. Bunu sadece cami avlularında siyaset yaparak, din sömürüsüyle mi başarmış, onu da anlamak zor. Bu işin gizemli bir tılsımı olmalı da biz bilemiyoruz. Elini aşure kazanına kepçe niyetine daldırıp evden getirdiği küçük kaplara aktarmak herkesin aklına gelmez. Türkiye’de olup biteni anlamak her babayiğidin harcı değil!",https://www.sozcu.com.tr/eller-asure-kazaninda-wp7764057
Emin Çölaşan,Cuma yardımları!,23 Ağustos 2023,"Sevgili okurlarım, iki gün önce okurumdan gelen ilginç bir mesaj dikkatimi çekti... Aynı konuda başka e-posta mesajları da gelmişti. “Günaydın Emin Bey” diye başlıyor ve sözlerini şöyle sürdürüyordu: “İyi haftalar. Yaşadığım ve gördüğüm bir rahatsızlığı CİMER’e bildirmek istedim. Diyanet İşleri Başkanlığı tarafından yanıtlanmasını istediğim bir paylaşımım olmuştu. CİMER’e yazdığım mektupla birlikte oradan gelen yanıtı da paylaşıyor ve takdirini size bırakıyorum.” ★★★ “ Merhabalar. Sorum, önerim ve şikayetim DİYANET İŞLERİ BAŞKANLIĞI’na yöneliktir. Son üç yıldan bu yana kesintisiz, her Cuma namazında cemaatten para talep ediliyor. 35 milyar 910 milyon lira ile İçişleri, Dışişleri, Kültür ve Turizm Bakanlığı, Enerji ve Tabii Kaynaklar Bakanlığı, MİT ve diğer çok sayıda kurumlardan daha yüksek bir bütçeye sahip olan bir Başkanlığın vatandaşlardan sürekli para talep ediyor olmasının bu kuruma hiç yakışmadığını düşünüyorum.Her Cuma namazı artık paralı kılınıyor!Parasız bir Cuma namazı kılmak artık imkansız.Ekonomik sıkıntıların ciddi hissedildiği, geçim sıkıntısının fazlasıyla yaşandığı şu günlerde vatandaşın bir nefes almak, güncel sıkıntı ve sorunlardan uzaklaşmak adına geldiği camilerimizi niçin maddi destek mekânlarına çeviriyorlar?Her Cuma ya küresel, olmadı ulusal, olmadı bölgesel, olmadı il genelinde, olmadı ilçe veya cami özelinde neden imamlarımızı para toplamaya itiyor ve mecbur ediyorlar?Özellikle köy camilerinde cemaat sayısı 10 kişiyi geçmiyor.Onların da biri veya ikisi para veriyor. Bu rakamı da toplasanız 50 lirayı geçmiyor.Neden imamların başlarını eğdiriyor, talep etmeye değmeyecek rakamlar için onları mecbur bırakıyorsunuz?İmamın bunu ilçe merkezine teslim etmesi bile daha maliyetli. Değer mi?Eğer illa ki yardım toplanacaksa bunu merkez camilerde, kalabalık mahalle camilerinde talep edin ki imamın dile getirdiğine değsin.Bu şekilde talep ve yaklaşımlarla insanları niçin dinden imandan soğutuyorsunuz?İnsanları camiden kaçırıyor ve küstürüyorsunuz.Bu kadar yardım okullar için toplanmıyor.Bu kadar cami sıklığı okullarda yokken neden bir kere de anlayış değiştirip okullar için yardım talep etmiyor ve bizleri şaşırtmıyorsunuz!Eminim ki bunu yapsanız cemaate daha sempatik ve anlamlı gelecektir. ★★★ Cebinde simit parası bile bulunmayan çoğu vatandaşımızı cami çıkışında para talep eden çığırtkanlarla muhatap edip lütfen ezmeyin. Yardım gönül işidir. Milletimiz zaten sahip olduğunun fazlasını paylaşmayı seven merhametli bir millettir.Yeter ki bunu hissettirin.Cuma günlerini mecburiyet gibi dayatmayın. Komik rakamlar için kentlerde, mahallelerde, köylerde imamları, vatandaşa karşı mahcup etmeyin.İtibarınızdan biraz olsun tasarruf etseniz eminim ki talep ettiğinizin fazlasını toplarsınız. Saygılar.” ★★★ Okurum bu mesajında dile getirdiği sorunla belki ilgilenip çare bulurlar diye düşünerek durumu CİMER’e aynen iletmiş... Şimdi CİMER’den kendisine gelen yanıta bakalım. Aynen şöyle: “Yardım toplama ile ilgili 2305381173 nolu CİMER başvurunuz incelenmiştir.Yardım toplama faaliyetleri 2860 Sayılı Yardım Toplama Kanunu uyarınca mülki amirden (Vali veya kaymakamdan) izin alınarak yürütülmekte, denetimi ise mahalli emniyet birimleri tarafından gerçekleştirilmektedir. Bu itibarla, konu ile ilgili olarak öneriniz dikkate alınacaktır.Bilgilerinizi rica ederim.” ★★★ Cuma’yı bahane edip vatandaştan para tırtıklama konusunda bu kadar ciddiyetsiz ve baştan savma bir yanıt vermek ayıptır... Okurum haklı olarak soruyor: “Ben camilerde yardım toplama ile ilgili olarak kimden izin alındığını ve toplanan paraların denetiminin kimler tarafından yapıldığını sormadım ki!” Bu kez ben kendisine sordum: - “Paraları toplarken size makbuz veriyorlar mı? - “Bugüne kadar veren olmadı. Ayrıca hiç kimseden de duymadım.” - “Peki kimin cebine giriyor o sözde yardım paraları?” - “Onu Diyanet’e ve CİMER’e soracaksınız!” Atı alan Üsküdar’ı geçmiş, tezgahlar kurulmuş, tezgahı kuranlar dokunulmazlık zırhına bürünmüş. Sorsam kaç yazar sormasam kaç yazar! Ne değişir?",https://www.sozcu.com.tr/cuma-yardimlari-wp7780547
Emin Çölaşan,Şu bizim Sülün Osman!,19 Ağustos 2023,"Sevgili okurlarım, Türkiye’de olanları izledikçe sıkılıyor, çaresiz kalıyor ve neredeyse bunalıma giriyoruz... Konular hep aynı ve sıkıcı düzeyde. Varsa yoksa kısır döngüler içerisinde yuvarlanan siyaset kulisleri... CHP’de bitmeyen kavga mesaileri, o bana dedi ki ben dedim ki muhabbetleri! Her açıdan aynı konular, aynı sorunlar birbiri ardına önümüze sürülüyor. Değişen hiçbir şey yok. Oysa bizim bildiğimiz ve içerisinde yaşadığımız Türkiye böyle bir ülke değildi. Örneğin polisiye olaylar bile çok ender olurdu. Olanlar genelde hırsızlık, dolandırıcılık ve çok ender bile olsa cinayetti. Ama yine de hoşgörü vardı. Bugün bıktırıcı konulardan uzaklaşıp sizlere yakın geçmişten iki somut ve ilginç olayı ve içinde yer alan tipleri anımsatayım dedim... ★★★ 1950’li yıllarda piyasaya meşhur bir dolandırıcı çıkmıştı. Kamuoyu onu Sülün Osman adıyla tanımıştı. İstanbul’un taşı toprağı altın diyerek büyük kente göç etmiş olan saf, keriz, ama uyanık geçinen köylü vatandaşlara tarihi eserleri satardı! ‘İş yeri’  genelde İstanbul’un meydanları ve eski eserleri idi. Garibanlara örneğin saat kulelerini satardı ama önceden hazırlık yapıp önlemini almak koşuluyla!.. Örneğin saat kulesinin çevresine önce adamlarını getirir ve ‘müşterilerine’ bir gösteri yapardı. “Bak hemşerim bu kule senin olacak ve saate bakan herkesten şimdi benim yaptığım gibi 25 kuruş para alacaksın, büyük paralar kazanacaksın. Haydi hayırlı işler...” O sırada Sülün Osman’ ın adamları devreye girip saate bakar, bizim Sülün ise her birinden para alırdı! Köylü vatandaş çoğu zaman ikna olur, saate bakanların para verdiğini de görünce kendisini kulenin yeni sahibi olarak görmeye başlar, hatta danışıklı dövüş olarak Sülün’ün birkaç adamından para alınca zevklenmesi daha da artardı... Sülün Osman derseniz satış parasını alınca sülün gibi pırrrr! ★★★ Renkli adam, cingöz dolandırıcı Sülün ’ün çalışma alanı sadece İstanbul’du... Başka illerde çalışmak istemediğini söylerdi. Elinde iplerle sarılı bavuluyla büyük kente göç eden uyanık çaresizlere satmadığı yer bırakmadı. Dolmabahçe Sarayı, Kız Kulesi, Galata Köprüsü, Galata Kulesi, Dolmabahçe’deki saat kulesi, ne varsa birilerine sattı. ★★★ Ünü giderek yayıldı. Hayatı gerçek bir romandı. Şirin ve sempatik adamdı. Yeşilçam filmlerinde küçük rollerde bile oynadı. Şikayet üzerine birkaç kez tutuklandı, cezaevinde yattı. Sultanahmet cezaevinde hükümlü ve tutuklulara hitaben mikrofonda konferanslar verdi. Konu ilginçti: “Hayatta alın teri ile yaşamak, helal para kazanmak!” ★★★ Dolandırıcılık yaptığı iddiasıyla mahkemeye çıkarıldığında söylediği sözler ilginçti: “Hakim bey kusura bakmayın ama memlekette bu kadar keriz olduğu sürece ben bu işten vazgeçmem.” Tahliye edildiği zaman söylediği sözler hiç unutulmadı: “Bu Boğaz köprüsü benim zamanımda olmuş olsaydı ne satışlar yapar, ne paralar kazanırdım ben!..” ★★★ Günün birinde yaşlandığında elini ayağını bu işlerden çekti ve 1984 yılında hayata ‘namuslu vatandaş’ olarak veda etti. Sülün Osman ilginç bir tipti... Kendisinden sonra daha niceleri geldi geçti... Raki adıyla bilinen Güney Zobu, Selçuk Parsadan ve diğerleri. Ama medyatik olsalar bile hiçbiri Sülün’ün ‘mertebesine’ ulaşamadı. Fakat onların özelliği, hiçbiri devleti ve milleti soymamıştı. Sevgili okurlarım, yıl 1961 idi ve Türkiye günün birinde ilk banka soygunu ile uyandı. Herkes şaşkındı... Zira memlekette o güne kadar hiçbir banka silahla soyulmamıştı. Soyulan banka İstanbul’da Buğday Bankası idi. Hemen ardından İş Bankası soyuldu. Soyan kişi aynı idi. Paraları torbaya doldurup götürmüştü. Polis maskeli soyguncunun peşine düştü. Adam bir süre sonra yakalandı. ★★★ Altında son model bir Amerikan arabası, elinde otomatik tüfek vardı. Hızla kaçmıştı. Necdet Elmas artist gibi yakışıklı bir adamdı. Zaten bir anda popüler olmuştu. Üstelik kibar ve eğitimli idi. Bir zamanlar hukuk fakültesinde okumuş ama ikinci sınıftan ayrılmıştı. Yakalandıktan sonra mahkemede verdiği ifadelerde aynı şeyi söylüyordu: “Suç kirdir, ceza ise onu yıkayıp temizleyecek banyodur. Kimseye zarar vermedim ama yine de bu iki soygunum nedeniyle kamuoyu önünde herkesten özür diliyorum. Vereceğiniz cezaya saygı duyuyorum.” ★★★ Kibar gangster Necdet Elmas uzun yıllar cezaevinde yattı ve 1974 affıyla tahliye oldu... O yıllarda Türkiye farklı bir ülkeydi, insanlar Sülün Osman ’a, Necdet Elmas’ a bile saygıyla karışık sevgi ve sempati duyuyordu. Memleketin her yerinden ve her kurumundan şimdi olduğu gibi pislik, soygun, vurgun, rezaletler fışkırmıyordu. Saygısızlık değil hoşgörü egemendi.",https://www.sozcu.com.tr/su-bizim-sulun-osman-wp7777014
Emin Çölaşan,Ahlat Sarayı ve Muş'un sağlık durumu!,31 Ağustos 2023,"Sevgili okurlarım , Türkiye’de her gün bol kepçe atılan bir sürü siyasi palavralara hepimiz her gün tanık olmuyoruz. Tayyipgiller familyası bu palavraların ardına sığınıp her gün vatandaşın beynini yıkıyor. Her şey dört dörtlük olacak, yapacağız edeceğiz yalanları ufukları sarıyor! İki gün önce elime iki ayrı önergeden oluşan bir belge ulaştı. İlkinde Muş Milletvekili Sezai Temelli, Cumhurbaşkanı Yardımcısı Cevdet Yılmaz tarafından yanıtlanması istemiyle Meclis Başkanlığına sorular sormuş. Cumhurbaşkanlığı tarafından sadece Malazgirt Zaferi nedeniyle büyük paralar harcanarak yaptırılan Ahlat Sarayı ile birlikte Anadolu’nun ve özellikle uzak illerimizin sağlık açısından ne durumda olduğunu belgeleyen önergeleri hemen özetliyorum. ★★★ “26 Ağustos Malazgirt Zaferi’nin 952. yıldönümü etkinlikleri nedeniyle Bitlis’in Ahlat ile Muş’un Malazgirt ilçelerinde 3 gün sürecek bir program organize edilmiş ve dev bir bütçe ayrılmıştır. 24 Ağustos´ta başlayıp 26 Ağustos’a kadar devam eden bu kutlamalar için idarenin tüm imkânları seferber edilmiştir. Etkinliklerin yapılacağı Milli Park alanı içinde Fetih Yolu, Namazgah, Merasim alanı, Cumhurbaşkanı Hitabet alanı, meydan, toplanma ve ikram alanı, helikopter pistleri, Türk tarihi temalı sosyal yaşam alanları oluşturulmuştur. Tüm bu hazırlıklar için bütün kamu kurum ve kuruluşların araç gereç ve teknik personelin çalıştırılması dışında kamu çalışanlarının kutlamalara katılımı zorunlu hale getirilmiştir. Zira Muş’ta yaşanan sağlık sorunları gibi nedenlerle ilgili birimleri aradığımızda mülki amirlerin büyük çoğunluğunun görev yerlerini terk ederek bizzat hazırlık çalışmalarına katıldığı tarafımıza iletilmiştir. Geçtiğimiz senelerde de benzer bir tablo ortaya çıkmış ve konuyla ilgili verilen soru önergesi halen cevaplanmamıştır. Bu bağlamda... 1-Malazgirt Zaferinin 952. yıldönümü nedeniyle bu yıl kamu bütçesinden toplam ne kadar harcama yapılmıştır? Harcama kalemleri nelerdir? 2-İl Özel İdare bütçesinden Malazgirt tören alanı için ne kadar harcama yapılmıştır? İl Özel İdare’nin araç, gereç ve teknik personellerinin (bu işler için) çalıştırıldığı iddiaları doğru mudur? Doğruysa hangi yasal mevzuata göre çalıştırılmıştır? 3-Malazgirt tören etkinlikleri için Muş merkez, ilçe ve köylerine taşıma için toplam kaç araç tahsis edilmiştir? Bu araçlardan kaçı kamu aracı, kaçı kiralıktır? Kiralananlar için araç başına ne kadar ödenmiştir? 4- 5302 Sayılı Kanun’a göre belediye sınırları dışında kalan kırsal bölgede yaşayan yurttaşların alt ve üstyapı sorunları yol, su, çevre düzenlemesi İl Özel İdarenin görev ve sorumluluk alanına girmektedir. Buna göre idarenin araç, gereç ve teknik personeli Malazgirt’teki hazırlıklar için kullanılması hangi hizmetlerin aksamasına neden olmuştur?” ★★★ Muş milletvekili Sezai Temelli bir yanıt alabilmek umuduyla bu önergeyi vermiş ama hiçbir yanıt gelmeyeceğini hepimizden çok daha iyi bilmektedir... İktidar kendi kendine yeni bir ‘26 Ağustos bayramı’ oluşturdu, milyarlarca lira harcadı ve üstelik yine milyarlar harcayarak Malazgirt’e yakın olan Ahlat’ta yeni bir saray yaptırdı. Üç günlük şatafat ve gösteriş uğruna devletin ve milletin paraları bir kez daha toprağa gömüldü. MUŞ HASTANELERİ! Sevgili okurlarım, aynı gün Sezai Temelli’ nin Meclis Başkanlığına verdiği bir başka önerge var. Meclis’te Muş’la ilgili bir Araştırma Komisyonu kurulmasını talep ediyor. Özetliyorum: “Seçim bölgem olan Muş ve ilçelerinde çok uzun yıllardan beri sağlık hizmetlerinde ciddi sorunlar yaşanmaktadır. Bir türlü çözülemeyen bu sorunlar kronik bir hal almış durumdadır. Doktor ve sağlık personeli sayısının azlığı, tıbbi cihazların yok denilecek kadar az olması, doktorların görevde bulunma süresinin kısalığı, hastanenin fiziki koşullarının yetersizliği gibi konular ilimizde sağlık alanında yaşanan başlıca sorunlardır. Muş ve ilçelerinde her gün yüzlerce hasta, muayene ve tedavi olmak için devlet hastanelerine başvuruyor. Ancak o kurumlarda ihtiyaca cevap verecek ne hekim sayısı ne de yatak sayısı yoktur. İl merkezi ve ilçe hastaneleri acil durumlarda anında müdahale edebilecek tıbbi kapasiteye de sahip değildir. Bu nedenle hastalar sürekli olarak Diyarbakır, Elazığ, Van, Erzurum hastanelerine sevk edilmekte, acil durumdaki hastalar ise sevkler nedeniyle yollarda hayatını kaybetmektedir. TÜİK verilerine göre, Muş ilinde bin kişi başına düşen toplam hekim sayısı bir, 100 bin kişiye düşen toplam hastane yatağı sayısı 200, toplam hastane sayısı ise sadece 7’dir. Öte yandan Muş doğurganlık oranı çok yüksek iller arasında olmasına rağmen kadın doğum hekimi ve çocuk doktoru sayısı yalnızca bir kişidir. Muş’un ilçelerinde devlet hastanelerinin durumu ise daha da vahimdir. 2016 yılında yenisi yapılacak vaadiyle yıkılan Malazgirt Devlet Hastanesi 7 yıldır inşaat halinde olup herhangi bir sağlık ocağının vereceği hizmetten öteye geçememektedir. 100 yataklı Malazgirt Devlet Hastanesi ihalesi şimdiye kadar 3 ayrı müteahhide verilmiş ve halen inşaatı tamamlanmamıştır. Hastanenin bir bölümü inşaat halindeyken diğer bölümlerinde ağır aksak verilen sağlık hizmetleri ise halkın ihtiyacına karşılık verememektedir. ★★★ Kardiyoloji, kalp damar cerrahisi, anestezi branşlarında uzman hekim olmadığı gibi diğer birimlerde var olan hekim sayısı sadece bir kişiyle sınırlıdır. Hastanelerde gerekli sayının çok altında hekim görev yapmaktadır. Ayrıca pek çok tıbbi cihazın da eksik ve yetersiz olduğu bilinmektedir. Muş’un bir diğer büyük ilçesi olan 55 yataklı Varto Devlet Hastanesinde ultrason, tomografi, şeker ölçme cihazı dahi yoktur. Kardiyoloji, kadın doğum, göz, üroloji ve radyoloji branşlarında uzman doktor ve sağlıkçı kadrosu açılmasına rağmen bu polikliniklerin kapıları aylardır hastalara kapalıdır. Muş’un Bulanık, Hasköy, Korkut ilçe devlet hastanelerinde benzer sorunlar mevcuttur. Bu kapsamda ilçe devlet hastanelerinde yaşanan sorunların tüm boyutlarıyla araştırılarak, hükümet ile kamu kurum ve kuruluşlarının bu konudaki sorumluluklarının ve ihmallerinin tartışılması amacıyla meclis araştırması açılmasını arz ve talep ederiz.” İşte size Muş ve ilçe hastanelerindeki durumlar!Bir yanda parlak nutuklar ve palavralar, öbür yanda ise bir Doğu Anadolu ilimizin sağlık durumu!",https://www.sozcu.com.tr/ahlat-sarayi-ve-musun-saglik-durumu-wp7788408
Emin Çölaşan,İş insanı yakınıyor: Eski Türkiye artık yok!,17 Ağustos 2023,"Sevgili okurlarım, bu memlekette insan yapısının hızla değiştiğinin herhalde farkındasınız. Genç kuşaklar bu değişimi doğal olarak bilmez ama biraz yaşlı olanlar her şeyin fazlasıyla farkında... Güzel bir Türkiye vardı. İnsanlar ‘kibar’ ve ‘efendi’ idi. Herkes birbirine mümkün olduğunca saygılı davranmaya çalışırdı. Örneğin belediye otobüsüne bindiğiniz zaman yaşlılara mutlaka yer verilirdi. Genç çocuk yerinden kalkıp yaşla amcaya, yaşlı teyzeye ve özellikle de hamile hanımlara yerini verirdi. Belediye otobüslerine pek binen biri değilim. İki hafta kadar önce uzun bir aradan sonra binmiştim. Dikkatimi çeken ilk şey, kimse kimseye yer vermiyordu. Yaşlılar ayakta duruyor, gençler oturuyor ve hiç kimse kılını bile kımıldatmıyordu! ★★★ Önceki gün o sıcakta rastlantı oldu, dışarıda bir beyefendi ile tanıştık... Orta yaşlarda, kendi iş alanında önemli bazı işletmelerin sahibi. İşlerin nasıl gittiğini, piyasanın nasıl olduğunu sorduğumda neredeyse feryada başladı. Anlattıkları hüzün verici idi: “Tam 22 yıldan bu yana sanayici olarak çalışıyorum ama bu yıllarda tanık olduklarımızın benzerini hiç görmemiştim. Bırakın yarını bir yana, bugün bile neler olacağını bilemiyoruz. Bir meçhuller dünyasında yaşam sürdürmeye çalışıyoruz. Benim işletmelerimde en az 330 kişiye ekmek veriyorum ama artık alarm zilleri çalıyor. Bıktırdılar bizi.Hükümet emir verdi, bankaların kredi muslukları kapandı. Bize kendi yağınla kavrul diyorlar ama yağımız kalmadı ki...” ★★★ İş insanı dertliydi, anlattıkça içini döküyordu: “Türkiye artık eski Türkiye değil...Bu sözüm ona muhafazakâr iktidarla birlikte insan yapımız çok değişti ve bozuldu. Piyasamızda biz birbirimize güven duyardık. Çek verildiği zaman karşılığının mutlaka olacağını bilirdik. Şimdi ise çeklerin yarıdan fazlası karşılıksız çıkıyor. Herkes birbirini uyutma ve kazık atma peşinde. Ahlak kavramı derseniz büyük ölçüde aşındı ve erozyona uğradı. Buna yok oldu veya oluyor da diyebilirsiniz. Hele iş aleminde durum tamamen böyle. ★★★ Artık hiç kimse başkalarına karşı ‘güven duygusu’ taşımıyor. Herkes karşısındakinden ‘kazık yemeyi’ bekliyor ve bunun tedirginliği ile yaşıyor...Belki onlar da kazık atma planları yapıyor!Yani ahlakla birlikte güven duygularımız da törpülendi. Türkiye’de bu iktidar tarafından kurulan yeni düzenin getirdikleri ne yazık ki bunlar. Kimse, iş hayatındaki en yakın dostlar bile ötekilere güvenmiyor.Yaşanacak en kötü şeydi ve ne yazık ki başımıza bu da geldi...                                         ★★★ Ben şu anda orta ölçekli birkaç işletmenin başındayım. Ama şunu bilin ki, arada ezilen küçükler dahil en büyük işletmelerde bile bunlar aynen yaşanıyor. Bu arada dikkatinizi çekmiştir mutlaka, toplum korkutuldu. Size bu söylediklerimi hiçbir iş insanı ortaya çıkıp açıkça söyleyemez... Ama yalanması bile mümkün olmaz. Bırakın patron kesimini bir yana, işçilere de her şey yasak. O yüzden Türkiye’de grev falan olmuyor.” ★★★ İş insanı yakınmasını sürdürüyordu: “Şunu iyi bilelim, bu iktidar döneminde irili ufaklı her Türk vatandaşı şu veya bu biçimde korkutuldu, sindirildi ve baskı altına alındı. Dikkat ediniz, kimse sesini çıkaramıyor...Çünkü çıkardığı takdirde başına neler geleceğini biliyor. Hükümet eğer isterse o en büyük patronların işletmelerini bile bir hafta içerisinde yok eder. Sesini soluğunu keser. Bizler gibi, büyük patronlar da bunun elbette bilincinde. Esnaf, çiftçi, işçi, memur, emekli, bütün kesimler zorda ama bu baskılar yüzünden kimse ses veremiyor... Bizler de toplumdaki bu tepkisizliğe ister istemez alışmış durumdayız. En başta bizler gibi milyonlarca insanımız ses veremez duruma düşürüldü. ★★★ Şimdi bakınız, memlekette silahlı mafya grupları ya da bireysel çeteler oluşmuş, sokaklarda her gün cinayetler işleniyor ve soygunlar gerçekleşiyor. Herkes silahlanmış durumda. Herkes hakkını sokakta arıyor. Yargıya güvenen yok. Adam yargıya gitse kararın çıkması Yargıtay dahil en erken dört yılı bulacak. Toplum değişti, neresinden baksanız artık eski Türkiye yok. Bizler de sinik, korkutulmuş durumda ve baskı altında böyle elimiz kolumuz bağlı kaldık. Uzun yıllar oyumu AKP’ye vermiştim ama yanılgımızı şimdi görüyorum. Bu söylediklerimi yazacak olursanız lütfen ismimi kesinlikle vermeyin ve bunu  korkaklık olarak görmeyin.” Bu son cümle bile her şeyi anlatmaya yetiyordu.",https://www.sozcu.com.tr/is-insani-yakiniyor-eski-turkiye-artik-yok-wp7774982
Emin Çölaşan,İşin sonunu gören yok mu...,01 Ağustos 2023,"Sevgili okurlarım, Türkiye’nin yaşadığı en kritik seçimler günün birinde yapıldı ve sonucu gördük. Özellikle muhalefet partileri açısından hayal kırıklığı yaratan durumlar ortaya çıktı. İyi Parti erken çözüldü. Meral Akşener eski rotasından saptı ve bambaşka, aşılması çok zor olan engebeli yollara dalış yaptı. İyi Parti şu anda siyasetin gündeminde yok. Başka bir deyişle seçimden önce Millet İttifakının CHP’den sonra en etkili kesimini oluştan İyi Parti artık var ama yok! Onlar da birbirlerine girdi. O kadar ki içlerinden bazıları “Önümüzdeki yerel seçimlerde bu kez AKP ile ittifak kuralım” demeye başladı. ★★★ CHP derseniz onun hali tam anlamıyla içler acısı... Her kafadan ayrı bir ses çıkıyor ve o farklı seslerin tamamı toplumun tercihlerine ve güven duygusuna olumsuz bir biçimde yansımayı sürdürüyor. Her biri kendi işine gelen soruları ve sorunları kamuoyuna iletip kendi açısından güç kazanmaya çalışıyor. ★★★ Bizlere, oylarını seçimde CHP’ye, ya da irili ufaklı muhalefet partilerine vermiş olan milyonlarca seçmene de oturup bu kargaşayı izlemek kalıyor... Derinlere inen bu kargaşa konusunda bizim gibi sıradan vatandaşların yapacağı herhangi bir şey yok. Kendi göbeklerini kendileri kesecekler! Elimizden bir şey gelmiyor. ★★★ Bu kargaşayı kendi penceresinden ellerini ovuşturarak izleyen iktidar partisini soracak olursanız son derece mutlu... Aradığı fırsatı erken yakaladı. Arkalarında devletin ve milletin parasıyla, reklam gelirleriyle beslenen acayip bir güç var! İktidar medyası. Onların desteği ile CHP’nin yaralarını kaşıdıkça kaşıyorlar. CHP derseniz, toparlanıp hiç değilse belli konularda birleşebilmek için harcadığı hiçbir çaba yok. ★★★ Kabul ediyorum, Kemal Bey artık iyice yıprandı... Seçim öncesindeki ağırlığını ve etkinliğini artık ne yazık ki görmemiz mümkün olmuyor. Keşke olsaydı. ‘Değişim’ olduğu takdirde yerine kimler, hangi kadrolar gelecek, belli değil... Kurultay nasıl sonuçlanacak, o da belli değil. Ama benim tahminimi sorarsanız Kemal Bey bir kez daha kazanacaktır... Çünkü delege seçimlerinde genel başkanlar her zaman büyük avantaj sahibidir... Ve her genel başkan elindeki bu avantajı dibine kadar kullanır. Giderek yıpranan Kemal Bey için de aynı durum geçerli olacak ve eninde sonunda kazanacaktır. ★★★ Geriye kalıyor Ekrem İmamoğlu... Kemal Bey’in en önemli rakibi olacağı kesinleşmiş gibi. Genel başkanlığa aday olacak. Kazanıp kazanmayacağını kesin olarak söyleyebilmek şu anda hiçbir biçimde mümkün değil. Burada haddimi aşacak bir şey söylemek isterim... Ben O’nun yerinde olsam önümüzdeki yerel seçimlere İstanbul Büyükşehir Belediye Başkanı olarak girmeyi tercih ederdim. İstanbul Büyükşehir bence CHP genel başkanı olmak kadar etkili bir konumdur. ★★★ Acaba mart 2024’te yapılacak yerel seçimde İstanbul’dan ümidini kesti mi? Bilemiyorum... Umarım böyle değildir. Ama önümüzdeki haftalarda yapılacak CHP kurultayında kim başkan seçilirse seçilsin, hangi ekip veya ekipler başarıya ulaşırsa ulaşsın bu tartışmalar bitmeyecek ve parti giderek daha fazla yıpranmış olarak çıkacaktır. CHP’yi bilerek veya bilmeyerek bu tartışmaların ve sürtüşmelerin tam da göbeğine sürükleyen üst düzey partililer bu durumun acaba farkında mı? Bu olanların ve olacakların sadece ve sadece AKP ile küçük ortak MHP’nin ekmeğine yağ süreceğini biliyorlar mı? ★★★ İktidarın elinde anormal bir medya gücü var... Adına yandaş medya dediğimiz bu topluluk şimdi niçin 180 derece dönüş yapıp Meral Hanıma destek vermeye başladı? Yanıtı gayet basit, Millet İttifakının en güçlü ikinci unsuru piyasadan çekilip kucaklarına otursun ve siyaset piyasasında kendileri tek kalsın diye!... Ve şunu iyi bilelim, bunu gerçekleştirme adına hızla yol alıyorlar. Bu sonu gelmez iç kavga ve tartışma ortamı sonrasında varsayalım CHP, İstanbul ve Ankara gibi iki dev Büyükşehir belediyesini AKP’ye kaptırdı. Film herkes açısından işte o zaman kopar da,",https://www.sozcu.com.tr/isin-sonunu-goren-yok-mu-wp7760185
Emin Çölaşan,Bir Kanal İstanbul’umuz vardı bir zamanlar!,12 Ağustos 2023,"Sevgili okurlarım, bazı şeyleri unutmamak ve belleğimizde tutmak için yakın geçmişi anımsamak gerekiyor. Sadece anımsamak yetmez, olup bitenden biraz olsun ders çıkarmamız da gerekiyor. Sizi biraz yakın geçmişe götürmek istiyorum. Bir Kanal İstanbul tantanası vardı bir zamanlar!.. AKP iktidarının önümüze sürekli sürdüğü bir masaldı. Sabah güne Kanal İstanbul’la başlar, akşam yatağa Kanal İstanbul’la girerdik. Bu hadiseyi beynimize adeta bir çivi gibi sokmuşlardı. Neredeyse hep birlikte sloganlar atmaya başlayacaktık... “Seni bir an önce başlayıp bitirsinler de kurtar bizi Kanal İstanbul!” “En büyük Kanal bizim kanal, başka büyük yok!” ★★★ Muazzam bir proje idi... Bittiğinde İstanbul, İstanbul Boğazı, Karadeniz ve hatta Trakya bölgemiz kurtarılmış olacaktı. Türkiye bu yatırım sayesinde köşeyi dönecekti. Peki neydi aslında bu iş? O muazzam proje gerçekleştiğinde Karadeniz’ le Marmara Denizi bir kez daha birleşmiş olacaktı. Gerçi iki denizi birleştiren bir Boğaz’ımız vardı ama o yetmezdi ki!.. İktidara milleti kandıracak yeni bir ‘proje’ lâzımdı. İktidarın parası çok boldu, harcayacak yer lâzımdı. AKP ile birlikte küçük destekçisi MHP siyaset sahnesinde yerlerini hemen aldılar, bu ‘Zihni Sinir’ projesine bütün güçleriyle sahip çıktılar. ★★★ 2019 seçimleri öncesinde acayip bir propaganda mekanizması devreye sokuldu. Miting meydanlarında ve siyaset kürsülerinde artık her gün “Kurtarıcımız Kanal İstanbul” sloganları atılıyordu... Ve bizim Recep Bey konuyu her fırsatta ısıtıp ısıtıp temcit pilavı gibi önümüze sürüyordu. Aklı başında partiler, sivil toplum kuruluşları ve uzman bireyler ise sürekli uyarıyordu. “Yapmayın etmeyin, bu oyundan vazgeçin...” ★★★ Hesaplar ortada idi... Kanal İstanbul’un yapımı için yüz milyarlarca dolar para gerekiyordu. Üstelik doğanın bütün dengeleri altüst edilecekti ama kim takar... Bizimkiler petrol üreticisi ve aynı zamanda hırsız olan zengin Arap şeyhlerine gidip her zaman yaptıkları gibi para dilenme yolunu seçtiler. “Ya hacii, bu yağmada büyük paralar dönecek. Kanal’ın geçeceği arazinin bir bölümünü helâlinden size veririz, bire on kâr payı katıp elinizi öpene satarsınız.” Fakat herifler bizim uyanıkları geri çevirdi... “Din kardeşi dediysek o kadar da değil muhteremler. Biz bu projede sizin söylediğiniz kazancı elde edemeyiz.” ★★★ Kanal İstanbul muhteşem bir proje idi!.. Karadeniz’le Marmara birleşecek, gemiler artık Boğaz yerine Kanal’ı kullanacaktı. Açılacak kanalın uzunluğu 45 kilometre. Genişliği yaklaşık 300 metre. Ve derinliği 21 metre. Ancak gelin görün ki bu konuda bizimkilerin bir tek eksiği vardı... Bir nal bulmuşlardı. Şimdi bütün mesele üç nalla bir at bulmaya kalmıştı! O da para idi. ★★★ Elde Kanal İstanbul’u değil bitirmek, başlatacak kadar bile para yoktu. Ancak din iman sömürüsü gibi bu konuyu da iyice, dibine kadar sömürmeyi başardılar! Bu kanal, İstanbul ve Marmara havzası ile birlikte bütün Türkiye’nin ‘kurtarıcısı’ olacaktı. Hele de çevresini hırsız Arap’lara ve bizim beşli çete müteahhitlerine yutturmaları mümkün olsaydı! Paracıklar gelir, bizim Recep Bey muhteşem nutuklar atar, açılış törenleri düzenlenir, bunlar televizyondan canlı yayınlanır ve büyük miktarda oy devşirilirdi. ★★★ Sevgili okurlarım, şimdi aradan uzunca bir süre geçti... Ve akıllara ister istemez bazı sorular geliyor. Yakın geçmişte bunca tantanası yapılan Kanal İstanbul şimdi acaba ne alemde! Satılan araziler ve ormanlar oldu mu? Çevrede başka hangi amaçlarla nelere kaç para harcama yapıldı? Çevresindeki araziler eşe dosta, yandaşlara ve hırsız Arap’lara peşkeş çekildi mi? Bu soruların hiçbirine yanıt veremeyeceklerini benim kadar sizler de çok iyi biliyorsunuz. ★★★ Sonuç olarak, bilindiği kadarıyla Kanal İstanbul birdenbire buharlaştı! Oysa geçmişte bu uyduruk projeyi bol kepçe kullanıp oy avcılığına çıkmışlardı. Şimdi niçin unutmak ve defterden silmek zorunda kaldılar? Zira milleti bu yalanla daha fazla kandırmaları mümkün olmadı. Hatta hırsız Arap şeyhlerini bile... Bir tiyatro sergilemeye kalkıştılar ama eser palavra çıkınca perdeyi indirmek zorunda kaldılar. Kanal İstanbul isimli yutturmaca girişiminin bundan sonra herkese ders olması dileği ile!",https://www.sozcu.com.tr/bir-kanal-istanbulumuz-vardi-bir-zamanlar-wp7770376
Emin Çölaşan,Siyasi ödülle büyükelçi olabilmek!,10 Ağustos 2023,"Sevgili okurlarım, Ankara’da iki gün önce önemli bir toplantı yapıldı. 14. Büyükelçiler toplantısı... Recep Bey bu vesile ile yine nutuklar attı! Yurt dışında görevli bütün büyükelçiler hazır... Bu durum artık kanıksandı!.. Aralarında AKP’li eski bakanlar, vekiller, vekil adayları, eş dost ve akrabaların da bulunduğu birçok isim, büyükelçi, konsolos, müşavir, ataşe sıfatı ile binlerce euro maaş karşılığında yurt dışında görevlendiriliyor. AKP’li 25 isim yakın geçmişte büyükelçi olarak atanmıştı. Evet!.. Türkiye’nin yurt dışı temsilcilikleri bile AKP’nin arka bahçesi oldu. Eski AKP milletvekilleri, bakanlar, vekil adayları, bakan danışmanları, milletvekillerinin akrabaları ve torpilini bulan herkes yüksek maaşlarla büyükelçi, konsolos, müşavir ve ataşe yapıldı. Yurt dışına atananların tipik bir örneği 301 işçinin ölümü sonrasında Soma’da madencileri tekmeleyen eski Başbakanlık müşaviri Yusuf Yerkel idi ve büyük tepki aldı. ★★★ Büyükelçi yapılan isimlerden bazıları şöyle: -  AKP Ankara eski Milletvekili Aşkın Asan, Cakarta Büyükelçisi. - AKP Şanlıurfa eski Milletvekili Abdülkadir Önen, Pekin Büyükelçisi. -  AKP Eskişehir eski Milletvekili Murat Mercan, Washington Büyükelçisi. - AKP Sakarya eski Milletvekili Şaban Dişli, Lahey Büyükelçisi. - E ski Bakan Egemen Bağış, Prag Büyükelçisi. -  AKP Çorum eski Milletvekili Cahit Bağcı, Bakü Büyükelçisi. -   Recep Tayyip Erdoğan’ın basın danışmanı Lütfullah Göktaş, Vatikan Büyükelçisi. - AKP Milletvekili Ravza Kavakçı Kan’ın kardeşi, Meclis’e türbanıyla girip olay yaratan eski milletvekili Merve Kavakçı, Kuala Lumpur Büyükelçisi. - Aile ve Sosyal Politikalar eski Bakanı Fatma Betül Sayan Kaya’nın ablası Ayşe Hilal Sayan Koytak, Kuveyt Büyükelçisi. - İstanbul Esenler’in AKP’li Belediye Başkanı Mehmet Tevfik Göksu’nun kardeşi Mehmet Mustafa Göksu, Doha Büyükelçisi. - AKP eski Milletvekili Edibe Sözen’in özel kalem müdürü Rahmi Göktaş’ın eşi Mahinur Özdemir, Cezayir Büyükelçisi. ★★★ 15 Aralık 2021 tarihli medyada bir Mevlüt Çavuşoğlu haberi vardı. Dışişleri eski Bakanı Mevlüt Çavuşoğlu’nun bütçe görüşmelerinde, “Ben bu bakanlığa adalet getirdim” ve “Bakanlığımızda torpil yok” ifadelerini kullanması siyasi atamaları yeniden gündeme getirmişti. Çok sayıda kariyer diplomatı merkezde bekletilirken aralarında Egemen Bağış, Murat Mercan, Ozan Ceyhun’un da bulunduğu çoğunluğu eski AKP milletvekili ve Cumhurbaşkanı danışmanı olan isimler büyükelçiliğe terfi ettirildi. Dışişleri Bakanlığında daha önce istisna olarak uygulanan dışarıdan büyükelçi atamaları AKP döneminde sıklıkla başvurulan bir yöntem haline geldi. Siyasi atamayla bir ülkeye büyükelçi olarak atanan bir ismin başka bir ülkeye yeniden atanması da iktidarın uygulamaları arasında yerini aldı. Daha önce Türkiye’nin Tokyo Büyükelçisi olan AKP eski milletvekili Murat Mercan’ın Washington Büyükelçiliği’ne atanması bunun bir örneği idi. 2013-2015 yılları arasında Türkiye’nin Encemine (Çad) Büyükelçisi olarak görev yapan ilahiyat profesörü Ahmet Kavas’ın 2020’de Türkiye’nin Dakar Büyükelçiliğine atanması da “dışarıdan kıdemli büyükelçi!” atamasının uygulamaları arasında yer alıyordu. Ayrıca siyasi atama yapılan bir başkentteki büyükelçinin yerine yeni bir siyasi atama yapılması da dikkat çekiyordu. Türkiye’nin Aşkın Asan’dan önceki Cakarta Büyükelçisi de yine bakanlık dışından görevlendirilen Mahmut Erol Kılıç olmuştu. ★★★ Dışişleri eski Bakanı Mevlüt Çavuşoğlu, muhalefetin eleştirileriyle ilgili olarak  “Kimse kusura bakmasın ama en iyi, en başarılı büyükelçilerimiz dışarıdan atadıklarımız” açıklaması yapmış, TBMM Plan ve Bütçe Komisyonu’nda Dışişleri Bakanlığı’ndaki atamalar konusunda “Bakanlığa benim dönemimde adalet geldi” demişti! ★★★ CHP Eskişehir Milletvekili Utku Çakırözer  ise şöyle diyordu: “Büyükelçilik makamları AKP’li vekillerin emeklilik projesi değildir.” Ve sözlerini sürdürüyordu: “ Bu anda sırası gelen 40 diplomat yurt dışı görevi beklerken şimdi 25 büyükelçiliğe siyasetçiler atandı. İşte somut örnek... Resmi Gazete’ de yayımlanan kararlara göre 13 ülkeye yeni büyükelçi atandı. Azerbaycan Büyükelçisi Erkan Özoral merkeze alınırken yerine AKP eski milletvekili Cahit Bağcı getirildi. Dışişleri Bakanlığı’nın yetiştirdiği 40’dan fazla deneyimli büyükelçi hiçbir görev verilmeden yıllardır Ankara’da bekletiliyor. Büyükelçilik çok müstesna bir unvandır. Devleti ve bayrağımızı temsil eden önemli bir makamdır. Kâtiplikten başlarsınız, ataşelik, konsolosluk, maslahatgüzarlık ve büyükelçiliğe uzanan zahmetli ve uzun bir yoldur. Yıllarca bu meslekte büyükelçi olabilmek için özveriyle çalışıp çabalayan diplomatlarımız görev beklerken onların yerine dışarıdan eski milletvekilleri, saray bürokratları büyükelçi yapılıyor. Büyükelçilik makamlarının AKP’li vekillerin emeklilik projesine dönüştürülmesi bu ülkede yapılan en büyük yanlışlardan biridir. Bakü ile birlikte bunların toplam sayısı 25’i buldu. Çoğu ya eski AKP milletvekili ya da Saray bürokratı. Büyükelçiliklere yapılan gelenek ve liyakat dışı atamalar hem Dışişleri Bakanlığı çalışanlarının moral ve motivasyonunu olumsuz etkilemekte hem de Türkiye’nin dış politikadaki itibarını zedelemektedir ” demişti. Haksız mı? ★★★ Daha önce Çek Cumhuriyetine de yine kariyer diplomatı Mustafa Pulat’ın büyükelçi olarak gönderilmesine karar verilmiş, agremanı ( uygun görüldüğünü bildiren yazı) alınmış ama son dakikada Cumhurbaşkanı Erdoğan, 17-25 Aralık yolsuzluk dosyalarına adı karışan eski bakan Egemen Bağış’ı Prag Büyükelçisi atamıştı. ★★★ Sevgili okurlarım, Dışişleri Bakanlığı dahil nereye el atsak karşımıza aynı durumlar çıkıyor... Torpil, torpil ve yine torpil! Düşünün ki Dışişleri Bakanlığı bile bu rezaletten nasibini fazlasıyla alıyor, ilahiyatçılar dahil bir sürü ilgisiz insan büyükelçi yapılıyor ama olayları yeterince izleyemeyen Türk kamuoyu bu konuda tepki gösteremiyor. Sadece büyükelçiler değil... İşte size Recep Tayyip’ in danışmanı olan Yusuf Yerkel’ in Frankfurt’a ataşe olarak atanması olayı! Soma’da 301 işçimizin can verdiği kömür madeni olayı sonrasında yere düşen işçileri tekmelerken çekilen kayıtları dünya medyasında yer almıştı. Almanya bu şahsın, ülkesinde görevlendirilmesini protesto etti. Böylece AKP iktidarı, ‘çok değerli’ bir elemanından vazgeçmek zorunda kaldı! Biz Türkiye’de pek çok konunun farkında olmasak bile dışarısı bu olup biteni dikkatle izliyor ve yemiyor. Ama bizi ilgilendiren gerçek başka... Dışişleri Bakanlığında bile siyasi torpil var. Böylesi Cumhuriyet tarihinde hiç görülmemişti.",https://www.sozcu.com.tr/siyasi-odulle-buyukelci-olabilmek-wp7768372
Emin Çölaşan,Trilyon dolarlık büyük başarı!,15 Ağustos 2023,"Sevgili okurlarım, özellikle seçim öncesine denk gelen dönemlerde her adayın ve her partinin biraz ‘palavra’ atması normaldir. Yeter ki bu iş cıvıklığa varmasın. Yalan söylemek siyasetçinin işidir. Ancak abartıya kaçan yalanların hesabı da günü gelince sorulur. ★★★ Şu son seçimler öncesinde Türkiye’de millete karşı söylenen yalanların haddi hesabı yoktu. AKP kazandığı takdirde memleket cennete dönecekti. Zaten bütün dünyada “Türkiye yüzyılı” başlamıştı bile! Cumhuriyet’in 100. yılını kutlamak için bir tek adım bile atamayan iktidar bu kavramı piyasaya sürüp yeni bir yutturmacaya başvuruyordu. Hem de bütün dünyada Türkiye yüzyılı! Ancak bu yalan ortalıkta öyle tek başına bırakılırsa hiç kimsenin inanması söz konusu olmazdı. Millet o kadar saf değildi. Din iman sömürüsü yapmak kolaydı. Diyanet’in Başkanı olan partili şahsa talimat verirsin, eline Osmanlı halifelerinin kılıcını tutuşturup cami minberlerinde iktidar lehine nutuk atmasını sağlarsın, olur biter. Ama bunun etkisi yeterli olmaz. ★★★ O halde ne yapacaksın?.. Başka somut şeyler lazım ki yutturma süreci hem daha çabuk, hem de daha etkili olsun. Bizi yönetenler çok akıllı insanlar! Çözüm bulmakta gecikmediler. Hemen törenler düzenlendi, televizyonlar anında canlı yayınlara geçirildi. Bu hayırlı işler konusunda camilerde hutbeler okundu. Ne oluyordu? ★★★ Mekanizma iki temel unsurdan oluşuyordu. Petrol ve doğalgaz. Memleketin iki ana sıkıntısı... Bizde ne yeterli petrol var ne de doğalgaz. Bu ikisi olsa vallahi köşeyi döneceğiz ama yok ki! İşte o zaman bizi yönetmekte olan akıllıların aklına cingözce bir fikir geldi: “İkisini de bulmuş olalım!” ★★★ Seçim öncesi propaganda mekanizması işte bu aşamada başlatıldı! İlk aşamada petrol vardı. -“Gabar dağında TPAO tarafından açılan kuyularda çok kaliteli petrol bulduk. Türkiye’nin petroldeki dışa bağımlılık süreci bir süre sonra sona erecek. Kuyular hazırlanıyor. Üretimin başlamasına az kaldı.” İnanan saf vatandaşlar “Vay bee, valla helal olsun bizim Tayyip’e de  partisine de, elleriyle koymuş gibi nasıl buldular o verimli petrolü” diyordu. ★★★ Ancak iş petrolle bitmiyordu... Bize bol kepçe ve çok acele doğalgaz kaynakları da gerekliydi... Doğalgaz bulabilmek umuduyla araştırma ve sondaj gemilerini Akdeniz ve Karadeniz’e gönderdiler... Ve şu muhteşem rastlantıya bakın ki gemilerin deldiği her yerden gaz fışkırmaya başladı! Recep Bey daha fazla dayanamadı ve milletçe beklediğimiz müjdeyi hemen veriverdi!.. “Trilyon dolarlık doğalgaz yatağı keşfettik!” Milyon değil, milyar değil tam bir trilyon dolarlık! ★★★ Çıkar petrolü, çıkar gazı, hasılatını bozdura bozdura harca. Üzerine Gabar petrolünü de ekledin mi biraz ötemizdeki petrol zengini hırsız Arap şeyhlerini kucağa oturt. Ondan sonracığıma, sen oralara para istemeye gideceğine hırsızlar bize gelip yalvarsın “Ya hacii ver bize de biraz bir şeyler, akmasa bile damlasın” diye. ★★★ Sevgili okurlarım, bir ülkede iş ciddiyetini yitirdiği takdirde her şey olur. Son seçim öncesinde biz bunu defalarca yaşamadık mı?.. Medya gücünü, kiralık ve satılık medyaya estirilen propaganda rüzgarıyla birlikte devlet gücünü de arkasına alan iktidar, karşımıza gerçekle ilgili olmayan iddialı demeçlerle çıktı. Gabar dağında bol kepçe, hem de kaliteli petrol!Denizlerimizde bir trilyon dolarlık muhteşem doğalgaz kaynağı!.. Ve ardından gelen tatlı rüyalarla birlikte pembe hayallerden oluşan palavralar... Tam da seçim öncesi idi. Millet kandırıldı... Tahmin ediyorum ki bu yalanlara kanıp desteğini AKP’den esirgemeyen milyonlarca saf ve eğitimsiz insanımızın oyları bu yolla devşirildi. Peki sonuç? Sıfıra sıfır elde var sıfır. Şimdi hepimize düşen görev, çıkacak bu petrolle birlikte doğalgazı beklemek! Az kaldı, işte o zaman köşeyi tam kadro döneceğiz! Başka ne demeli ki.",https://www.sozcu.com.tr/trilyon-dolarlik-buyuk-basari-wp7772914
Emin Çölaşan,Canavar bizi eziyor,04 Ağustos 2023,"Sevgili okurlarım, adına enflasyon denilen canavar hepimizi aldı altına, fena halde eziyor... Bizimle alay edip etmediğini bilmek mümkün değil ama artık nefesimiz daraldı. Dayanacak gücümüzü milletçe yitiriyoruz. Çözümü nedir, işin sonu nereye varacak, bizi yönetenler dahil hiç kimsenin bu konuda fikri yok. Birkaç hafta öncesine kadar Maliye Bakanlığı koltuğunda oturan Bay Nebati bu konuda iyimser görünüyor ve gözlerini referans veriyordu! “Gözlerime bakın, o ışıltıyı göreceksiniz!” Gözlerine elimizden geldiği kadarıyla uzun süre baktık ama ışıltı değil hep karanlık gördük. Işıltı mışıltı hiç yoktu, ya da biz farkına varamadık!.. Ve fiyatlar yine azgınlaştı. ★★★ Şimdi yeni bir Maliye Bakanımız var... Dün ortaya çıkan vahim tablo sonrasında konuştu: “Fiyat artışları 2024 yılı ortalarından itibaren düşüşe geçecektir.” Bunun öz Türkçesi şudur: Daha bir yıl boyunca enflasyon canavarı hepimizi ezmeye devam edecek... Sabırlı olalım lütfen! Milletin anası ağlamış, Bakan Bey bunları söylüyor. Olacak şey değildir. Demek ki biz bu belaya en az bir yıl daha katlanmak zorunda kalacağız. Peki sonra ne olacak!.. O zaman belki topu 2025 yılına atacak... Belki bir yıl daha sabırlı olmamızı isteyecek. ★★★ İyi de, milletin sabır gösterecek gücü kalmadı ki!.. Cebimizde değeri sözüm ona en yüksek olan banknot var. 200 liralık kağıt para... Bu para artık sadece yarım kilo kıyma, bir kilo peynir almaya yetiyor. İşin kötüsü şimdi bu açıdan bakıldığında bile devlet tarafından aldatılıyoruz. ★★★ Temmuz ayı ve yıllık enflasyon rakamları dün devletin TÜİK (Türkiye İstatistik Kurumu) isimli kuruluşu tarafından açıklandı. Belli rakamlar vardır, TÜİK onları yukarıdan verilen talimatlar doğrultusunda açıklar .Duruma göre düşük gösterir ya da yüksek gösterir.  Enflasyon rakamları da bu kuruluş tarafından özenle ve dikkatle gizlenir. Kısacası rakamlarda hile yapılır. TÜİK’e göre geçtiğimiz temmuz ayında aylık enflasyon yüzde 9.49 olmuş. Gerçek hayatta karşımıza çıkan rakam ise bir ayda yüzde 13.18. ENAG (Bağımsız Akademisyenlerin oluşturduğu Araştırma Grubu) gerçek temmuz rakamını böyle açıkladı. Aradaki farka, insanımızın nasıl kandırıldığına bakar mısınız. ★★★ Piyasalar hile ile dolu... Kim elinden geliyorsa fiyatlarını gaddarca artırıyor. Üstelik örneğin mobilya, otomobil, makine, beyaz eşya gibi her pahalı malda size bir de ayrı etiket sunuluyor. Bu fiyatlar sadece bir hafta için geçerlidir, sonra zam gelecektir. Ona göre karar verin! Sizi bir anlamda korkutarak bir an önce almaya zorluyorlar. İrili ufaklı bütün alışverişlerin cılkı çıkmış durumda. ★★★ Geçenlerde bizim gazeteye bir iş insanı gelmişti. Piyasaların tam da göbeğinde olan biri... Söyledikleri önemliydi: “Piyasada iki kavram hiç kalmadı ve her şey yozlaştı. Güven duygusu ve ahlâk... Herkes borçlu. Yıllardır iş yaptığımız arkadaşlarımıza bile artık fazla güvenemiyoruz. İş ahlâkı derseniz, insanların ahlâk anlayışı gibi o da büyük ölçüde yok olup gitti. Artık birkaç yıl öncesindeki Türkiye’nin ortamını bile mumla arar hale geldik. O zaman da zorda idik ama birbirimize ve piyasalarımıza güvenirdik, hiç değilse ahlâk kavramı bugün olduğu gibi büyük yaralar almamıştı. Bu enflasyon her şeyi mahvetti.” ★★★ Sevgili okurlarım, memleketi bugünkü ortama acaba kimler nasıl getirdi? Sorumluları kimdir ve nerededir? Ortaya bir canavar çıkmış, milleti ezdikçe eziyor... Ve önceki Maliye Bakanı gözlerindeki ışıltıdan söz ederken şimdiki Mehmet Şimşek “2024 yaz aylarını bekleyelim, o zaman olumlu sonuçları almaya başlarız” diyebiliyor. Ölme eşeğim ölme! ★★★ Bir yanda fiyat artışları altında ezilen büyük kitleler... Emekliler, işçi ve memur kesimi, esnaf, çiftçi, milyonlarca insanımız. Bunların en az yarısı seçimlerde AKP’ye oy verdiler. Bunlara siyasi propagandanın kurbanları demek gerek! Her şeyin daha da kötüye gideceğini, koşulların öyle gerektirdiğini, sergilenen yoğun baskı ve siyasi propagandanın hiçbir işe yaramayacağını defalarca söyleyip durduk ama en az yarısı dikkate almak istemedi. Cami avlularında atılan siyasi din iman nutukları çok daha etkili oldu. ★★★ Evet, piyasadaki en büyük banknot olan 200 lira ile günümüzde sadece yarım kilo kıyma alınabiliyor. Hele de 5 lira, 10 lira, 20 lira, onların hükmü artık hiç kalmadı ve her birinin değeri neredeyse sıfırlanmış oldu. Dolmuş ve belediye otobüsü ücretine dönüştü. Şimdi yalanlıyorlar ama yakında 500’lük banknotlar basılıp piyasaya verilirse sakın ola ki kimse şaşırmasın. İstedikleri kadar inkâr etsinler gidiş oraya doğru. Canavar bizi eziyor, memleketi yönetenler seyretmekle yetiniyor. “Güzel gidiş bu gidiş eğer sonu gelirse!”",https://www.sozcu.com.tr/canavar-bizi-eziyor-wp7763146
Emin Çölaşan,Günah keçisi CHP,11 Ağustos 2023,"Sevgili okurlarım, Cumhuriyet tarihinin en önemli seçimini geçtiğimiz haftalarda geride bıraktık... Sonuç belli... Devlet desteğini arkasına alan iktidar partisi yine kazandı. Muhalefet partileri ise (başta CHP olmak üzere) yeniden kaybetti. Niye böyle oldu, niçin karşımıza aynı sonuç bir kez daha çıktı? Bunların nedeni halen tartışılıyor ama bir sonuca ulaşmak mümkün olmuyor. ★★★ CHP’de her kafadan bir ses çıkıyor, daha da çook çıkacak. İşler henüz tam anlamıyla karışmadı ve parti içinde çıkacak farklı seslerin tümü ortalığa henüz saçılmadı. Ortaya çıkan en önemli ve gerçek tablo bence şu: Kemal Bey acayip bir biçimde yıpranmış durumda. Bir daha aday olup olmayacağı, olduğu takdirde genel başkanlığı yeniden kazanıp kazanmayacağı tartışılıyor. ★★★ Ancak... Hangi parti veya kuruluş olursa olsun, genel başkanlar  bu gibi konularda her zaman çok büyük avantaja sahiptir... Çünkü genel başkanı seçecek partililerin ve örgütlerin çoğunu temsil eden delegelerin seçiminde en çok başkanın sözü geçer. Karşısına hangi aday ve adayların çıkacağı da önemlidir ama değindiğim gerçek genelde pek değişmez. ★★★ Peki ama karşısına hangi adaylar çıkacak? Şu anda Kemal Kılıçdaroğlu  dışında ismi geçen iki iddialı genel başkan adayı var. Resmen açıklanmış bir durum olmasa da bu iki isim şimdilik Ekrem İmamoğlu  ve Özgür Özel  gibi görünüyor. ★★★ CHP’li değilim... Parti binasına gitmişliğim falan yoktur. Bir kez yıllar önce genel başkanla söyleşi yapmaya gitmiştim, hepsi o kadar. Bu partide tanıdığım yönetici ve milletvekili sayısı çok azdır. Eskiden çok vardı, şimdi giderek azaldığını söyleyeyim. Onlar bizi ismen tanır ama biz onları tanımayız! Açık söyleyeyim, bazılarını da pek sevmez ve özellikle uzak dururdum. Şimdi de öyle... Somut örnek istiyorsanız rahmetli Deniz Baykal onlardan biri idi. Somut nedenleri vardı, birbirimize ısınmamız pek mümkün olmamıştı. Dolayısıyla, CHP’nin içinde yer alan geleneksel hiziplerde falan asla bir yerim olmadı ve zaten olamazdı. Yani CHP ile tek gönül bağım her seçimde sandığa gittiğimde oyumu bu partiye vermekti... Ama çoğu zaman da, bu sağ iktidarları CHP ile aynı doğrultuda, aynı çizgide eleştirdik ve haklı olarak suçladık. Onun da başlıca nedeni, Atatürk’ ün kurmuş olduğu, ilkelerine her zaman olmasa bile bazen sahip çıkan parti olması idi. ★★★ Seçim oldu bitti, iktidar partisinin keyfi son derece yerinde!.. Doğrusunu isterseniz iktidarın sonsuz nimetlerinden  dibine kadar yararlanmayı iyi öğrendiler. Oysa ilk iktidar yıllarında bu kadar cüretli değil, tam tersine biraz ürkektiler! Hiç değilse işleri ‘kitabına uydurmaya çalışırlardı. Sonra coştular ve her meydanda at koşturmaya başladılar. İktidar partisinde tek adam  ilkesi geçerli. CHP’de ise her kafadan farklı ses!.. ★★★ Memlekette şu olanlara tanık oldukça insanın aklına ister istemez bazı sorular gelmesi kaçınılmaz oluyor. Niçin CHP her konuda, özellikle kendi içinde bile günah keçisi  ilan edildi... -  Fetö ile ortaklık yapıp ondan medet uman CHP mi idi? - Ülkeyi parsel parsel sattı mı, sicil dosyasında bu gibi satışlar mı var! - Fabrikalarımızı, sanayi tesislerimizi, limanlarımızı, madenlerimizi, arazilerimizi ve her şeyimizi eşe dosta, yerli ve yabancı işbirlikçilere peşkeş çeken CHP mi olmuştu? - Adına enflasyon denilen belayı başımıza musallat eden CHP mi idi? - 10 milyondan fazla sığınmacıyı Türkiye’ye getirten bunlar değilse hangi iktidardı? - Hukuk ve adalet kavramlarını kim yok etti, yargı bağımsızlığını hangi iktidar silindir gibi ezdi geçti? ★★★ Sorulması ve yanıt alınması gereken yüzlerce soru var... Ancak gelin görün ki CHP yıllardan beri kendi iç sorunlarıyla uğraşıyor. Günah keçisi olayı! Kim başkan olmalı, parti hangi ekibe teslim edilmeli meselesi ve şimdilik ‘kibarca’ yapılan karşılıklı suçlamalar! Bir yanda atı alan Üsküdar’ı geçmiş, CHP’nin uğraştığı konulara bakın siz! Ne acıdır ki partinin başına kim geçerse geçsin, (kendi adıma söylüyorum) somut bir iyileşme beklemem. Peki ne olabilir? Umudum bu sözlerimde yanılmaktır!",https://www.sozcu.com.tr/gunah-kecisi-chp-wp7769272
Emin Çölaşan,Peki bu hesapları kim verecek?,26 Ağustos 2023,"Sevgili okurlarım, bir ülkede en ciddi ve korkutucu konuların başında hiç kimseden hesap sorulmaması gelir. Aynen bizde olduğu gibi. Osmanlı’da da benzer durumlar vardı. Vezirler padişah adına her türlü rüşveti alır, hırsızlık yapar, saraylar ve araziler edinir ama bu rezillikler biliniyor olsa bile o hırsızlardan hesap sorulması , adam hayatta olduğu sürece asla mümkün olmazdı. Çoğu zaman hırsız öldüğünde servetine el konulurdu. O geçmiş yıllarda banka falan olmadığından, irili ufaklı bütün hırsızlar ve rüşvetçiler çil çil altınları ve değerli armağanları küplere doldurup saklardı. Önemli olan küpü güvenli bir yerde koruyabilmekti! ★★★ Aynı durum valiler için de geçerliydi... Valilerin hepsi değil ama çoğu hırsızdı. Başında bulundukları il veya eyaletin halkını her türlü sömürüp rüşvet alırlar ve küpün içinde gömerlerdi. Görevden alınınca küpleri de gidecekleri yere taşıtırlardı. Konumuzdan saptık ama sırası gelmişken kısaca anlatayım. Bir ilin, hırsızlığı ve rüşvetleri herkes tarafından bilinen valisi görevden ayrıldığında halk bayram etmeye başlamış: “Oh çok şükür, hırsız vali gitti. Artık rahat ederiz. Kimse bizden rüşvet istemez!..Herhalde kendisinden hesap da sorulur, hesabını bakalım nasıl verir...” Halkın bu mutluluğuna tanık olan ilin ak sakallı ihtiyarı ise tam tersini düşünmektedir. Derdini ahaliye anlatmaya çalışır: “Evlatlarım boşuna sevinmeyin. Bu memlekette kimse kimseden hesap sormaz. Şimdi giden vali artık küpünü doldurmuştu. Küpünde yeni rüşvetlere yer yoktu. Yeni gelen ise boş küpüyle geldi. Şimdi sıfırdan başlayıp onun küpünü doldurmak zorundayız. Haydi bakalım pamuk eller şimdiden cebe! ★★★ Bu eski hikaye beni günümüze döndürdü... Ve hep gördüm ki yozlaşıp dibe vurmuş Osmanlı’dan bu yana hesap sorma konusunda herhangi bir değişiklik olmamış!Eğer arkasında siyasi destek, özellikle de devlet desteği yoksa, herhangi bir kamu görevlisinden günü geldiğinde hesap sorulabilir ama bu bile pek mümkün değildir. Yeter ki çok büyük götürüp haddini aşmış olmasın! ★★★ Şimdi gelelim esas konumuza!.. Türkiye’de yaşayan milyonlarca insanımız ekonomik olarak yıllardan bu yana çeşitli baskılar altında eziliyor. Bunun en önde geleni ekonomik baskılar. (Öteki konulara hiç girmiyorum.) Şu günlerde AKP iktidarının 20 . yılını geride bırakmış durumdayız. Yüzde 10 gibi bir azınlığı dikkate almazsak, bu ekonomik rezillik milyonlarca insanımızı perişan etti. Bu iktidar birbiri ardına aldığı yanlış ötesi kararlarla milleti ezdi, hem yurt dışında ve hem de yurt içinde namertlere muhtaç etti. Ahlâk kavramı zedelendi. Bir sürü insanımızın ar, haya ve namus ölçütleri törpülendi ve yok edildi. Yolsuzluk, hırsızlık, devletin ve milletin parasını söğüşlemek rağbete bindi... Yapanlar ‘saygın’ insan oldu, yapmayanlar ‘keriz’ tarifesine sokuldu. Yolsuzlukların önü açıldı. ★★★ Türkiye bunların dönemine kadar böyle değildi. Şimdi bir Cumhurbaşkanı var ki ondan habersiz adım atılamaz. Memlekette uçan kuştan bile haberi olur. O Cumhurbaşkanı tutturmuştu “Bizi batıran yüksek faizdir” diye! Hatta bu tezini anlatırken Kuran’ dan örnekler veriyor, “Nas” falan diyordu. Fırsat buldukça kürsülere çıkıp nutuk atıyordu: “Faiz belasını milletin sırtından kaldıracağız. Faiz artmayacak, tam tersine düşürmeye devam edeceğiz çünkü hayat pahalılığını yaratan yüksek faizdir...” Bunları söyleyen şahıs kendini her seferinde “Ben ekonomistim” diye tanımlayan, bu işlerden anladığını göstermek isteyen ve her şeyden tek başına sorumlu olan cumhurbaşkanı idi. ★★★ Beyefendi baktı ki işler kötüye gidiyor, kendisine gerçek ekonomistler tarafından yapılan uyarıları dikkate almak zorunda kaldı. Hatta Kuran’dan verdiği örnekleri de çiğneyip faizlerin artırılmasına karar verdi. İyi olur veya kötü olur, onu ben bilemem. Konu benim alanıma girmez... Üstelik, bilmediğim konularda ahkâm kesmek yakışık almaz. ★★★ Sevgili okurlarım, bu beyefendi ile ekibine sormak gerekiyor: “İki gün öncesine kadar memleketi yanlış karar ve uygulamalarla yönettiğiniz ortaya çıktı ve 180 derece dönüş yapmak zorunda kaldınız. Bunun sorumluları kimdir, nerededir?” Esas soru şu: Milletin başına bela olan bu gibi durumları yaratan adamlarınızdan, çeşitli yolsuzluklara bulaşan partililerinizden acaba bu 20 küsür yılda bir kez olsun hesap sormak aklınıza gelmedi mi? Gelmiş olsa bile sormadınız, soramadınız... Çünkü evine yarım kilo domates, 250 gram kıyma alabilmek için zorlanan kesimlerin çektiği çilelerin o kadar uzağındasınız ki... Çünkü zat-ı âliniz saraylarınızda milletin parasıyla bin bir lüks ve şatafat içinde yaşarken o milyonlarca insanın durumu sizin aklınıza hiç gelmedi... Bu gerçeği “Yapacağız edeceğiz, sabırlı olun” edebiyatı ile nereye kadar örteceksiniz, anlamak mümkün değil. ★★★ Bu süreçte size teselli veren çok önemli ve garanti belgeli bir husus vardı: “Ne yaparsak yapalım bunlar nasıl olsa bize oy veriyor. Bundan sonra da aynı yöntemi deneriz. Allah deriz, dinden imandan söz ederiz, arkadaşlarımız faiz haramdır der, ötesi nasıl olsa gelir!..” Ama son anda baktınız ki vaziyetler ayva, kendinizle çelişkiye düşüp faiz yükseltme kararı aldınız. Hayırlı olsun beyefendi! (Bu kararın kime ve hangi kesimlere nasıl yarayacağını, ya da hangi kesimleri nasıl yok edeceğini bilemediğimi burada bir kez daha vurguluyorum.)",https://www.sozcu.com.tr/peki-bu-hesaplari-kim-verecek-wp7783616
Emin Çölaşan,Yeni karargâh üniversiteler,03 Ağustos 2023,"Sevgili okurlarım, hangi ülkede olursa olsun her iktidar, adamlarını devlet yönetimine yerleştirir. Ama bu işin bir haddi hesabı olmalıdır. Bu kural bizim gibi tam gelişmemiş ülkelerde de geçerli olmalıdır da, kim takar! Bizdeki iktidar partisi devleti babasının çiftliği, görev verilecek kimseleri de emir kulu ırgatlar olarak görür. Dolayısıyla devletin memuru (komutanlar, hakimler ve savcılar dahil) herkes ağzını açamaz duruma düşürülür. Bu ele geçirme süreci devlete bire bir ait olmayan bütün kurumlarda da geçerlidir. ★★★ Size bizim meşhur Kızılay’ dan örnek vereyim... Sözüm ona kara gün dostu Kızılay! Zor günlerde yanımızda olması gereken Kızılay! Tarihi 100 yıldan fazla öncesine dayanan, geçmişte yaptıklarını anımsadıkça gurur duyduğumuz yardımlaşma kurumu... Şimdi ise AKP iktidarının elinde oyuncak olmuş, particiliğe ve siyasi oyunlara alet edilmiş Kızılay. Yolsuzluklar derseniz fazlasıyla var. Depremzedelere çadır bile satıyor! Eğer yoksa Genel Müdür Kerem Kınık görevden niçin alındı? Hakkında herhangi bir işlem yapıldı mı? (Hayır yapılmadı.) ★★★ Kızılay, AKP iktidarının nasıl şubesi olduysa, Diyanet de öyle... Diyanet, Türkiye’de parası en çok, olanakları en bol olan kuruluş. Yüz binlerce kişiden fazla kadrolarının büyük çoğunluğu iktidarın adamlarından oluşuyor. Başında Ali Erbaş isimli bir şahıs var ki, AKP’nin ve günümüz iktidarının en ‘ güvenilir’ biri. Parti siyasetinin tam da göbeğinde... Geçmişe, Osmanlı döneminde Allah’la kul arasına girmeye kalkışan eski halifelere özeniyor... Ve elinde halifelerin kılıcıyla birlikte Ayasofya’nın minberine çıkıp millete o kılıkta nutuk atıyor. AKP iktidarı memleketteki bütün kurumlara el attı, her birini ayrı ayrı devşirip kucağa oturtmayı başardı. ★★★ Şimdi gelelim el attıkları son kurumlara, üniversitelere... Türkiye’de irili ufaklı tam 208 üniversite var. Devlet üniversiteleri, vakıf üniversiteleri ve özeller... Bazıları gecekondu eğitim kurumları. Bilim dünyasında hiçbir ağırlığı olmayan kuruluşlar. İktidar kadrolarına bol kepçe profesör unvanı dağıtan ve onlara en üst düzeyde unvanlar ihsan eden ticari kuruluşlar ama isimleri ‘üniversite’. ★★★ Bu üniversitelerin her birinin yönetici kadroları ve özellikle de en tepedeki rektörleri var. Yeni sistem uyarınca çoğunun atamasını Recep Tayyip yapıyor. Aldığı atama kararları Resmi Gazete’de onun imzasıyla yayınlanıyor. Ayrıca yüksek öğrenimi yöneten ve bu konuda en keskin kararları veren YÖK var. YÖK üyelerini de cumhurbaşkanı tek başına seçiyor. ★★★ Karşımıza üniversitelerle ilgili olarak çıkan tablo aynen şöyle: -Rektörleri ve dolayısıyla üniversitelerin üst düzey kadrolarını seçen cumhurbaşkanı.-YÖK üyelerini seçen de kendisi. Dolayısıyla memleketteki üniversite eğitimi sadece ve sadece bir tek kişinin tercihlerine bırakılmış. Adına üniversite özerkliği, üniversitelerin bilimsel özerkliği denilen kavramları artık hiç aramayın! O kavramlar çiğnendi, yok edildi ve çöp kutularına atılalı çok oldu. Bu süreçte (Boğaziçi Üniversitesinde olduğu gibi) beklenmeyen bazı gelişmeler yaşandığı takdirde görünmez ve görünür eller hemen devreye giriyor, rektör derhal görevden alınıp yenisi atanıyor. ★★★ Recep Bey gerek YÖK ve gerekse rektörler konusunda iki gün önce yeni atamalar yaptı. Her zaman olduğu gibi YÖK’e kendi adamlarından beş yeni üye atadı. Sırada boş olan rektörlük atamaları vardı. 20 adet yeni rektör seçti. Tamamı AKP’li!Seçimde AKP’den aday adayı olmuş şahıslar. Partililer ve eski milletvekilleri.  Cemaatlerin ve tarikatların adamları. ★★★ Kızılay tamam!.. Diyanet ve bütün kamu kurumları zaten çoktan beri tamam... Şimdi eksik kalan YÖK üyeleri ve rektörler idi. 208 üniversiteden birkaçı dışında üniversiteler zaten iktidarın elindeydi. Şimdi son kaleleri de ellerine geçiriyorlar. Özellikle üniversiteler çok önemli. Yandaşların kullanılacağı yeni karargâh üniversiteler!Parası bol, verimli bir maden.Kazmayı vurdukça altın çıkıyor!Güle güle kullansınlar, hayrını görsünler!",https://www.sozcu.com.tr/yeni-karargah-universiteler-wp7762241
Emin Çölaşan,Simit fiyatından Bodrum sosyetesine!..,02 Ağustos 2023,"Sevgili okurlarım, her gün yağan zamların altında milletçe eziliyoruz, inlemeyi sürdürüyoruz. Ancak iktidarın ezik, sinik ve korkutulmuş hale dönüştürdüğü toplumdan bu konuda yeterli tepki gelmiyor... Çünkü iktidar işin en kolay yolunu buldu. Bütçe açığı dayanılmaz boyutlara mı ulaştı... Anında önlemler alacaksın. Nedir onlar? Yeni vergiler getireceksin, başta akaryakıt olmak üzere her mal ve hizmete sürekli zam yapacaksın. ★★★ Kendimden basit bir örnek vereyim... Üzerimize kayıtlı iki aracın MTV’sini (motorlu taşıt vergisini) geçtiğimiz ocak ayının ilk günlerinde iki taksit bir arada, yani tamamını yıllık peşin olarak tek seferde ödemiştim. Parasız kalan, devletin ve milletin paralarını bir sürü lüks ve şatafat uğruna harcayıp yok eden bu hükümet milyonlarca insanımızı ilgilendiren bir kararın altına imzasını atıverdi... Araç sahipleri bir o kadar daha MTV ödeyecektir. İlk taksit ağustosta, ikincisi hemen ardından. Adamlar ülke yönetmenin en kolay yolunu bulmuş! Her şeye zam yapıp bütçe açığını o yolla gidereceksin. Kendi yanlışlarını, kendi savurganlığını halkın üzerine yıkacaksın. ★★★ Ankara Simitçiler Odası Başkanı Savaş Delibaş’ ın dün bir açıklamasını okudum, özetliyorum; “Ne yazık ki yeni bir zam haberiyle karşınızdayız. Geçtiğimiz ocak ayında simit fiyatı 7 lira olmuştu. 1 ağustos 2023 itibariyle yeni fiyat 10 lira olmuştur. Paranın alım gücü giderek kötüye gidiyor. Her gün maliyet hesapları yapmak zorundayız.” Sonra simitteki ekonomik tabloyu rakamlarla açıklıyor: “Geçen yıl 17 liraya aldığımız mazotun litresi şimdi 37 lira. Susam fiyatlarına yüzde 300 zam geldi. Un fiyatları yüzde 300 yükseldi. Kiraları konuşmaya gerek bile yok. Bu meslek artık yapılamaz duruma geldi. Hepinizden özür diliyoruz ama biz fiyatlara zam yapmıyoruz, sadece güncelliyoruz.” İnsanların aç midelerini bastırmak için yediği simidin durumu işte böyle. Çok basit, sadece 10 liralık, genelde fakir fukarayı ilgilendiren bir örnek... Sorumlusu var mı, elbette yok. ★★★ Ama bu örnekle pek bağlantılı olmayan farklı uygulamalar da oluyormuş. Böylesi belli sosyetik mekânlarda belki vardır da ben ilk kez öğrenmiş oldum. Haberimiz dünkü yandaş Sabah gazetesinden. Günaydın ekinin fotoğraflı manşeti. Başlığı ise şöyle: “PARAM VAR HAVAM VAR... Süreyya (hanım) gitmese bile masası hep rezerve. Masanın günlüğü 15 bin lira.” ★★★ Haber şöyle sürüp gidiyor: “Süreyya Yalçın ve eşinin Bodrum Türkbükü’nde en sevdikleri restoranda daimi rezervasyonları var. Çift mekâna gitse de gitmese de o masa boş tutuluyor. Başka hiçbir müşteri o masaya oturtulmuyor. Sosyetik milyarder mekâna girdiği anda ise Süreyya isimli şarkı çalınıyor. Süreyya Yalçın bu jeste bayılıyor. Süreyya hanım için o masayı her gün boş tutmanın maliyeti ise epeyce yüksek. Çünkü masanın günlük getirisi yaklaşık 15 bin lira.” ★★★ Haberi okuyunca kendi kendime söylenmişim!.. Valla helal olsun kim olduğunu bilmediğim, adını ilk kez duyduğum bu Süreyya hanıma... Söylediği gibi hem parası varmış hem de havası! Günlük getirisi 15 bin lira olan bir restoran masasını her gece ücretini ödeyip boş tutmak öyle her babayiğidin harcı değildir. ★★★ Dün, bir saat arayla okuduğum iki haber! Türkiye’de neler olduğunun adeta fotoğrafı. İlkinde Simitçiler Odası Başkanı simit fiyatına dünden itibaren zam yapıldığını, yeni fiyatın 10 lira olduğunu açıklarken bir anlamda utanıyor ve halktan özür diliyor... Özrünü güçlendirmek için de girdi fiyatlarındaki artışlardan örnekler veriyor. ★★★ İkincisinde ise Türkiye’nin bir başka gerçeği yatıyor... Elinde ve cebinde sonsuz parası olan bir kesim muhteşem ve görgüsüz bir yaşam sürdürüyor. Bir simit zammı aslında milyonlarca insanımızı ilgilendiriyor ama bazı tatil yörelerinde sergilenen ‘tatlı yaşamlar’ hep perdenin arkasında kalıyor. Her ikisi de ‘Türkiye’den manzaralar’ abicim!",https://www.sozcu.com.tr/simit-fiyatindan-bodrum-sosyetesine-wp7761146
Emin Çölaşan,Acaba ‘af’ çıkacak mı?,18 Ağustos 2023,"Sevgili okurlarım, Türkiye’de her gün yüzlerce adli vakaya hep birlikte tanıklık ediyoruz. Bunun önemli nedenlerinden biri de toplum yapısının neredeyse 180 derece değişmiş olması... -İnsanlar tam kadro silahlandı. -Neredeyse her evde ruhsatlı veya ruhsatsız silah var. Sadece evler ve iş yerleri böyle değil, araçlar da benzer durumda. Bagajlarda demir levyeler, önceden hazırlanmış beyzbol sopaları hazırda bekliyor. -En küçük bir trafik kazasında bile her türlü silahlar çekiliyor. -Toplum son derece gergin. -Toplum psikolojisi tümüyle altüst oldu. -Ahlak kavramı ve güven duygusu neredeyse sıfırlandı.  ★★★ Bütün bunlara öteki adi suçları da ekleyin. Kadın cinayetleri, gasp, hırsızlık, tecavüz, dolandırıcılık, uyuşturucu ticareti ve aklınıza neler gelirse... Milletin ekonomik durumu zaten belli. Büyük kitleler, özellikle dar gelirli çoğunluk tam bir çöküş yaşıyor. İnsanların sinir sistemi bozuldu. Cezayı, kanunu falan takan yok... Çünkü devlete ve özellikle de yargıya güven kalmadı. Biz geçmişte böyle değildik. ★★★ Şimdi gelelim “Acaba 29 Ekim’de bir af yasası çıkar mı” sorusunun yanıtına. Önce bazı rakamlar vereyim ki hadisenin önemini ve büyüklüğünü biraz daha net olarak anlamaya çalışalım. -Devletin resmi rakamlarına göre temmuz 2023 itibariyle Türkiye’de 278 kapalı, 93 açık, 11 kadın kapalı, 8 kadın açık, 9 çocuk kapalı ve 4 çocuk eğitim evi  olmak üzere toplam 413 adet ceza infaz kurumu var. Bu kurumların toplam hükümlü ve tutuklu kapasitesi 293 bin 473 kişi. Çoğu cezaevi AKP döneminde yapıldı ve bitirildi. Yatmakta olanların sayısı özellikle 15 Temmuz olayından sonra büyük artış gösterdi. Şu an itibariyle cezaevlerinde yatmakta olanların sayısı 314 bin 502 kişi. Aradaki farka bakar mısınız!.. ★★★ Peki ne yapıyor, nasıl ve hangi koşullarda yaşıyor o fazlalıklar! Koğuşlarda kucak kucağa yatmak zorunda kalıyorlar. Yeterli karyola olmadığından bazıları yerde yatıyor. Bir cezaevinden birkaç gün önce aldığım mektubu kısaca özetliyorum: “18 kişilik koğuşta 32 kişi kalıyoruz. Sadece iki tuvalet var. Günün 24 saati tuvaletlerin önünde kuyruk oluşuyor, kavgalar çıkıyor. Koğuşta sadece bir adet normal buzdolabı var. Bütün yiyeceklerimiz orada ama 32 kişiye yetmiyor ki!..” ★★★ Tek kişilik odalarda kalanların, hele de küçük çocuklarıyla kalmak durumunda olan annelerin durumunu doğrusunu isterseniz bilemiyorum. Oralardan mektup gelmiyor. Ancak hükümlü veya tutuklu olarak cezaevlerinde bulunan on binlerce kişinin çok ciddi sıkıntıları olduğunu gelen mektuplardan öğrenmiş oluyorum. ★★★ Dünyanın hemen her ülkesinde devlet tarafından belli yıldönümlerinde ‘Af’ çıkarılır. Bizde niçin olmasın... İşi sıkı kurallara bağlar ve yatanlardan bir bölümünü tahliye edebilirsiniz. Önümüzde kısa süre sonra çok önemli bir tarih var. Cumhuriyet’in 100. yıldönümü. İktidarın hiç umursamadığı, takmadığı, ağzına almaktan, kulağı ile duymaktan bile nefret ettiği çok önemli bir tarih. Şimdi bu on binlerce, hatta daha doğrusu yüz binlerce insan bir af, ya da ceza indirimi  müjdesiyle yanıp tutuşuyor. ★★★ Anladığım kadarıyla çoğunluğu her türlü suça karışmış ama pişman. Ya da haksızlığa uğradığını savunuyor. Bazıları, özellikle 15 Temmuz sanıkları hiçbir suç işlemediklerini yazıyor, belgeler gönderiyor, adi hatalara kurban gittiklerini savunuyor. Cezaevlerinde yaşanan sıkıntıların Adalet Bakanlığı için de büyük sorunlar yarattığı bilinen bir gerçek. Ama içeride olan çoğunluğun, Cumhuriyet’in 100. yılında kısmi de olsa bir af, ya da ceza indirimi beklediği kesin. Burada hemen belirteyim, geçtiğimiz ay itibariyle cezaevlerinde yatmakta olanların sayısı 275.965 hükümlü, 38.537 tutuklu. Ayrıca 12.173 kadın, 2.067 çocuk hükümlü ve tutuklu var. ★★★ Hükümet acaba önümüzdeki 29 Ekim ’i fırsat bilir ve bir af yasası çıkarır mı? Bence çıkarmaz. İçeridekiler boşuna umutlanmasın. Yanılmayı dilerim.",https://www.sozcu.com.tr/acaba-af-cikacak-mi-wp7775981
Emin Çölaşan,Onlar ‘Filenin Sultanları’ değil...,22 Ağustos 2023,"Sevgili okurlarım, halktan çok büyük rağbet gören kadın voleybolu, kim ne derse desin, elde edilen büyük başarılarla birlikte Türkiye’nin bir numaralı spor dalı oldu. Futbolu bile geride bıraktı. Yurt içinde ve yurt dışında ama özellikle yurt dışı turnuvalarda yaptıkları maçlarla birlikte elde edilen muhteşem sonuçlar, toplumda büyük beğeni ile izleniyor. Kadın voleybolunda dünyada ün yapmış bütün takımları tek tek devirdiler. ABD, Brezilya, Almanya, Sırbistan, Çin... Öte yanda ise sporcularımız gerçekten güzel kızlardan oluşuyor!.. Halkın önemli bir kesimi zaten o güzellikleri izlemek için de ekran başında yer alıyor ama elde edilen başarılar izleyenlere gurur ve mutluluk veriyor! ★★★ Türkiye kadın voleybolunu tuttu ve benimsedi. Türkiye adeta bir voleybol ülkesine dönüştü. Bu büyük başarıda katkısı olan herkesi kutlamak gerekir. ★★★ Bu başarılardan yola çıkan medyamız veya bir başkaları kadın voleybolculara ilginç bir isim taktı. “Filenin sultanları.” Bu isim ne yazık ki kamuoyu tarafından da bir miktar benimsendi. Ancak şunu açıkça bilmek gerekir, onlar sultan falan değil. ★★★ Kadın sultanlar bize uzak geçmişten ama özellikle de Osmanlı’dan kalan bir deyimdir. Padişah eşlerine, kızlarına, gelinlerine ve devlet gücüne sahip olanların yakınlarına verilen bir isimdir. Sultanların çoğu yabancı kökenlidir. Devşirilip Müslüman yapılanlardan oluşmuştur. ★★★ Zamanı geldiğinde kendilerine saraylar, yalılar, köşkler, kese kese altınlar, özel mücevherler armağan edilir, cariyeleri ve harem ağalarıyla birlikte ömürlerini rahat geçirmeleri sağlanırdı. Her sultan kalabalık bir cariye ve haremağası topluluğuna sahipti. Bütün bu şatafatlı harcamalar padişah ve vezirler tarafından devlet kesesinden yapılır, kimse de sesini çıkaramazdı... Sarayların bu gibi harcamaları zaten toplum tarafından bilinmezdi ki!.. Devlet parasının bugün olduğu gibi böylesine israf edilmesinin başlangıcı ve artarak hızlanması uzun yıllar önce başlamıştı. Günümüzde giderek artan yolsuzlukların başlangıç noktası işte geçmiş yıllara dayanır. ★★★ Bir korkak ve hain olan, sonra İngilizlere sığınıp onların zırhlısıyla yurt dışına kaçan Vahdettin’ in bu konuda söylediği bir söz vardır ki, bu ülkeye yürekten bağlı olanların hiçbir zaman unutmaması gerekir: “Millet bir sürüdür, onun başına bir çoban lâzımdır. O çoban benim!” ★★★ Peki ama bizim bayan voleybolcularımıza ne denmeli? Ağız alışkanlıklarının hiçbir zaman değişmeyeceğini bilsek de olması gerekene bakalım. “Atatürk’ün kızları.”  Eğer Atatürk olmasaydı, o muhteşem devrimler yapılmasaydı, kadınların hakları verilmeseydi, hiç kuşkunuz olmasın ki şimdi filenin sultanları diye alkış tuttuğumuz sporcularımızın İran, Afgan, Arap vesaire kadınlarından hiçbir farkı bulunmayacaktı. Bu söylediklerim sporda ya da başka pek çok alanda başarıya ulaşan bütün kadınlarımız için geçerlidir. ★★★ Şimdi kadınlar voleybolunda Avrupa şampiyonluğu maçları oynanıyor... 2024 Paris Olimpiyat Oyunları’na katılma hakkı elde etmemize çok az bir zaman kaldı gibi görünüyor. Bizim takım bugüne kadar iki maç oynadı. Önce Bosna Hersek’i, sonra da Azerbaycan’ı yendik. Her iki maçı da canlı olarak izlerken dikkatimi ilginç bir şey çekti. Biz Bosna Hersek’ i Müslümanların çoğunlukta olduğu bir ülke olarak biliriz. Yani nüfusun önemli bir bölümü Sırp katliamına uğramış Türk veya Müslümandır! Maçta dikkat ettim, Bosna oyuncularından birinin bile ismi Türk ya da Müslüman ismi değildi. Sırp ismi mi, Bulgar mı, onu bilemiyorum. Bosna’da bizim çok büyük askeri birliklerimiz var. Orada acaba kimi kime karşı koruyor, anlamak mümkün değil. ★★★ Aynı olaya önceki gün oynanan Türkiye-Azerbaycan maçında da dikkat ettim... İçlerinde Türkçe ya da Azerice ismi olan bir sporcu göremedim. Bildiğiniz gibi Azerbaycan’la aramızdaki yakın ilişkiler “İki devlet bir millet” düzeyinde!.. O ülkeye de asker dahil maddi ve manevi açıdan büyük yardımlar sağlıyoruz. Ve o ülkenin milli takımına bakıyoruz, kadın voleybolcuların tamamının ismi Rusça. ‘Atatürk’ün kızlarını’, yüzümüzü ak çıkaran kadın voleybolcularımızı kutluyorum. Onları seviyoruz, daha nice başarılar diliyoruz.",https://www.sozcu.com.tr/onlar-filenin-sultanlari-degil-wp7779426
Emin Çölaşan,Oklar İstanbul’u gösteriyor ama...,16 Ağustos 2023,"Sevgili okurlarım, yaklaşmakta olan yerel seçimlerle ilgili olarak İmamoğlu ’nun dünkü konuşması çok önemli idi. Ancak bir hususu, bundan sonra olacak gelişmeleri de dikkate alarak unutmamak gerekir. Temel soru şu: “İmamoğlu gerçekten İstanbul Büyükşehir’e mi soyunuyor, yoksa kafasında CHP başkanlığı gibi başka fikirler var mı?” Dünkü sözlerinden sonra artık kafasındaki ağırlıklı hedefin İstanbul olduğunu söylemek mümkün. Peki CHP genel başkanlığına aday olmaktan acaba vaz mı geçti? Bu konuya dün açıklık getirmedi... Vazgeçtiğini ya da geçmediğini açıkça belli etmedi. Kesin kararını daha sonra verecek gibi. ★★★ İstanbul Büyükşehir’in yitirilmiş olması Tayyipgiller familyasının ve bugünkü iktidarın en büyük kuyruk acısını  oluşturuyor. İstanbul’u yitirmiş olmayı akıllarından bile geçirmezlerdi... Zira İstanbul Büyükşehir iktidar kesiminin en büyük arpalığı  idi. -Para bol. -Olanaklar sonsuz. -Trilyonların çarçur edilmesine açık bir kuruluş. İstanbul’la kıyaslandığında Türkiye’deki bütün belediyeler ve hatta tüm kamu kuruluşları açısından her konuda tartışmasız en önde gelen kurum. -Üstelik 2019’a kadar uzun yıllar boyunca arkasında her açıdan güçlü bir devlet desteği vardı. -Her türlü hırsızlık, ihale yolsuzlukları, özellikle rant ve arazi yağmalarına açık. Herhangi bir pislik ortaya çıktığında bunu kim soruşturacaktı ki! Elbette ilgili bakanlıklar. (Hangi bakanlıklar!) ★★★ Şu kadarını rahatça söylemek mümkün... 2019 yerel seçimlerinde öteki Büyükşehir belediyelerinin toplamı bile, iktidarın gözünde bir İstanbul etmezdi. Nitekim aslında kendileri açısından yıpratıcı sonuçlar aldılar. Ankara, Antalya, Adana, Mersin gibi Büyükşehirler ellerinden kuş gibi uçtu gitti. Ama İstanbul için sergilenen feryat ve hayıflanmaların onda biri bile o belediyeler için geçerli olmadı. Ağlaşmadılar, üzülmediler, sonuçlara itiraz etmediler ya da öyle görünmek zorunda kaldılar... ★★★ Zira tek başına İstanbul, yitirdiklerinin tamamına bedeldi! O yenilgi sonrasında üst düzey bir AKP’linin bana ‘özel olarak, yazılmamak kaydıyla’ söylediği içtenlikli sözleri hiç unutmadım: “İstanbul elimizden gidince adeta iyot gibi açığa çıkmış olduk.” Sözlerini şöyle sürdürmüştü: “Ama devlet bizim elimizde. Ekrem Bey’in önü tıkalıdır. Ağzıyla kuş tutsa önemli bir takım projeler başlatamaz, bitiremez ve her geçen gün daha fazla yıpranır. O başkan seçildi ama belli konularda ipler bizim elimizde olacak...” Özel bir ortamda olduğumuz için kendisine rahatça sormuştum: “Yani sabote edeceğinizi mi söylüyorsunuz?” Yanıt ilginçti! “Valla şimdi ne diyeyim ben size, bu gibi siyaset işlerinde her şey olabilir!” ★★★ Nitekim oldu... Şimdi geriye doğru baktığımızda görüyoruz ki söyledikleri aynen gerçekleşmiş... Zira bu öylesine büyük bir hınç  ve  hazımsızlık  ki... Emme basma tulumba gibi her zaman kendilerine çalışan mekanizma ellerinden çıkmış, altın yumurtlayan tavuk başkalarının eline geçmişti. O altın yumurtaların içinde trilyonlar  vardı, rant ve yağma vardı! 16 milyon İstanbul halkına her açıdan verilecek Büyükşehir hizmetleri  vardı. ★★★ Türkiye’deki bütün bankalara o güne kadar görülmemiş baskılar sergilendi... “İstanbul Büyükşehir’e projeleri için kredi verilmeyecek, her türlü para akışı durdurulacaktır.” Aslında cezayı Büyükşehir’e değil İstanbul halkına kestiler. Üç adet devlet bankamız  var. Ziraat, Halk ve Vakıfbank... İstedikleri her yandaşın köşe dönmesini sağlayan üç adet devlet bankası. 2019 yılından bu yana hiçbiri İstanbul Büyükşehir’e bir kuruşluk bile olsun kredi vermedi... ★★★ Ekrem İmamoğlu  derseniz bütün bu güçlükleri göğüslemeyi bence iyi başardı. -Yolsuzluk yapmadı, yapanlara göz yummadı. -İsraf ve savurganlık yapmadı, İstanbul’un kaynaklarını sömürmedi. -Bunlardan birini bile yapmış olsaydı hakkında bir sürü soruşturmalar başlatılır, mahkemelere çıkarılıp yargılanırdı. Bu sıkıntılı süreçten ak alınla çıkmayı başardı. ★★★ Peki bundan sonra ne olacak?.. Dünkü sözlerinden sonra bunu bilebilmek bence mümkün değil...Ardında epeyce açık kapılar bırakıyor. Ancak hemen belirteyim, televizyonlarda ve gazetelerde boy gösterip her gün ahkâm kesen bizim ‘siyaset uzmanı gazeteciler’ ve  öteki ‘üstatlar’ yine yanıldı... Çünkü İmamoğlu konuştu ama sözlerine açıklık getirmedi. Niyetinin ne olduğunu tam olarak anlayamadık. Ucu açık gibi görünüyor. Kişisel görüşümü soracak olursanız ona bu koşullarda İstanbul Büyükşehir  daha uygun olacaktır.",https://www.sozcu.com.tr/oklar-istanbulu-gosteriyor-ama-wp7773928
Emin Çölaşan,Ne dediyse tersi çıkıyor,24 Ağustos 2023,"Sevgili okurlarım, Türkiye Cumhuriyeti, adına “Cumhurbaşkanlığı sistemi” denilen acayip, tuhaf ve anlaşılmaz bir sistemin ağırlığı altında eziliyor, savruluyor ve bunun cezası milyonlarca insanımıza çektiriliyor. Onlardan biri belki de sizsiniz! İnsanlar korkunç bir enflasyon altında eziliyor. Her malın ve her hizmetin fiyatı sürekli yükseliyor. Çare nedir, bunu söyleyen yok. Faili meçhul bir cinayet gibi. İktidar ve özellikle de Cumhurbaşkanı’nın bu normal dışı gelişmelere “Dur” diyecek gücü de yok. Milyonlarca sıradan vatandaşımız gibi onlar da şaşkın ve ne yapacağını bilemez durumda... Karşılarındaki tabloyu dehşetle izliyorlar, bir sürü çaresizlik içinde sürüklenip duruyorlar. ★★★ Ama itiraf edelim, bu olumsuz gidişte tek hata onlara ait değil... Tam tersine 14 ve 28 Mayıs 2023 seçimlerinde onlara ısrarla oy verip yeniden iktidar yapanlarda... Ve özellikle de büyük çoğunluğu eğitimsiz, bazıları okur yazar bile olmayan, kırsalda ve kentlerde yaşayan seçmen kitlelerinde. Buna bir de T.C. vatandaşı yapılıp seçimlerde oy vermesini sağladıkları sığınmacıları ekleyin. Tamamı, başlarına bir iş gelmesin, sınır dışı edilmesin ve vatandaşlığı bir nedenle geri alınmasın diye oylarını AKP’ye verdiler. Bu gibilerin kaç milyon kişi olduğu bilinmiyor ama sayıları iktidar tarafından özellikle gizleniyor. ★★★ AKP iktidarı bir takım konuların ağırlığı altında artık iyice eziliyor. Şimdi yapabildikleri bir tek şey kaldı: Milleti tatlı vaatlerle mümkün olduğunca uyutup biraz daha zaman kazanmak. Bunun nedeni emekli maaşlarında olduğu gibi “Yapacağız, edeceğiz, hazırlıklarımız son aşamaya geldi” diyebilmek... Ve hemen her palavradan her nutuktan sonra yine aynı söz: “Aziz milletimiz hiç endişe etmesin, geleceğe güvenle baksın! ★★★ Tayyipgiller familyasının büyüğü Recep Bey önceki gün yine esti gürledi, tatlı vaatlerini tek tek sıralarken aynen şu sözleri önündeki (başkaları tarafından yazılmış olan) yazılı metinden okudu. Medya aracılığı ile 85 milyona ve özellikle de bütün dünyada kendisine yardım beklediği kesimlere yönelik mesajlar, gerçek bir ibret belgesidir. Şöyle diyordu: “Hayat pahalılığı sorununu çözmek için yoğun çaba harcıyoruz. Kurduğumuz mekanizmalara ek olacak yeni adımlarla kısa sürede bu konuda da netice almaya başlayacağımıza inanıyorum. Ekonomiyi toparlayacak mekanizmaları devreye aldık. Sıkıntıları kısa sürede aşacağız.” Bu parlak vaatlerine bu saatten sonra kimsenin inanmayacağını kendisi de biliyor. Ne Türk vatandaşları inanır, ne de dünya kamuoyu! ★★★ Sözlerini şöyle sürdürüyordu... “Yarattığımız güven iklimi sayesinde uluslararası finans kuruluşları on milyarlarca dolarlık kaynağı ülkemize akıtmaya başladı...Türkiye’yi faiz, kur, enflasyon cenderesinde tutmak isteyenlerin tuzaklarıyla boğuşarak bu günlere geldik...” Beyefendinin sözlerindeki şu çelişkilere bakınız. O halde kendisine herkesin sorması gerekir... Siz bu iktidarı yeni mi devraldınız? O tuzakları kim kurdu?Başka bir deyişle o tuzaklar kurulurken iktidarda acaba başkaları mı, örneğin CHP’mi vardı? Yeni 85 milyon insanımızı yıllardan beri zorlayan ve bombaları herkesin elinde patlayan o tuzaklar kimin eseri idi? Yüce kişiliğinizin ve hükümetinizin değil mi! ★★★ Beyefendi başaramamış, ekonomi her alanda dibe vurmuş ama sözlerinin sonunda yine ‘sert çıkmayı’ sürdürüyor: “Ekonomide yaşadığımız sıkıntıların çok önemli bir kısmı iktisadi değil, siyasi nedenle hayata geçirilen oyunların ürünüydü. Güven iklimi oluşturduk. Türkiye’ye (yurt dışından) para akışı başladı. Ülkemizin dinamiklerini sadece kağıt üzerindeki rakamlardan ibaret gören herkes hüsrana uğramıştır. Bugün aynı hatayı yapanların akıbeti de aynı olacaktır.” Yani şu ekonomik ortamda böylesine gerçek dışı sözlerle milleti avutmaya kalkışmak gerçekten ayıp kaçıyor. ★★★ Beyefendi siz gidiniz bakalım, bu sözlerinizi pazarda yarım kilo domates alırken bile zorlanan, markette 250 gram kıyma alamayan, her alanda hayat pahalılığı altında ezilen sıradan vatandaşların yüzüne karşı söyleyiniz! Hiç kuşkunuz olmasın, yanına rast gele yaklaşacağınız o insanların en az yarısı (buna emekliler ve işsizler de dahildir) çeşitli vaatlerinize kanıp seçimde oylarını size vermiş olanlardan oluşmuştur! Ama siz kalabalık koruma ordunuzu almaksızın Saray’dan çıkıp insanların arasına biraz olsun karışmaktan bile korkuyorsunuz... Çünkü bir hatır sorsanız bile alacağınız tepkileri çok iyi biliyor ve hesabınızı ona göre yapıyorsunuz. ★★★ Marifet her gün çeşitli kürsülere çıkıp nutuk atmak, pembe hayaller sıralamak, gerçek dışı bilgiler verip sözlerini “Onu da yapacağız, bunu da başaracağız, işler çok iyi gidiyor” edebiyatı ile sürdürüp milleti ikna etmeye çalışmak değildir. Marifet gerçekçi olabilmektedir muhterem beyefendi. Keşke yapsaydınız, keşke başarsaydınız da bize bunları söyletmeseydiniz!",https://www.sozcu.com.tr/ne-dediyse-tersi-cikiyor-wp7781509
Emin Çölaşan,Bir meydan savaşından kesitler,30 Ağustos 2023,"Sevgili okurlarım, elimde bir kitap var ama basılı değil. Sadece bütün sayfaların fotokopisi... Üstelik bendeki fotokopilerde kitabın ismi de geçmiyor. Yazan kurmay albay Rahmi Apak. (1887-1963) Harbiye’yi bitirdikten sonra o zaman Osmanlı’nın elinde olan Balkanlara gönderiliyor... Üsteğmen rütbesiyle ilk görevi Batı Trakya’yı ele geçirmek için çaba harcayan Yunan ve Bulgar çetelerini yok etmek. Bu çeteler son derece gaddar. İşleri Müslümanları yok edip köylerini yakmak, Balkanları ele geçirmek. ★★★ Rahmi Apak ’ı sonrasında Balkan Savaşında, Birinci Dünya Savaşında ve Kurtuluş Savaşında cephelerde görüyoruz. Hayatı cepheden cepheye koşturarak geçiyor. Sonra Cumhuriyet döneminde uzun yıllar büyükelçi ve milletvekili olarak görev yapıyor ve emekli oluyor. Elimdeki (ismini benim göremediğim kitabında) çok ilginç olaylara yer veriyor. ( ‘Yetmişlik Bir Subayın Hatıraları’ olabilir.) ★★★ Büyük Nutuk’ta Atatürk tarafından ‘melhame’ (kanlı savaş) olarak tanımlanan Sakarya savaşları yakın tarihimizin çok önemli olaylarından biridir. Ama biz o savaşı toplum ve devlet olarak her nedense ıskalamış durumdayız. Gereken önemi vermiyoruz. Bu büyük zafer sonrasında Atatürk ’e Meclis tarafından Gazi unvanı ve Mareşal rütbesi verilmişti. ★★★ Yunan ordusu Ankara’nın 70 kilometre yakınına yaklaşmıştı. Sakarya savaşı iyi gitmiyordu. Zorlanmaya başlamıştık. Top sesleri Ankara’dan duyuluyor, cephede kan gövdeyi götürüyordu. Başkomutan Mustafa Kemal Paşa bile düşünceli idi. Meclis’te ağır eleştiriler alıyordu. Hükümet karar verdi... Ankara boşalacak, resmî olmayan başkent Kayseri’ye taşınacaktı. Çok ağır ve moral bozucu karar alınmıştı. Taşınma işlemi at arabalarıyla, kağnılarla ve eşeklerle başladı. Kamu kurumları ile aileler Kayseri’ye göçüyordu. Neyse ki savaşı kazandık ve bu karar geri alındı. ★★★ Deli Halit Paşa Rahmi Apak savaşta alay komutanı... Bağlı olduğu tümenin komutanı ise ordumuzda Deli Halit diye bilinen albay Halit Bey. Acımasız ve sert bir adam. Emrini yerine getirmeyen, ya da düşmandan kaçan astlarını hiç düşünmeden vuran, ağır hakaretler savuran bir komutan. (1925 yılında Meclis binasında Ali Çetinkaya ile kavga etti, boğuşma sırasında alta düşen Çetinkaya’nın tabancasından çıkan kurşunlarla öldü.) ★★★ Apak kitabında bir savaş tablosu anlatıyor: “Adını unuttum. İstanbul’dan kaçarak üç gün önce alayıma katılan uzun boylu, esmer ve zayıf bir teğmen vardı. Ayağa kalkıp askerlere ‘arkadaşlar hücum’ diye bağırdığı anda derhal vuruldu. Boğazından tulumbadan çıkarcasına kan fışkırıyordu. Derhal yere yıkıldı. Bu kanlar benim kaputumu da sırılsıklam etti. Şahdamarını delen bir kurşun onu şehit etmişti. Ölürken ne düşündü bilemem ama evli ve iki çocuk babasıydı...” ★★★ Kitabı okumayı sürdürüyorum... Pala Süleyman isimli bir tabur komutanı var. Onun taburuyla Apak’ ın taburları sabaha karşı saatlerde yan yana çarpışıyor, iki birlik birbirini görmeden ateş ediyor. Deli Halit kesin emir vermiş, “Bu taşlı tepe derhal alınacak. Alınmazsa gereğini askerin önünde yaparım, sorumluları öldürürüm” demiş. Rahmi Apak anlatıyor. “Pala Süleyman’ın taburu bize arkamızdan ve yanımızdan şiddetli ateş açtı. Dost ve düşman bizi vuruyor. Bu taburun bizim hücum edeceğimizden haberi yokmuş. Bu ateşten kurtulmak için kaçışıyoruz. Kendi askerimizin açtığı ateşten 40-50 kadar ölü ve yaralı verdim. Bu ateş bizi büsbütün karmakarışık yaptı...”Şimdi aradan uzun yıllar geçti. Sebep olduğum bu katliam için azap duyarım. Ama bunda benim suçum var mı? Pala Süleyman tümen komutanı Deli Halit’in hücum emrini dinlemedi ve alayını böyle bir felaketten kurtardı. Ben ise asker olarak tepeyi ele geçirme emrine itaat etmiştim...” ★★★ Hele birkaç satır var ki duygulanıp üzülmemek mümkün değil. Kendi birliklerimiz yanlışlıkla çatışırken bakın neler olmuş: “İki saatten fazla süren bu kanlı olayın zayiat bilançosu pek müthişti. İki taburumdan 21 subay ve 450 er şehit ve yaralı...” ★★★ Günler süren Sakarya savaşlarında nice olaylar yaşanıyor... İşte Apak’ ın anlattığı bir tablo daha: “Deli Halit tabancasını çekmiş, taştan taşa sekiyor ve kaçanları tek tek vuruyor. Çözülüşü kısa zamanda durdurdu. Bana da ‘Kaçıyorlar görmüyor musun, niye bunları öldürmüyorsun’ diye bağırıyor. Ben de tabancamı kullanmaya başladım ama ayaklarına ateş ediyorum. Bu adamın bulunduğu hiçbir yerde çözülme ve bozgun olmaz. Geriye gitmekten herkes titrer”... ★★★ Saffet Bey isimli bir binbaşı savaşta vurulup yere düşüyor, Deli Halit öfkeleniyor: ‘Eşşoğlueşşek tam da yaralanacak zamanı buldu!’Biraz sonra ben de yaralandım. Deli Halit bunu gördü ama kafasını çevirip bana bakmadı bile. Yaralananlara kızıp küfrediyordu. Bana da küfretmemek için görmezden geldi!..” ★★★ Sevgili okurlarım, Sakarya savaşları 30 Ağustos zaferinin önüne açılan ilk önemli kapı idi. Bazıları o savaşı “Subaylar savaşı” olarak tanımlar ki bence doğrudur. Yüzlerce subayımız ve binlerce askerimiz orada şehit düştü. Çoğu subaylarımız işgal altındaki İstanbul’dan kaçıp gelmişti. Toplam şehit sayımız 20 bin dolaylarında. Sakarya’da eğer kaybetmiş olsaydık hiç kuşku yok, vatan elimizden kayıp gidecekti. Yukarıda değindiğim gibi, 21 gün süren kanlı Sakarya meydan savaşlarına biz her nedense önem vermiyoruz, çoğu zaman da unutup gidiyoruz. Bugün Sakarya’nın bir adım sonrası olan 30 Ağustos zaferinin yıldönümü. Kutlu olsun.",https://www.sozcu.com.tr/bir-meydan-savasindan-kesitler-wp7787291
Emin Çölaşan,Bir sabah uyandığımızda...,09 Ağustos 2023,"Sevgili okurlarım, elimizde bu konuyu ölçecek somut bir aygıt yok ama, sabahları uyandığımızda acaba kafamızda neleri düşünüyoruz... -Mutlu muyuz? -Güne güler yüzle ve umutla bakabiliyor muyuz? -Yoksa birkaç saat sonra başımıza neler gelebileceğini mi kara kara düşünüyoruz? Acaba bir süre sonra silahlı bir çatışmanın ortasında kalma olasılığı var mı, ya da herhangi bir maganda kurşununa kurban gider miyiz!.. Bir memleket düşünün ki insanların, başka bir deyişle toplumun en az yarısı silahlanmış durumda. Sokak çatışmalarında, mafya kavgalarında ve cinayetlerde artık uzun namlulu tüfekler bile kullanılıyor ve biz bunları televizyon ekranlarından izlemek zorunda kalıyoruz. ★★★ Silahlanmadan söz ederken sadece tabancaları ve ateşli silahları kastetmiyorum... Trafiğe çıkan araçlarda, özellikle de taksilerden çoğunun bagajında özel hazırlanmış tahta sopalar, demir levyeler olduğunu biliyor musunuz! Şoförler hazırlıklı... En basit bir kazada bile başlarına gelecekleri biliyorlar ve kendilerince ona göre önlem alıyorlar. Kavga çıkarsa, saldırıya uğrarsan kendi kendini koruyacaksın arkadaş! İnsanlar hak aramak için yargıya gitmeyi düşünmüyor. İş yargıya giderse uzadıkça uzayacak, haklı olan belki haksız çıkacak. Yargıya güven neredeyse kalmadı, herkes kendi başının çaresine bakmanın peşinde. Bunun en pratik (!) yolu ise kendini kendi gücünle korumak. ★★★ Ya da sabah kalktınız... Eve alışveriş yapacaksınız. Ekmek, peynir alacaksınız, paranız yetiyorsa bir miktar et alacaksınız... Dolmuşa, metroya binip işe gideceksiniz. Bir bakıyorsunuz ki her yerde, her mal ve hizmette zamlı tarifeler geçerli. Simit bile 10 lira olmuş. Kendimden örnek vereyim... Evlere götürülen 19 litrelik damacana içme suyunun fiyatı bundan bir yıl önce 18 lira idi. Bir yıl aradan sonra şimdi oldu 65 lira! Etin peynirin, deterjanın, ilacın fiyatlarını tek tek saymaya gerek yok! ★★★ Milyonlarca insanımız güne işte bunları düşünerek başlıyor... Önce can güvenliği ve asayiş... Canlarımız Allah’a emanet. Durup dururken silahlar çekiliyor, insanlar o kargaşada can veriyor veya hastaneye sevk ediliyor. Herkes birbirini vuruyor, bıçaklıyor veya dövüyor. ★★★ İkincisi derseniz anormal fiyat artışları... Herkes kafasına göre zam yapıyor... Zam yapanların çoğunda aynı terane... Akaryakıt zamları.  İktidar partisi ve hükümet derseniz çaresiz. Bütçe bitip tükenmiş. Tek ve en kolay çare zam yapmak. Yapılan yolsuzlukların, israfın ve devlet yönetenlerin en büyük hastalıklarından biri olan lüks yaşamla birlikte savurganlığın hesabını kimse düşünmüyor. Düşünenler tu kaka oluyor! ★★★ Memleketin ve milyonlarca insanımızın umutları (ve eğer var idiyse) hayalleri işte böyle yıkıldı ve altüst edildi. Silahlanma olayında olduğu gibi artık herkes, her birey kendi başının çaresine bakıyor. Ama pahalılığın çaresi yok. Maliye Bakanı bile “Enflasyon önümüzdeki temmuz ayında düşmeye başlar” diyebiliyor. Umudunu yitiren sadece o değil... Milyonlarca insanımız da aynı durumda. Partili cumhurbaşkanı da aynı sazı çalıyor; “Enflasyonu tek haneli rakama düşüren de biz olacağız!” Kolay gelsin arkadaş! Canavarı kendi elleriyle, bilerek beslediler, büyüttüler ama şimdi yok etmeleri mümkün olmuyor. ★★★ En baştaki soruyu bir kez daha sorayım... -Güne mutlu başladığınız oluyor mu? Benden 100 puanlık bir soru daha!.. Böylesine bir Türkiye’de bunları yaratan bir parti nasıl oluyor da yıllardan beri iktidarda kalmayı başarıyor?Bu mucizenin bizim kafalarımızın ermediği gizemli bir tılsımı olmalı.Nedir o!",https://www.sozcu.com.tr/bir-sabah-uyandigimizda-wp7767345
Emin Çölaşan,Giden gidene!..,25 Ağustos 2023,"Sevgili okurlarım, hepimizin bildiği gibi bizim ‘Müslüman’ iktidarımız Yahudi İsrail ile sürekli kavga halinde idi. İş çok ciddi boyutlara varmıştı. Büyükelçimizi geri çektik. Bu durum yıllarca sürdü gitti. İki ülke arasındaki ipler tümüyle kopmuştu... Ancak böyle bir ‘düşmanlık ortamı’ iki ülkenin de amcası durumunda olan ABD’nin işine gelmiyordu. Özellikle Akdeniz’de meydanı Rusya’ya bırakacak durumda değildi. ★★★ ABD bütün ağırlığını koydu, Müslüman Türkiye ile Yahudi İsrail’i barıştırma girişimlerine başladı. Bizimkiler bir süre kıvırttı, naz yaptı falan ama sonuç değişmedi...Ve İsrail’le diplomatik ilişkimiz bir süre sonra kuruldu. ABD’den günün birinde bizimkilere kesin talimat geldi... “Siz iki devlet, Türkiye ile İsrail bizim Akdeniz’deki müttefiklerimizsiniz. Artık birbirinizi kırmayın! Bizimkilerle birlikte zaten ABD’nin kucağında oturmakta olan İsrail’de bu talimatı benimsedi. Büyükelçiler karşılıklı olarak atandı. İşin ilginç yanı işte bu aşamadan sonra başladı. ★★★ Türkiye’de günün birinde bir uyuşturucu kaçakçısı yakalanmıştı. İsrail vatandaşı olan şahıs suçüstü yakalandı, Ağır Ceza’da yargılandı, savunmasını yaptı ama sonuç değişmedi. Adı Dany Awka. 2019 yılında 10 yıl hapis cezası aldı ve cezaevine girdi. Aldığı ceza yasalara tamamen uygundu ama gelin görün ki cezaevi koşullarından herkes gibi Dany de yakınıyordu. Bir an önce tahliye edilebilmek umuduyla sağdan soldan, özellikle de İsrail hükümetinden yardım istemeye başladı. ★★★ Büyükelçilik yetkilileri cezaevinde sık sık ziyaretine geliyor ve uyuşturucu kaçakçısını teselli ediyordu: “Sen merak etme, hükümetimiz devreye girdi. Seni şu veya bu biçimde er ya da geç kurtaracak.” Cezasının bitmesine daha çok vardı ama Dany bu sıkıcı cezaevi sürecinin ağırlığı altında eziliyordu. O sıkıladursun Ankara’da bazı ‘çok önemli’ pazarlıklar sürüp gidiyordu. İsrail, vatandaşının bir an önce tahliye edilmesini isterken bizimkiler biraz ağırdan alıp yeni pazarlık konuları açmayı hedefliyordu. Ancak iki taraf da birbirine söz vermişti... Görüşmeler çok gizli tutulacak ve nedeni ne olursa olsun dışarıya herhangi bir sızıntı olmayacaktı. Pazarlık bitti... Bizim Müslüman iktidarla İsrail’in Yahudi hükümeti anlaşmıştı. Uyuşturucu kaçakçısı tahliye edilecekti... ★★★ Ve birkaç gün önce edildi! İş hayırlısıyla ve herhangi bir sızıntı olmadan bitmişti. Erken tahliye konusu için Recep Tayyip Bey’le birlikte Dışişleri Bakanı Hakan Fidan da devreye girmişti. Onlar da haklı! Yeni dostları ve müttefikleri olan İsrail’i bir uyuşturucu kaçakçısı konusunda kırmak istemiyorlar. Belki de “Kaz gelecek yerden tavuk esirgenmez” diye düşünüyorlardı! ★★★ Uyuşturucu kaçakçısı, ne olur ne olmaz işi önceden sağlama bağlayalım diyen İsrail devleti tarafından cezaevinden alındı. İkinci aşama ‘paketin’ havalimanına getirilmesi idi. Dany hazır bekletilen uçağa sağ salim bindirildi ve pırrr diye İsrail’e, özgürlüğe uçuruldu... Yahudi İsrail kendi vatandaşına sahip çıkmış, gücünü kuvvetini ve ağırlığını bizim Müslüman iktidara karşı bir kez daha kanıtlamıştı. Hem de işin içinde uyuşturucu ticareti varken! ★★★ Sevgili okurlarım, biz bugünküne benzer iki olayı yakın geçmişte de yaşamıştık. Türkiye’de yaşayan Alman vatandaşı gazeteci Deniz Yücel darbe olayına destek verdiği iddiasıyla yargılanmış, cezası kesinleşmiş ve cezaevine girmişti. O sırada Almanya’da başbakan olan Merkel tepki koydu ve gazetecinin derhal tahliye edilmesini istedi...Ve bu tepkisini dünya kamuoyu önünde birkaç kez dile getirdi. Bizim Recep Bey ise “Asla mümkün değildir. Türkiye bir hukuk devletidir! Bu can bu bedende durduğu sürece bu şahsın erken tahliyesi söz konusu olamaz” diyordu. Fakat daha fazla direnemedi... Cezasının bitmesine yıllar olduğu halde Deniz Yücel günün birinde tahliye edilip havalimanına götürüldü... Orada kendisini Merkel tarafından gönderilen özel uçak bekliyordu... Ve o da gitti! ★★★ Anımsayın, bir de ABD vatandaşı rahip Brunson vardı. O da darbecilerle işbirliği yaptığı iddiasıyla hüküm yemişti. O zamanki ABD Başkanı Trump idi. Rahibin bırakılmasını istedi ama bizim Recep Bey kabul etmiyor, “Asla hapisten çıkamaz, hiçbir baskıya boyun eğmeyiz. Cezasını burada çekecektir ” diyordu. Kısa bir süre sonra dünya basınında Trump ’ın bir mektubu yer buldu. Mektup Beyaz Saray tarafından sızdırılmıştı... Bizimkine hakaretler ediyor, tehditler savuruyor, “İstersem senin ekonomini batırırım” diyordu. ★★★ Rahip Brunson birkaç gün sonra tahliye edildi. Havalimanında onu da ABD’den gönderilen özel bir uçak bekliyordu... Ve ver elini ABD!.. Oraya varınca yaşadıklarını ve başına gelenleri anlattı, Trump tarafından Beyaz Saray’da ağırlandı. ★★★ Haklı veya haksız Türkiye’de on binlerce kişi ceza almış, tutuklu veya hükümlü olarak cezaevlerinde yatıyor. İçlerinde gazeteci arkadaşlarımız, son seçimde seçilmiş olan milletvekilleri var. Ağızlarıyla kuş tutsalar bile onlara tahliye yasak. Ama siyasi arkası olan yabancılar için böyle bir yasak söz konusu değil.Yeter ki onların devleti şöyle bir bastırsın...İşte Alman vatandaşı Deniz Yücel, işte ABD vatandaşı rahip Brunson ve son olarak İsrail vatandaşı Dany... Onlar ermiş muradına biz çıkalım kerevetine.",https://www.sozcu.com.tr/giden-gidene-wp7782676
Emin Çölaşan,Ulusal bayram unutulsun diye!..,29 Ağustos 2023,"Sevgili okurlarım, tüm ulusal bayramlarımızı bize unutturmaya çalışan, kutlamaları bile yasaklayan bir iktidarla karşı karşıyayız... 26-30 Ağustos arası her yıl Zafer Haftası olarak kutlanırdı. Bunlar ulusal kavramları unutturmak için yeni bir uygulama başlattı! 30 Ağustos ’a 1071 yılındaki Malazgirt savaşını oturttular. Onu kutluyor ve bu doğrultuda siyasi miting düzenliyorlar. Zafer Bayramından ise ses yok! Hani biliyorsunuz, 23 Nisan’ ı gündemden düşürmek için o tarihe Fetö’ nün Kutlu Doğum Haftası denilen atraksiyonunu yerleştirmişlerdi ya, aynen onun gibi! ★★★ Ulusal bayramlarımız zaten çok az. 23 Nisan, 19 Mayıs, 30 Ağustos ve 29 Ekim. Ellerinden gelse tümünü iptal edecekler de, o kadarı şimdilik sıkmıyor. Sadece yasaklamakla yetiniyorlar.  30 Ağustos (1922) Zafer Bayramının anlamını ve perde arkasını pek çok kişi bilmez. Ege ve Batı Anadolu’yu işgal eden Yunan ordusuyla İnönü ve Sakarya’da kazandığımız zaferler sonrasında çatışmalar azalmıştı, cephelerde durgunluk vardı. Batı Cephesi Kumandanı İsmet Paşa, Başkumandan Mustafa Kemal Paşa... Hani bugünkü sahtekarların, zırtapozların aşağılamaya kalkıştığı iki aslan yürekli adam. Ömürleri cephelerde geçmiş, savaş meydanlarında vuruşmuş kahramanlar. Üstelik 30 Ağustos zaferini kazanırken bile Meclis’teki gerici ve padişahçı “Muhaliflerle” uğraşmak zorunda kalmışlardı. O muhalifler, işte bugünkü iktidarın ataları idi. ★★★ Türk ordusu düşmana saldıracak ve son darbeyi vurmaya çalışacaktı. Ancak bunun çok gizli tutulması gerekiyordu. Asker bile yeni mevzilerine gece yürüyüşleriyle gidiyordu. Ankara’da kurulan Anadolu Ajansı bir haber geçti: “Mustafa Kemal Paşa yarın Çankaya’da bir çay ziyafeti verecek.” Dikkatler oraya çevrilirken Mustafa Kemal Paşa Ankara’dan sessizce ayrılıp Batı Cephesine, Afyon yakınlarına gitti. Saldırı planları hazırdı. ★★★ Türk ordusu mevzilendi... Bir süre sonra üstünlüğü ele geçirdik. 26 Ağustos günü Büyük Taarruz başladı. İşgal altındaki vatan toprakları kurtarılacaktı. İşte bu aşamada Mustafa Kemal Paşa o ünlü emrini verdi: “Ordular ilk hedefiniz Akdeniz’dir, ileri.” Uşak, Afyon, Bursa, Aydın, Manisa, her yer adım adım kurtarıldı. Şimdi sırada İzmir vardı. 30 Ağustos günü gerçekleşen meydan muharebesini kazanıp son vuruşu yaptık. Ordularımız İzmir’e yönelmişti. Yürüyüş at sırtında veya yayan yapılıyor, Mehmetçik o sıcakta aç ve susuz, işgal altındaki yanmış ve yıkık beldeleri tek tek kurtarıp İzmir’e doğru ilerliyordu.  ★★★ Yunan ordusunun önde gelen komutanı general Nikolaos Trikupis 2 Eylül günü bütün komuta kademesi ve emrindeki güçlerle birlikte teslim oldu. Sonra bu savaş ve teslim olma aşamasını “Hatıralarım” isimli kitabında anlattı. Bir bölümünü okuyalım: Nikolaos Trikupis “Piyadelerimiz topçularımızın etrafını sarmış, Türklere ateş açtıkları takdirde kendilerinin de bizim topçulara ateş edeceğini söylemişlerdi. İleri sürdükleri sebep şu idi: Savaşa Türklerle göğüs göğüse gelinirse Türkler onları esir alır ve hepsini keserdi... Bu suretle son mukavemet (direnme) ümidimiz de sönmüştü. Küçük birlik komutanlarına askerleriyle birlikte sonuna kadar mukavemet için derhal mevzilere girmelerini emrettim. Fakat istisnasız bütün subaylar bana askerlerinin savaşmak istemediğini söylediler. Mücadelenin boş olduğunu, tarafımdan gösterilecek sabrın, subayların Türklere teslim olmasından daha hayırlı olacağını söylediler. Bu acıklı durumda kalınca büyük bir üzüntüyle top ve makineli tüfeklerin tahrip edilmesini istedim. Bu emir yerine getirildi. Türk süvarilerinin hatlarımıza yaklaşıp, mukavemet gösterdiğimiz takdirde askerlerimizi keseceğini anlayınca, beyaz bayrak çekmek zorunda kaldık. ★★★ Yunan ordusunun komutanı General Trikupis, kitabında teslim olma sürecini ise şöyle anlatıyor: “Uşak dışında esir olup o zamanki Türk ordusunun kumandanı İsmet Paşa’nın dairesine götürüldüm. O da beni Mustafa Kemal’e götürdü. Mustafa Kemal’in odasına girdiğim zaman o ayağa kalkarak dostane bir şekilde beni karşıladı ve Fransızca hitap ederek şunları söyledi: -Unutmayın ki koca Napolyon da esir olmuştu. Siz vazifenizi tam olarak ve sonuna kadar yaptınız. Biz de sizi takdir ediyor ve size saygı duyuyoruz. Burada esir değil misafirsiniz...Oradan Ankara’ya, Ankara’dan da Kırşehir’e götürüldük, esaretimiz bir yıl devam etti. Buraya (esir düşen) diğer generaller ile birçok subay da getirilmişti...” Trikupis işin ayrıntılarına girmiyor, esir olmasını bu kadar anlatmakla yetiniyor. ★★★ Ama bir de, sonraki yıllarda gazeteci abimiz Hıfzı Topuz’ a Atina’da anlattıkları var. O sırada 84 yaşında. Özetliyorum: “Etrafımız Türkler tarafından çevrilmişti. Esir olacağımızı anlıyorduk. Beygirim de vurulmuştu. Başka bir ata binerek çemberi yarmak istedim, fayda vermedi. Türklerin içine düşmüştüm, esir oldum...Bizim Anadolu’da ne işimiz vardı? Ne diye bizi oralara gönderdiler. Şimdi itiraf ediyorum, bizim Anadolu savaşında hiçbir çıkarımız yoktu. Yabancı devletlere alet olduk. Ben Anadolu’da sizinle dört defa çarpıştım. İnönü, Sakarya, Dumlupınar ve son savaş... Türklerin büyük hazırlık içinde olduğunu fark ediyorduk. Nihayet 26 Ağustos sabahı Türklerin beklenmedik taarruzu ile karşılaştık. Ancak cephenin çökeceğine ihtimal vermiyorduk. En büyük korkumuz İzmir’le haberleşme ve ulaşımın kesilmesiydi. Takviye istedim, göndermediler. Halbuki karşımızda Mustafa Kemal vardı. Neye uğradığımızı anlayamadık. Cephe çökmüş ve ordu mağlup olmuştu. Birliklerimiz perişandı. Kimsede savaşa devam arzusu kalmamıştı. Sağ kalan birlikler dağınık halde İzmir’e kaçmaya çalışıyordu... ★★★ Beni (esir olunca) ilk olarak Garp Cephesi Kumandanı İsmet Paşa’nın yanına götürdüler. Kendisiyle fazla bir şey konuşmadık. Atatürk beni mert bir askere yakışır bir şekilde kabul etti. Üzüntü ve heyecan içindeydim. İnönü beni kendisine takdim etti. Gazi’nin bu sırada Fransızca söylediği sözlerini hiç unutmayacağım: -Üzülmeyin general, siz görevinizi sonuna kadar yaptınız. Askerlikte mağlup olmak da vardır. Napolyon da vaktiyle esir olmuştu. Size karşı büyük hürmet besliyoruz. Burada misafirimizsiniz. Buyurun istirahat edin, yakında her şey düzelecektir...” ★★★ 30 Ağustos meydan savaşında Yunan ordusundan binlerce askeri esir aldık... Bu esirler Anadolu illerine gönderildi. Bazılarına Ankara’da görev verildi. Esirlerin çoğu yol yapımında, bir bölümü başka inşaat işlerinde çalıştırıldı. ★★★ Yunan ordusu İngiltere’nin maşası olarak 15 Mayıs 1919 günü İzmir’e çıkmış, sonra içerilere yayılarak tüm Ege bölgesi ile Bursa ve Doğu Trakya’yı işgal etmişti. 30 Ağustos Başkumandanlık Meydan Muharebesinde yenildiler, İzmir’e doğru kaçmaya başladılar. İzmir’e varmayı başaran artıklar limanda bekleyen İngiliz ve Yunan gemilerine binip kaçtılar. Türk ordusu 9 Eylül 1922 günü, zaferden yaklaşık 10 gün sonra İzmir’e girdi, hükümet konağına Türk bayrağı çekildi... Yıllar süren işgal bitmişti ama Osmanlı’nın başkenti İstanbul halen işgal altındaydı... Şimdi sırada İstanbul’un kurtarılması vardı. ★★★ Sevgili okuyucularım, benim bu ülkede hiçbir zaman içime sinmeyen acı bir gerçek var. 1922 yılında bunlar yaşanır ve vatan kurtarılırken, günümüzde nutuk atanlardan hiçbiri henüz ana rahmine bile düşmemişti. Onlar tarih bilmez, onlarda Allah korkusu yoktur. Ama Allah’ın adını o pis ve sırnaşık ağızlarından düşürmezler. Dünyadan habersiz olan o tipler gün geldi -aynen bugün olduğu gibi- Atatürk ve İnönü ’yü aşağılamaya, hatta alay etmeye kalkıştılar. Okul kitaplarından isimlerini çıkardılar. Oysa o kahramanlar olmasaydı, dağ başlarında kelle koltukta savaşmasaydı şimdi ya hiç doğmamış, ya da çan sesleri altında dua ediyor olacaklardı.Evet, savaş bitmişti. Kazanmıştık. ★★★ Mustafa Kemal Paşa 9 Eylül günü kurtardığımız İzmir’de birkaç gün kaldı, işleri düzene soktu ve şöyle dedi: “Anadolu seferimiz yüz akıyla sonuçlanmıştır. Bundan sonra diğer işlerimize bakacağız. Diğer işlerimiz çok daha önemlidir.” Ne demek istediği bir süre sonra daha iyi anlaşıldı. Mondros ve Sevr Antlaşmaları yırtılıp çöpe atıldı, Lozan Antlaşması’yla egemenliğimiz dünya tarafından tanındı, başımızın belası olan kapitülasyonlar iptal edildi, İstanbul kurtarıldı, saltanat ve halifelik kaldırıldı, Ankara başkent oldu, Cumhuriyet ilan edildi, devrimler birbiri ardına uygulamaya konuldu.Her şey 30 Ağustos’la başlamıştı.Yarınki 30 Ağustos Zafer Bayramımız –anlayana (!)- kutlu olsun.",https://www.sozcu.com.tr/ulusal-bayram-unutulsun-diye-wp7786289
Emin Çölaşan,Siyah ekran,08 Ağustos 2023,"Sevgili okurlarım, bu iktidarın kendi açısından bakıldığında ‘en başarılı’ işinin ne olduğunu soracak olursanız Türkiye’de yıllardan bu yana yarattığı baskı ve toplumu sindirme gerçeğidir. Toplum çeşitli yollarla korkutulmuştur. Demokratik yollarla hak arama gibi kavramlar ne yazık ki sıfırlandı. Akbelen’de zeytin ağaçları ve ormanlar kesilmesin diye pasif direniş yapanların başına gelenler bunun en güncel örneği. O büyük araziler iktidarın gözdelerinden biri olan Limak isimli bir şirkete tahsis edilmiş. Kamuoyunda beşli çete olarak bilinen büyük holdinglerden sadece biri. Şirket orada kömür çıkaracak, çıkardığı kömürü yine yakınlarda kuracağı termik santralde kullanacak. Peki kesilen binlerce ağaç ve orman ne olacak? Kereste olarak piyasaya sunulacak! ★★★ Çevre köylüleri Akbelen’de masum bir gösteri sergiliyor. Ortada vurup kırmak yok, kimseye herhangi bir zararları yok. Ama gelin görün ki bu köylüler günün 24 saati jandarma güçleri tarafından kuşatılmış durumda. Üzerlerine TOMA’lardan tazyikli su sıkılıyor, biber gazı sıkılıyor. Devletin valisi ve öteki yetkililer olay yerinde yok! Hiç kimse bu insanlara “Sizin isteğiniz nedir arkadaşlar, gelin bir konuşalım” demiyor. Dedim ya, amaçları her zaman baskı oluşturmak ve toplumu bu yolla korkutup sindirmek. ★★★ Hepimiz evde belli zamanlarda televizyon izliyoruz... Son birkaç günden bu yana tıktıklarken karşımıza acayip bir görüntü çıktığını görmüşsünüzdür!.. Tele-1 ekranı...Siyaha bürünmüş durumda. Sesi soluğu çıkmıyor!RTÜK tarafından bir hafta süreyle kapatılan muhalif bir yayın organı... Türkiye’de korkmadan yayın yapan ve gerçekleri halka duyuran birkaç televizyon kanalından biri. Dincilik, şeriat çağrıları yapmak, Atatürk ve laik Cumhuriyet’e sövmek serbest ama iktidarı eleştirmek suç!  ★★★ Tele-1 ’in genel yayın yönetmeni olan gazeteci arkadaşımız Merdan Yanardağ tutuklandı. O tutuklanınca ekran karartma kararı uygulamaya sokuldu. Zaten karartma cezası Merdan’nın canlı yayındaki bazı sözleri nedeniyle verilmişti. ★★★ yüzyılda, ‘Demokratik’ olduğu iddia edilen bir ülkede yaşıyoruz. Ne demek bu devirde ekran karartmak, ne demek? Eğer ekranda bir yayıncılık suçu işlendiyse, hesabı o sözleri söyleyen kişiden sorarsın... Ve hesabı yargı sorar, kararını ona göre verir.Hesap sorma yetkisi iktidarın şubesi gibi görev yapan ve çoğunluğu AKP’nin adamlarından oluşan RTÜK’e değil, yargıya ait olur. ★★★ Hiç kuşkum yok... Adına televizyon denilen nesne geçmişte var olsaydı, o zaman da belli diktatörler tarafından bu yolla susturulurdu. Örneğin Hitler, Mussolini, Stalin gibiler şimdi yine ülkelerinin başında olsaydı... Muhalif ses çıkarmaya yeltenen televizyon kanallarının ekranları tek tek karartılırdı... Böyle bir karartma ve yayın yasağının uygulanması günümüzde de acaba var mı? En başta bazı ilkel Afrika veya Latin Amerika ülkelerinde veya dünyanın diktatörler tarafından yönetilen başka ülkelerinde acaba bu konuda neler oluyor? Mutlaka olması gerektiğini düşünüyorum ama doğrusunu isterseniz ben bu sorunun yanıtını bilemiyorum. ★★★ Şimdi bu konudan girip Türkiye’de neler olup bittiğine kısaca göz atalım... Son haftalarda, özellikle de son seçimden sonra bizimkilerin AB üyeliği aşkı yeniden kabardı! Rusya gibi ülkelerden yüz bulamayınca, ya da umutları kesilince yine AB’ye yönelmek zorunda kaldılar. AB’nin tavrı zaten belli... Beğenelim veya beğenmeyelim orada ifade özgürlüğü, hukuk devleti, bağımsız yargı, demokrasi gibi kavramlar var. Eğer bir ekranda suç işlenirse bunun cezasını o suçu işleyen kişi çeker. Ama böyle jet hızıyla tutuklanarak değil. (Eğer onlarda da varsa) bizim RTÜK gibi kuruluşlar devreye sokulmaz. ★★★ Medya kuruluşları aynı zamanda ticari kuruluşlardır. Bir ekranı hem de bir hafta boyunca karartmak orada çalışan yüzlerce emekçiyi de yok saymaktır.  Tele-1 ekranının karartılmış olması Türkiye’nin bir ayıbıdır. Kara bir lekedir. Biraz daha geniş düşündüğümüz takdirde, bizimkilerin AB hülyalarını yok edecek son adımlardan biridir.",https://www.sozcu.com.tr/siyah-ekran-wp7766386
Emin Çölaşan,Eskisi yetmedi yenisine bakalım,27 Eylül 2023,"Sevgili okurlarım, Meclis’in yeni döneminin açılmasına çok az bir zaman kaldı... Açılış sonrasında iktidar partisi tarafından gündeme getirilecek ilk konu yeni bir anayasa değişikliği olacak. Buna hepimiz hazır olmalıyız. Bu iktidar bugüne kadar anayasayı defalarca değiştirmeyi başardı. Ancak şimdi görüyoruz ki bu iş değiştirmekle olmuyormuş. Değişikliği bugün yapsalar, yarın yeni bir istemle karşımıza çıkacaklar. Bu nasıl bir hırsmış ki değiştirmekle bitmiyor! ★★★ Peki neyi, hangi maddeleri değiştirecekler, nasıl ve hangi nedenlerle yola çıkacaklar? Şu an için kendilerince çok sağlam gerekçeleri var. “Millet bize oy veriyor. Son seçimleri zor bile olsa kazandık. Bu toplumun önüne ne götürsek benimsiyor, kabul ediyor. Muhalefet derseniz gerçek anlamda paramparça. Ancak neyi nasıl değiştireceğimiz konusuna girmek için henüz erken... İşimiz zor ama biz bunun da üstesinden gelmeyi biliriz...” Kendilerine son derece güveniyorlar... ★★★ Bir yerde haklılar... Zira bu toplum onları “Müslüman”  belledi! Diyecek bir şey yok. Bunun nedeni de siyaseti çoğu zaman camilerde yapıyor olmaları. Bu tezgahı Türkiye’de kurmak gerçekten kolay bir iş...Böylesine bir hayat pahalılığı, böylesine haksızlık, yolsuzluk ve sömürü düzeni başka bir ülkede olsaydı halk tepki gösterir, ya da tepisini seçim sandıklarına yansıtırdı. Şimdi bir bakıyoruz, en büyük tepkiyi gösteren vatandaşların önemli bir bölümü bile yine gidip oylarını bunlara veriyor. Bu çelişkiyi anlamak mümkün değil! ★★★ İktidar partisi beyin yıkama söylemlerini her geçen gün artıracak... Şimdiki anayasa darbe anayasası  imiş!.. Yaa kardeşim AKP iktidarı olarak bu anayasayı bugüne kadar defalarca değiştiren siz değil misiniz? Bu anayasa sizin hangi isteminize, hangi amaca ulaşmanıza engel oldu, neyin önüne takoz koydu! Kendi çıkarlarınız doğrultusunda her amaca ulaşmadınız mı?Anayasanın neresi, hangi maddeleri sizi rahatsız ediyor? ★★★ Şimdi yeni anayasa konusunda yeni taktikler ayarlanıyor. Bunlar yakında millete sunulacak, neyin ne olduğu ortaya çıkacak. Takke düşecek, kel işte o zaman görünecek... Çünkü neleri amaçladıkları, neleri yeni anayasaya ekleyip çıkaracakları henüz bilinmiyor... Yani bu konudaki sırları (!)  henüz ortaya çıkmış değil. Ama kesin olan bir tek husus var: İktidarın irili ufaklı bütün siyasi çıkarları neyi gerektiriyorsa o yapılacak...MHP zaten hazır asker.Öteki yandaş partiler ne yapacak, hangi kararı verecek, o konular işte o zaman açıklığa kavuşacak. ★★★ Anayasa değiştirmek ciddi iştir... Gerek olur, koşullar uygun olur, ya da anayasa belli konularda önünüzü tıkamaktadır, son çare olarak bu yola başvurursunuz. Bizdekiler ise maşallah, her akıllarına estiğinde siyaset piyasasına kendi kafalarına göre düzenlenmiş ‘ yeni bir anayasa’ sürüyor. Merkez Bankası’nın piyasaya yeni banknotlar sürmesi gibi! Eskisi yıprandı yenisini verelim! ★★★ Sevgili okurlarım şundan hiç kuşkunuz olmasın, önümüzdeki haftalarda Türk Milleti üzerinden yeni bir iktidar oyunu  sergilenmeye başlanacak. Recep Bey bu yolu dün zaten açtı sayılır: “Kapıları çalacağız, nazlanmaya gerek yok!” Bir memlekette anayasa değişikliği gündeme gelecek, öneriler tartışılacak ama kabul etmeyenler kendilerini naza çekmiş olacak. Aman Allah bu nasıl çarpık bir mantıktır. ‘Sivil anayasa’ yapacaklarmış. Günümüzde yürürlükte olan anayasa metninin dört dörtlük olduğunu hiç kimse elbette ki iddia edemez ama bu konuyu nazlanma gibi gerekçelerle şimdiden piyasaya sürme çabalarının akıl ve mantıkla, hem de hukukla uzaktan yakından ilgisi olmadığını 10 yaşındaki ilkokul öğrencileri bile algılar. Sivil anayasa ile neyi kastettiklerini şu anda bilmiyoruz. Ne bileyim, belki imam hatip okullarını fakülteye dönüştürmeyi düşünüyor olabilirler! ★★★ Aslında bu iktidar, 20 küsur yıldan bu yana elde ettiği bütün kazanımları bugünkü anayasaya ve üzerinde yapılmış olan değişikliklere borçlu.Ülkenin rejimini, bütün düzenini kendi çıkarları doğrultusunda değiştirdiler...Her şey ‘tek adam’a bağımlı kılındı.Yargı dahil devletin bütün mekanizmalarını resmen ele geçirdiler...Tüm para gücüne el koydular...Daha ne isteyecekler, doğrusu merak ederiz!Biraz daha bekleyelim ki oynanmak istenen oyun bir parça daha netlik kazansın.",https://www.sozcu.com.tr/eskisi-yetmedi-yenisine-bakalim-wp7813501
Emin Çölaşan,Dün mahkemede...,07 Eylül 2023,"Sevgili okurlarım, yargılanmak biz gazetecilerin kaderidir... Hele muhalif bir çizgide iseniz daha da çok kaderidir! Hakkınızda açılan bir sürü davada yargılanırsınız. Bazı davalar reddedilir, bazılarında ise hapis ve para cezası dahil çeşitli cezalar alırsınız. ★★★ Dün, bir yazımda birilerine hakaret etmiş olduğum iddiasıyla açılan bir davada benim de mahkeme günümdü... ‘Sanık’ kimliğinizle bazı duruşmalarda ve ifade verme süreçlerinde epeyce sıra beklersiniz. Başlama ve bitiş saatleri pek belli olmaz. O yüzden riske giremedim ve bugünkü yazımı yetiştiremedim. Sizlerden özür diliyorum.",https://www.sozcu.com.tr/dun-mahkemede-wp7795248
Emin Çölaşan,101. yılında 9 Eylül’den birkaç ilginç sahne,09 Eylül 2023,"Sevgili okurlarım, bugün yakın tarihimiz açısından çok önemli bir gün... İzmir’in kurtuluşunun 101. yıldönümü. Birinci Dünya Savaşı sonrasında Türkiye işgal altındaydı. Bu işgalden Yunanistan’ın payına İzmir ve Ege bölgesi düşmüş, İzmir 15 Mayıs 1919 günü Yunan ordusu tarafından ele geçirilmişti. Takvimdeki rastlantıya dikkat ediniz! 15 Mayıs 1919 günü İzmir işgal ediliyor, Mustafa Kemal Paşa dört gün sonra 19 Mayıs günü Samsun’a çıkıyor ve Milli Mücadele başlıyor. ★★★ 26 Ağustos 1922... Türk taarruzu Afyon’da topçularımız tarafından başlatılıyor. 30 Ağustos 1922... Ordumuz meydan muharebesini kazanıp İzmir’e doğru yürüyüşe geçiyor... Ve 9 Eylül’ de İzmir yeniden bizim oluyor. Askerimiz Afyon’dan İzmir’e olan uzun mesafenin çoğunda yürümek zorunda kalıyor. Bu arada Yunan komutanı General Trikupis ve bütün komuta heyeti esir ediliyor. Gazi Mustafa Kemal Paşa büyüklük gösterip, askerliğin onuru olan kılıçlarını kendilerinden almıyor. ★★★ 13 Eylül 1922 günü İzmir’de çok büyük bir yangın çıkıyor. İzmir’in bugünkü fuar alanı, Alsancak, Pasaport, Konak ve oralara yakın bütün bölgelerinde başlayan ya da başlatılan korkunç bir yangın ortalığı sarıyor, kasıp kavuruyor. Bugünkü Kordon bölgesi dahil her yer cayır cayır yanıyor. Elde güçlü bir itfaiye teşkilatı yok. Savaş yorgunu Mehmetçik elinden geleni yapıyor ama hiçbir işe yaramıyor. Bütün bunlar olurken İzmir’deki Rum ve Ermeni azınlığı ile yabancı uyruklular rıhtımda birikmiş, kendilerini alıp Yunanistan’a götürecek sivil gemilerle birlikte İngiliz ve Fransız savaş gemilerine kapağı atabilmek için yoğun çaba harcıyor. Körfez onları kurtarmaya gelen 21 savaş gemisiyle dolu. ★★★ O sırada İzmir’de sadece bir tek itfaiye teşkilatı var, o da yabancılara ait... İzmir Sigortaları İtfaiyesi Müdürü Avusturya uyruklu Mösyö Grescovich. Kendiliğinden sönen yangın yaklaşık 10 gün sürüyor. Bütün binalar, evler, kiliseler, iş yerleri, camiler, antrepolar, gazinolar, oteller kül olmuş durumda. Zarar korkunç... ★★★ Mustafa Kemal Paşa’ yı yangının erişmediği güvenli bölge olan Göztepe’de Uşşakizade Muammer Bey’in köşkünde kalması için davet ediyorlar. Orada köşkün sahibinin kızı Latife Hanım’la tanışıyor. Aydın, üç yabancı dil bilen bir Türk kadını. Hadise evlenmeleri ve üç yıl sonra boşanmaları ile sonuçlanıyor.  Bu da ilginç bir rastlantı!.. Büyük İzmir yangını olmasa tanışmayacaklar ve evlenme diye bir durum olmayacaktı. ★★★ Peki İzmir’i yok eden bu yangın nasıl çıktı, kim, kimler çıkardı? Başka bir deyişle İzmir’i yakan kimlerdi? Bu soruların yanıtı bugün de bilinmiyor. Şu anda elde mevcut önemli belgelerden biri İtfaiye Müdürü Avusturyalı Mösyö Grescovich tarafından, olaydan sonra hazırlanan rapor. Özetliyorum: “Ermeni evlerinden ve kiliselerden ateş açılıyor ve patlamalar oluyordu. Söndürmeye gittiğimizde bana da ateş ettiler. Birçok yer ve bütün Ermeni mahallesi yanıyor, dinamitler patlıyordu. Hortumlarımız bile yandı... Bu yangınla baş etmek mümkün değildi. Bazı Yunan uyruklular bana büyük bir yangın çıkacağını bir gün önce söylemişti. Anladım ki İzmir’in başına çok büyük bir felaket gelecektir...” ★★★ İzmir yangını bütün dünyada büyük yankılar uyandırdı. Malları depolarda ve dükkanlarda yanan yabancı uyruklu tüccarlar itfaiye aleyhine milyonlarca liralık tazminat davaları açtılar. Konu ABD Kongresinde uzun uzun tartışıldı ve şu karara varıldı: İzmir, kenti işgal eden Türkler tarafından yakılmıştır. Amaç Ermenileri ve Rumları bu yolla korkutup kaçırmaktı. Dünya basınında Türkiye ve Mustafa Kemal Paşa aleyhine yüzlerce yazı yayınlandı. Yabancı kuruluşlar tarafından raporlar hazırlandı. Hepsinde biz suçlanıyorduk: “Türkler İzmir’i yakarak Hristiyan azınlık sorunundan sonsuza kadar kurtulmayı amaçladı. Zira İzmir Türklerin gözünde “Gâvur İzmir” idi!”  ★★★ Dünyaca ünlü yazar Ernest Hemingway o sırada savaş muhabiri olarak görev yapıyordu. Yangınla doğrudan ilgili değil ama bir haberinde, rastladığı, kaçmakta olan Yunan askerlerini şöyle tanımlıyordu: (Murat Köylü’nün “Küllerinden Doğan Şehir İzmir 1922” isimli kitabından.) “Gün boyunca onlara rastladım. Kir içinde yorgun, tıraşsız, rüzgar yanığı bir halde yürüyorlardı. Bando yok, yardım kuruluşu yok. Sadece bit, kirli battaniyeler ve geceleri sivrisinek var. Onlar, adı Yunanistan olan ihtişamın ( görkemin ) sonu idiler...” ★★★ Türkler İzmir’i neden yakmış olsun? Uygar, imarlı, kendi vatanının parçası olan bir kenti ele geçiren bir ordu, o kenti hangi nedenle yakabilir! Kenti yakacağına katliam yapar, düşman işbirlikçisi olan bütün azınlıkları kılıçtan geçirir. İzmir’de böyle bir şey olmadı. ★★★ Bunun tek örneği kurtuluştan hemen sonra halk tarafından linç edilen Metropolit Hristostomos. Başkaca bir katliam örneği yok. Onun da nedeni çok farklı. Yunanlılar İzmir’i işgal ettiğinde, elinde Yunan bayrağı ve haçla düşman ordusunu kutsayıp bütün Türklerin nefretini kazanan militan bir papaz. Başpiskopos... Rumların dini lideri ve kışkırtıcısı. Türk ordusunun işgali sonrasında Sakallı Nurettin Paşa İzmir askeri valiliğine atanmıştı. Ordumuzdaki tek sakallı generaldi. (Sonraki yıllarda Atatürk’ e bir anlamda düşman oldu.) Vilayet binasına yerleşen Nurettin Paşa emir verdi, yakalanan Hristostomos huzura getirildi. Paşa kendisini azarladı, yaptıklarının hesabını mutlaka vereceğini söyledi. Sonra onu askerler eşliğinde bir yere gönderdi. Yürüyerek ve kelepçeli götürülüyordu. Ahali üzerine saldırdı ve başpiskoposu linç etti. ★★★ Türk ordusu 9 Eylül günü İzmir’e girdiği zaman birkaç ufak olay dışında hiçbir çatışma olmamıştı. Dolayısıyla İzmir’i yakmamız, ulusal varlığımızı yok etmemiz için hiçbir neden yoktu. Peki kim, kimler yaktı? Bu sorunun yanıtı o zaman da ortaya çıkmadı, bugün de bilinmiyor. Sevgili okurlarım, bu yazıda sizlere 9 Eylül 1922 ve sonrasından, çoğumuzun hiç bilmediği değişik bir kesit vermeye çalıştım.",https://www.sozcu.com.tr/101-yilinda-9-eylulden-birkac-ilginc-sahne-wp7797305
Emin Çölaşan,Sayıştay raporları bize pislikleri gösteriyor,23 Eylül 2023,"Sevgili okurlarım, hiçbirimizin elinde bu konuda kesin veriler, yapılmış çalışmalar yok ama tahminler hep aynı doğrultuda... Türkiye, yerli ve yabancı işbirlikçiler tarafından en çok soyulan ülke. Aşağıdaki her sözcüğü bu kısa tanımlamayı kafanızda pekiştirmek için söylediklerime ekleyebilirsiniz. Yolsuzluk.Hırsızlık.Devleti soymak. Usulsüzlük.İhale yolsuzlukları.Adam kayırmalar.Torpil. Kısacası her yerde, her alanda ve her konuda pislik ve yozlaşma. Soyan onlar, soyulan ise bizler gibi çaresiz kerizler! ★★★ Konunun ayrıntısına girmeden önce bizde yerleşik bir sözü bir kez daha anımsatmak isterim. Devlet malı deniz, yemeyen domuz. Şimdi günümüzdeki duruma bir sözcük daha eklemek gerek: Devlet parası deniz, yemeyen domuz! Sonra vites değiştirmek zorunlu olabilir! Bal tutan parmağını yalar. Ya da Osmanlı döneminin ünlü şairi Fuzuli’ nin, yanlarına gitmek zorunda kaldığı bazı devlet memurları için söylemiş olduğu sözler: “Selam verdim rüşvet değildir diye almadılar!” ★★★ Türkiye’de bir Sayıştay var... Devletin ve belediyelerin maddi ve manevi denetimlerini TBMM adına yapan anayasal bir kuruluş. Sayıştay’ın daireleri, dairelerde üyeleri ve denetçileri var. Üniversite bitirmiş olan yüzlerce Sayıştay denetçisi her yıl belediyeler dahil bütün kamu kurumlarının işleyiş ve hesaplarını didik didik eder. Sonra bu denetçiler tek tek rapor hazırlar. Raporlar belgeli olmak zorundadır. Hiç kimsenin öyle gelişi güzel rapor yazması söz konusu değildir. Dosyalarda görünen bütün pislikler, yolsuzluklar, vurgunlar, yanlış ve yasa dışı işlemler ayrıntılarıyla incelenir. ★★★ Sonra bu raporlar incelenip karara bağlansın diye Sayıştay’ın dairelerine gönderilir. Her dairede seçimi cumhurbaşkanı ve iktidar tarafından yapılmış olan bir başkan ve üyeler vardır. İşte bu aşamada devreye anında siyaset girer! Bazı durumlar iktidarın başı ağrımasın diye görmezden gelinir. Raporlarda belgelenen hırsızlık, yolsuzluk, vurgun vesaire olayları dairelerde başkan ve üyeler tarafından görüşülür ve oylama yapılır... Karara bağlanan Sayıştay raporlarının son durağı TBMM Başkanlığıdır. Raporlar Meclis komisyonlarında eksik ve gecikmeli bile olsa göstermelik bir biçimde görüşülür. İktidar suskun kalırken azınlıktaki muhalefet milletvekilleri bu konuların üzerine gidilmesi gerektiğini savunur... Ama işin içine artık siyaset girmiştir. Her şey bu aşamada tıkanıp kalır. Bütün vurgun belgeleri Meclis arşivlerine kaldırılır ve bir daha da asla indirilmez. ★★★ Sevgili okurlarım, Türkiye’deki vurgun ve yolsuzluk düzeninin en önemli nedenlerinden biri işte budur. Sayıştay ortaya çıkarır ama siyaset işin üzerini örter. En büyük ve belgeli yolsuzluklar bile hiç sıkılmadan böylece hasıraltı edilmiş olur... Örneğin dosyalar soruşturma yapılması için savcılıklara iletilmez... Ve her şey yapanın yanına kâr kalır. İstendiği kadar yolsuzluk olsun, vurgun olsun!.. Temelimiz ne kadar sağlammış...Başkaları dışarıdan biz içeriden şu memleketi bir türlü çökertemedik ya, vallaha helâl olsun! Sevgili okurlarım, geçen günkü yazımda küçücük bir soru sormuştum... Hani şu bizim ‘iki devlet bir millet’ olduğumuz Azerbaycan var ya... Biz her konuda onlara ağabeylik yaparız, maddi ve manevi destek oluruz da, acaba onlar bizim için ne yapar! Konu Türkiye açısından çok önemli... O kadar ki, bizim Recep Bey bile birkaç gün önce Birleşmiş Milletler Genel Kurulu kürsüsünde değinmek zorunda kaldı ve bütün dünyaya çağrıda bulundu... KKTC’nin tanınmasını istedi. Tüm nüfusu Türk ve Müslüman olan bu küçük devleti Türkiye’den başka tanıyan, Lefkoşa’da büyükelçiliği olan ikinci bir dünya ülkesi yok. Ne ‘din kardeşlerimiz’ tanıyor, ne de sözüm ona ‘Türk dünyası..’ Böylece Recep Bey’in çağrılarını hiç kimse takmamış oluyor. ★★★ Ötekileri anladık da, bizim ‘tek millet iki devlet’ Azerbaycan nerede? KKTC’yi niçin tanımıyor? İş palavraya ve uyutmaya gelince hepsi hazır asker (!) ama ‘gel bakalım, gereğini yap’ deyince tamamı arazi! Yazımda sormuştum... “Acaba bu Azerbaycan Kıbrıs Rum Kesimini tanıyor mu, orada diplomatik temsilciliği var mı” demiştim ama yanıt alamadım. ★★★ Bunu niçin sormuştum, zira KKTC’yi tanımayan bizim din kardeşlerinin tamamı Rum Kesimini tanıyor. Suudi Arabistan, Katar, Kuveyt, Birleşik Arap Emirlikleri, Umman, Ürdün, Mısır, Libya, Filistin, İran, Irak, Fas, Cezayir vesaire!.. İşlerine geldiği sürece dost ve kardeş Türkiye... Bunlardan ne köy olur ne kasaba!",https://www.sozcu.com.tr/sayistay-raporlari-bize-pislikleri-gosteriyor-wp7810190
Emin Çölaşan,Ölü doğan marş,02 Eylül 2023,"Sevgili okurlarım, ulusların yaşamında marşlar kadar onları yaratan ortam da önemlidir... Halkın o marşları benimsemesi, sözlerini bilmesi ve gerektiğinde içtenlikle söyleyebilmesi, ya da içinden geldiği gibi eşlik edebilmesi de çok önemlidir. Sipariş üzerine ortaya çıkan zoraki marşların sözleri ve besteleri bu koşulları sağlamaktan uzak kalır...Ve şatafatlı tanıtım törenlerinden sonra unutulur gider.Hiç kimse bilmez, bilse bile etkilenmez ve iplemez! ★★★ Bizim iktidar karar vermiş... Cumhuriyet’in 100. yılı için bir marş hazırlanacak, adına da 100. Yıl Marşı denilecek! Bu iş için güfte ve beste yarışmaları düzenlenmiş, jüriler kurulmuş, içlerinden birileri kazanmış. Marşın tanıtımı birkaç gün önce Saray’ da yapıldı. Önce konuyla ne ilgisi varsa Kuran okundu, sonra çeşitli bando ve orkestralarla birlikte korolar da bu şatafatlı tören gecesinde (30 Ağustos Zafer Bayramı nedeniyle) marşı ilk kez seslendirdiler. ★★★ Yıl Marşı’nın sözleri aynen şöyle: “Parlayan yıldızı Anadolu’nun Çağlayan sel gibi şanlı ulusun Türkiye Yüzyılı titretiyor dünyayı Sarsılmaz bir inançla kalpte tutkusun Bu toprak bu deniz bu bayrak bizim Tarihe sığmayan destanlar bizim Türklüğün yazgısı yazılıyor koynunda Kalplere kazınmış bu vatan bizim Yüzyıllarca kutlanacak Cumhuriyetimiz Her zaman aydınlık mavi göklere uzanacak ellerimiz Yüzyıllarca kutlanacak Cumhuriyetimiz Gazi’nin açtığı bu kutlu yolda yürüyeceğiz hepimiz Özgürlük tutkusu damarlarımda Çelikten her nefer semalarımda Sarmaşık dal gibi sarılmışız biz bize Tek yürek bu millet en zor anında Düşmanlar bir olsa yağsa göklerden Denizler köpürse taşsa dağlardan Kimseye eğmedik boynumuzu eğmeyiz Kahraman yarattı Türkü yaratan Yüzyıllarca kutlanacak Cumhuriyetimiz Her zaman aydınlık mavi göklere uzanacak ellerimiz Yüzyıllarca kutlanacak Cumhuriyetimiz Gazi’nin açtığı bu kutlu yolda yürüyeceğiz hepimiz.” ★★★ Bu sözleri birkaç kez dikkatle okudum ve doğrusunu isterseniz bir miktar mutlu oldum!.. Zira öğrencilik dönemlerimizde, yıllar önce orta okul ve liselerde düzenlenen müsamerelerde amatörce okunan şiirlere benziyordu!.. Ve sözlerin arasına acele ile bazı önemli cingözlükler sokulmuştu. İlki, sözlerde Mustafa Kemal Atatürk’ün adına yer verilmemişti. Cumhuriyet’in 100. yılı aynen Diyanet’in hutbe ve fetvalarında olduğu gibi Atatürksüz anılıyordu. ★★★ Satır aralarında iki kez Gazi denilmişti. Aynı ifade iki ayrı kez yer alıyor: “Gazi’nin açtığı bu kutlu yolda yürüyeceğiz hepimiz.”‘Gazi’ tam da Recep Tayyip söylemi. Onun ifade tarzı. Atatürk’ten söz etmek gerektiğinde “Gazi Mustafa Kemal” demekle yetinir, ötesini getirmez... Evet, Atatürk süz Gazi bire bir bizim beyefendinin her sefer kullanmakta olduğu söylem. Hiç kuşkum yok, bu marşın sözlerini yazan kimse, yarışmayı kazanabilmek umuduyla aynı yola başvurmuş. ★★★ Bu sözlerime inanmayanlar için somut bir örnek daha vereyim... Güftenin bir yerinde aynen şu ifade yer alıyor: “Türkiye yüzyılı titretiyor dünyayı.”Türkiye yüzyılı!.. Yine aynı Recep Tayyip söylemi. Sık sık kullandığı sözcükler Türkiye yüzyılı imiş! Hangi Türkiye yüzyılı, neyin yüzyılı? Bu pembe hülyaların, bu gibi palavraların propagandasını bile 100. Yıl marşına sokuşturmuşlar. ★★★ Evet, bu kafalar Atatürk diyemez, zorunlu olduğunda Gazi der. O’nun sonraki yıllardaki üniformalı ya da sivil fotoğraflarını değil kalpaklı fotoğraflarını kullanır. Gerekçesi şöyledir: “Biz Atatürk’ü daha sonra devrimleri yapan Cumhurbaşkanı olarak benimsemeyiz. Onu sevmeyiz, bunu da açıkça söyleyemeyiz ama Milli Mücadele önderi olarak görürüz. O nedenle Atatürk değil ‘Gazi’ deriz.” ★★★ Evet, bu gibi ulusal günlerde ortaya çıkarılan marşların sözleri, bestesi ve melodisi toplum tarafından benimsenmediği takdirde unutulmaya mahkumdur. Bunun en somut örneği hepimizin belleklerinde yer alan ve etkileyici izler bırakan 10. Yıl Marşı ’dır. Söz yazarları Faruk Nafiz Çamlıbel ve Behçet Kemal Çağlar, bestecisi Cemal Reşit Rey. “Çıktık açık alınla on yılda her savaştan/ On yılda on beş milyon genç yarattık her yaştan/ Başta bütün dünyanın saydığı başkumandan/ Demir ağlarla ördük anayurdu dört baştan.Türk’üz Cumhuriyet’in göğsümüz tunç siperi/ Türk’e durmak yaraşmaz/ Türk önde Türk ileri...” Şimdi devreden çıkarılmış olsa bile, belleklerimizden silinmeyen, gurur ve onur duyarak söylediğimiz bu marş muhteşemdir. İşte gerçek marş budur. Siparişlerle marş yazılmaz, milletin yüreğinden doğar. ★★★ Size somut bir örnek daha vereyim... 1973 yılında Cumhuriyet’in 50. yıl kutlamaları yapılıyordu. Bu amaçla bir 50. Yıl Marşı sipariş edildi, güftesi ve bestesi iyi niyetle hazırlandı. Ama araştırın bakalım, o marşın sözlerini bilen, ya da bestesini mırıldanan bir kişi acaba var mı! Hazırlandı, yapıldı ve bitti. ★★★ Sevgili okurlarım, ulusal bayramlar böyle sipariş marşlarla göstermelik olarak değil ulusal heyecanlarla kutlanır.Şimdi acele hazırlanıp piyasaya sürülen 100. Yıl Marşı bunun son örneği.Üstelik marşın sözlerinde AKP ve Recep Tayyip söylemleriyle birlikte açıkça AKP propagandasına yer veriliyor.Atatürk yok, Gazi deniliyor. “Türkiye yüzyılı” deniliyor, üstelik bunun bütün dünyayı titrettiği vurgulanıyor, komik sahneler yaratılıyor! ★★★ Az önce de söylemiştim, bu bir “ortaokul müsameresi marşı.” Hiçbir özelliği olmayan bir siyasi propaganda ve yutturmaca safsatası. yılın böylesine ucuz yöntemlerle kutlanmaması gerekirdi. En son sipariş marşımız ölü doğdu, toprağa verilmek üzere!Allah rahmet eylesin, bundan sonrakilere ders olsun.Amin.",https://www.sozcu.com.tr/olu-dogan-mars-wp7790443
Emin Çölaşan,Voleybolcu kızlar aman dikkat!,28 Eylül 2023,"Sevgili okurlarım, Türkiye Cumhuriyeti bu iktidarın elinde acaba nerelere sürüklenmek isteniyor? Bunu hiç düşündünüz mü! Bu sorunun yanıtını aslında memleketi yıllardan beri yönetenler çok iyi biliyor da, söylemekten şimdilik korkuyorlar... Çünkü kafalarında yerleşik belli kavramların açığa çıkmasını henüz istemiyorlar. Her şeyin bir zamanı var diyorlar. Çok yakında anayasa değişikliği önerilerini karşımıza getirecekler ve o konuda da başrolde, örtünme özgürlüğüne anayasal güvence olacak... Dindar ve kindar bir nesil yetiştirmekte önemli adımlar attılar. Bütün gençleri kafakola almaları mümkün olmadı ama gerçekleri inkar etmeyelim, büyük ilerleme kaydettiler. ★★★ Bizim SÖZCÜ’nün dünkü manşetini gördünüz... AKP Eskişehir milletvekili Ayşen Gürcan’ ın marifeti!.. Uluslararası alanda büyük dereceler elde eden kadın voleybol takımının bir yanda başarısını kutlarken, öbür yanda toplu çekilen fotoğraflarını kullanmış. Kızlar bornozlu olacak değil ya, spor giysili, şortlu ve formalı fotoğraflarına yer vermiş...Ve fotoğrafta bile olsun görünmesin diye her birinin bacaklarını ayrı ayrı ‘buzlamış.’ İşte size 21. yüzyılda, Cumhuriyet’in 100. yılında bir kadın siyasetçinin özet kafa yapısı! ★★★ İşin ilginç yanı, sosyal medya mesajında kızlara teşekkür ediyor ama bacaklarını niye sansür ettiğine hiç değinmiyor.  Bacakların buzlanması!..Bunların anlayışına göre, buzlanmasaydı bu hanım herhalde günaha girerdi. Bu nedenle benim anladığım kadarıyla bir taşla iki kuş vurmaya kalkışmış, hem teşekkür etmiş ve hem de (günaha girmemek için) bacakları yok etmiş! ★★★ Sevgili okurlarım, dün elime şampiyon voleybolcu kızlarımızla ilgili bir video ulaştı... Bir Cuma namazı sonrasında imam konuşma yapıyor. Yer İstanbul’un Fatih semtinde El Hac Timurtaş Camisi. Vaaz veren imam bizim şu meşhur (!) Diyanet’in kadrolu elemanı. Bir okurum bu konuşmayı caminin dışındaki hoparlörden kayda almış. İmamın konusu da voleybolcu kızlarımız. Bant çözümünü aynen veriyorum. (Parantez içindeki beyaz harfler benim eklentimdir. Türkçe hataları imama aittir!) ★★★ “...Diyeceksin ki, hocam bunu niye gündeme getirdin. Müslüman sessiz kalırsa adam her şeyi yapar. Bizim pısırıklığımızdan, sessizliğimizden efendim, böyle (sporları ve maçları) seyrettiğimizden, istediği gibi at koşturuyorlar.  Hani sporcunun zeki, çevik ve ahlâklısını seviyordunuz. Böyle mi oluyor zeki (ve) ahlâklı. Bu mu ahlâk? Böyle bir saçmalık. (Sporda elde ettiğimiz büyük bir başarıyı ‘ahlâksızlık ve saçmalık’ olarak tanımlamaktan utanmıyor.) “Bir de filenin sultanları. İsme bak yav, ooo bir de sultan oldu. Böyle bir saçmalık yok yav.İşte böyle yavaş yavaş din törpüleniyor, iman gidiyor işte.Sen harama ne yapıyorsun, şapşak duruyorsun. Ooo ne güzel yav. Allah bunu yasaklamış. Spor yok.” (Hemen sonra pişman olduğu için olsa gerek sözünü değiştiriyor!) “Spor yap, spor yapılır. (Ama) Peygamberin yaptığı sporu yap. Güreş tut kardeşim. Ata bin, ok at, yüz. Denizde yüzmek sünnet.Tabii ki mahrem yerlerini göstermeden.” Peygamberimizin güreş tuttuğunu ve denizde yüzdüğünü de imamdan böylece öğrenmiş oluyoruz!) ★★★ İmam konuşmasını sürdürüyor, cemaati bilgilendirmeye (!) bilimsel açıdan devam ediyor ve futbola geçiyor: “Başı örtülü futbolcuymuş. Futbolun batsın senin. Başı örtülü futbolcu mu olur yaa. Kafaya bir tane bez dolamış. Bu başörtüsü değil ki. Allah öyle demiyor ki. Alta taytını giymiş her tarafı meydanda. Ooo, başı örtülü. Çıktı üç numara (kadın futbolcu) ben de gördüm. Affedersin aşağıya doğru tayt. Her tarafı yapışmış. Kafada bir bez parçası. İş değil ki.” ★★★ (Sonra bu başı bağlı olma konusuna yeni bir açıklama getiriyor ve sadece saçını örtmekle yetinen sporcularımızı din açısından uyarıyor!) “Allah böyle mi istiyor? Türk Milletinin önünde top oyna, oranı buranı göster mi diyor? Allah saçını ört demiyor ki. Bedenini ört diyor. Bütün bedenini ört diyor. (Bu gerçek) Ayette sabittir. Karşı gelirsen...” (Elimdeki bant burada bitiyor.) ★★★ Sevgili okurlarım, biri AKP’nin kadın milletvekili... Diğeri ise bizim Diyanet’in imamı. Cumhuriyet’in 100. yılında şu olanlara ve kafa yapılarına acaba gülmek mi gerekir yoksa ağlamak mı!Ben düşündüm, karar veremedim!.. Kararı siz verin, eğer isterseniz bana da bildirin.",https://www.sozcu.com.tr/voleybolcu-kizlar-aman-dikkat-wp7814399
Emin Çölaşan,Parayı bastır ön sıradan masa kap,20 Eylül 2023,"Sevgili okurlarım, Türkiye gerçekten de, hem de hızla bir tuhaflıklar ülkesine dönüşüyor. Hiç kimsenin aklına ve mantığına sığmayan gelişmelere tanık oluyoruz. Biliyorsunuz, bizim beyefendi  ABD gezisinde, New York’ta... Temaslarını orada sürdürüyor ve Birleşmiş Milletler Genel Kurulu toplantısında bir konuşma yapacak. Elinde bulundurduğu korkunç propaganda mekanizması işte o aşamada yeniden devreye girecek ve yandaş medyada manşetler atılacak... “Cumhurbaşkanı Erdoğan Birleşmiş Milletler kürsüsünde çok önemli bir konuşma yaptı...”“Erdoğan katılımcı ülkelerin devlet ve hükümet başkanlarından büyük alkış aldı...”“Erdoğan kürsüden inince bütün liderler kürsünün önünde kuyruk olup kendisini kutladı...”“Cumhurbaşkanı çok sayıda yabancı gazeteci ile konuştu. ABD basını övgü dolu haberlerle doldu...”“Erdoğan’ın gelişi New York’ta büyük yankı uyandırdı. Halk Erdoğan’ı sokaklarda alkışladı ve sevgisini dile getirdi!..” Bu sıradan ABD gezisi nedeniyle bütün dünya Recep Bey’i kutlamış olacak! Oysa Birleşmiş Milletler’in bu toplantısı yılda bir kez eylül ayında yapılır, irili ufaklı her ülkenin devlet ya da hükümet başkanlarından çoğu bir nutuk atıp adet yerini bulsun diye alkışlanır. ★★★ Bu toplantılardan önce bütün ülkelerin kendilerince çok önemli bir beklentisi ortaya çıkar... Başkan Biden acaba bize bir randevu verir mi! Onun tarafından kabul edilip birkaç kare fotoğraf çektirebilmek bizim gibi bazı ülkeleri yönetenlerin bir numaralı hedefidir. Buna Afrika’daki ilkel devletler, ya da aşiret devletleri dahildir. Eğer başardılarsa bunu bir propaganda fırsatı olarak kullanırlar. ★★★ Dün bizim SÖZCÜ’ nün manşetinde çok ilginç bir haber yer almıştı. Fotoğraflı, başka bir deyişle belgeli bir haber. Birileri Recep Bey  için beş yıldızlı bir otelde görkemli bir yemek düzenlemiş. O da kürsüye çıkıp güzel bir nutuk atmış... Tam olarak bilmiyoruz ama şunları söylemiş olabilir... “Artık Türkiye yüzyılı başlıyor. Uzaya gitmeye hazırlanıyoruz. Büyük kalkınma hamlemizi 100 yıl boyunca sürdürmeye kararlıyız. Zaten enflasyonu da birkaç ay içerisinde kesinlikle durdurmaya kararlıyız.” Çok güzel ve gerçekçi fikirler bunlar!.. ★★★ Ancak beyefendi bu kadarla da yetinmemiş. Bu gibi bazı dış gezilerde epeyce sayıda ülkenin ilgili kurumları aylar öncesinde harekete geçip bir takım ‘ayarlamalar’ yapar. Bunlar arasında en önemlisi Biden  tarafından kabul edilmeyi sağlayabilmektir. Ama adamın yüzlerce işi var, bütün dünya onun peşinde... Hangisinin talebini kabul etsin ki... Talebine olumlu yanıt alamayanlar bu kez başka bir arayış içine girer. New York’a gelecek olan kendi devlet ya da hükümet başkanları için medyada program ayarlanması... Bu iş paralı  veya  parasız  olabilir. Paralı olacaksa, medya kuruluşu ille de para ya da başka bir maddi çıkar istiyorsa, ilgili hesap numarasına pazarlıkta uyuşulan belli bir meblağ havale edilir... ★★★ Dün bizim gazetelerde ve internet sitelerinde çok önemli bir haber vardı... “Erdoğan sunucuyu azarladı”  başlığını taşıyan bu görüntülü habere göre bizim beyefendi bir kadın sunucunun karşısına oturuyor. Soru-yanıt faslı başlıyor... Ancak sunucu bir süre sonra Recep Bey ’in hoşuna gitmeyecek sorular sormaya, demokrasi, fikir ve ifade özgürlüğü, hapisteki gazeteciler gibi konuları gündeme getirmeye başlayınca beyefendi tepkisini hemen koyuyor: “Bu gibi konular sizi niçin bu kadar ilgilendiriyor acaba?..” Acaba sunucunun neler sormasını bekliyordu! Belki de şunu! “Siz artık bir dünya lideri oldunuz. Bu gerçeği bütün dünya biliyor ve kabul ediyor. Bu başarınızı neye borçlusunuz!” ★★★ Sevgili okurlarım, az önce bizim gazetenin dünkü manşetinden söz etmiştim ama bu konuya sıra ancak geldi. Onuruna beş yıldızlı bir otelde düzenlenen yemek... Hediyesi kolaymış! “Erdoğan’la fotoğraf çektirmek 100 bin dolar. Parayı bastıran yemeğe katılmış, cumhurbaşkanı ile aynı kareye girmiş.” Evet, onunla aynı masada oturmanın bedeli 100 bin dolar. Daha arka masalar 45 ile 50 bin dolar arası satış fiyatına sahip... Yemekte yer bulabilmek için 30 bin dolar bastıranlar ise fotoğraf karelerine bile girememiş!.. Doğrusu üzüldüm. Sen bunca parayı bastır, sonra bırak aynı masada oturmayı, fotoğraf karesine bile gireme! ★★★ Böyle bir yemekten kazanılan para iki milyon dolara yaklaşır ve ABD’de bile olsa büyük bir rakamdır... Ve bu durumda aklıma birkaç basit soru geldi. Acaba bu hasılat  aslında kimin , kimlerin cebine girmiş olabilir?Recep Bey bu dolarlı yemeği acaba şu yaklaşan seçimler öncesinde özellikle kendisine oy veren milyonlarca fakir fukaraya nasıl anlatacaktır?Soramazlar ya, soracak olsalar cami cemaatine ne diyecektir?Bizim yandaş medya ne diyecektir? Neyse, sorsak da bir şey değişmez. Onlar ermiş muradına, biz çıkalım kerevetine!",https://www.sozcu.com.tr/parayi-bastir-on-siradan-masa-kap-wp7807312
Emin Çölaşan,Tek parti iktidarında mutlu günler...,16 Eylül 2023,"Sevgili okurlarım, demokrasi ile yönetilen her ülkede seçimlere giren istisnasız her siyasi partinin temel bir amacı vardır. Tek başına iktidar olabilmek... Bu amaca ulaşan partiler işin genelinde dışarıdan ve içeriden gelecek baskıları bir yana bırakır, gereken her kararı kendi yönetiminde istediği gibi alır... Ve böylece kendisini koalisyon gerçeklerinden uzak tutmayı başarmış olur. Biz geçmişte bu koalisyon uyuşmazlıklarını çok yaşadığımız için, ne olduğunu iyi biliriz! ★★★ AKP bunu başardı. Şimdi aradan 20 yılı aşkın bir süre geçti ve başımızda gerçek anlamda bir tek parti iktidarı var. Artık beğenmediklerini ve yenisinin yapılmasını istedikleri o anayasaya sığınıp kendilerince “çok büyük ve önemli işler (!)” yaptılar. 22 yıl bir ülke için çok önemli bir zamandır. Ancak şimdi olanlara baktığımızda bu önemli zamanın büyük bölümünün boşa geçirildiğini ve ne yazık ki belli kesimlerin çıkarları doğrultusunda kullanıldığını görüyoruz. -Türkiye irili ufaklı mafyalar, silahlı çeteler ve devleti soyanlar tarafından adeta işgal altına alınmış durumda. Hepimize artık bıkkınlık veren o siyasi kavgaları bir yana bıraktık, televizyon haberlerinde akan kanları seyrediyoruz, gazetelerde ve internet sitelerinde görüyoruz... Her şeyi, daha doğrusu toplum olarak içine sürüklendiğimiz rezil tabloyu (çok eksik ve yetersiz bile olsa) oralardan öğreniyoruz... ★★★ Herkes silahlanmış durumda...Yargıya hiç kimse güvenmiyor ve bu yüzden herkes kendi hakkını sokaklarda, ya da iktidar partisinde kendisi arıyor. İstanbul başta olmak üzere memleketin dört bir yanında caddeler ve alanlar eski Teksas’ı aratmıyor, kan gövdeyi götürüyor. Fazla uzatmaya gerek yok, memleketin genel manzarası böyle... Toplumun sokağa yansıyan mutsuzluğu silahlar, bıçaklar ve sopalarla temizleniyor! Bizim tek parti iktidarından ise tık yok! ★★★ Ekonomi bitmiş, ekonomi rayından çıkmış, milyonlarca insanımız bu ağır enflasyon koşullarının altında silindirin ezdiği gibi eziliyor. Toplum çaresiz... Buna karşın bizim tek parti iktidarı medyanın tamamına yakınını ele geçirmiş, her gün nutuk atıp vatandaşa yalanlar ve palavralar pompalayıp tatlı vaatler sunuyor!.. Bol kepçe “Bunu da yapacağız, şunu da Allah’ın izniyle başaracağız. Enflasyonu üç yıl sonra tek haneli rakamlara indireceğiz” edebiyatı! ★★★ Bunların uçaklarında ve özellikle dış gezilerinde konuk edilip ağırlanan ‘gazetecileri’ var, hizmet veren medyaları var. Demek ki hiçbirinin aklına şu basit soruyu sormak gelmiyor: “20 yılı aşkın bir süredir tek başınıza iktidardasınız. Bunları niçin daha önce yapmadınız?” Soramazlar. Sormak isteseler bile sordurmazlar. ★★★ Sevgili okurlarım, şimdi size sağlık sektöründe bire bir yaşadığım bir olaydan kısaca söz edeyim... Zira bütün sektörler gibi sağlık sektörü de çöküşte. Bundan birkaç yıl önce sol gözümde bir arıza olmuştu. Ana damar tıkanmış ve gözün görüşü neredeyse sıfırlanmıştı. Sağ olsun, Başkent Üniversitesi Hastanesi hocalarından Prof. Dr. Gürsel Yılmaz olaya el koyup tedavileri yaptı ama hastalığın gereği olarak gözün tamamen açılması artık mümkün olamazmış. Neyse, tedaviye başladık. Bunun temel ilacı yurt dışından ithal edilen bir iğne... Ayda bir gidip iğne oluyordum. (İğne gözün tam içerisine yapılıyor. Ürkütücü bir durum ama fazla bir acı vermiyor.) Şimdi tıkanma ve görme daha iyiye gittiği için, hocamız iğne süresini biraz uzattı. ★★★ Geçtiğimiz Perşembe günü yine iğneye gittim. Rapor eski tarihli olduğu için bizim ilaç parasını SGK ödüyor. İğnenin iki gün önceki fiyatı 9.600 lira! Rapor tarihi yeni olanlar için ise bu bedelin bir kuruşu bile ödenmiyor. Yani rapor tarihi eski olanların parası devlet tarafından ödeniyor ama yeni olanlar nasihat alıyor. Bu nasıl adaletsiz bir sistemdir ki hastane raporunun kağıt üzerindeki tarihine endekslenmiş . ★★★ Bu iğnenin fiyatı 2019 yılında 1.800 lira idi ve bir asgari ücretli, o zamanki para değerleriyle bu iğneyi alıp yaptırabiliyordu. Şimdi ne oldu da bu rakama yükseldi? Parası devlet tarafından ödenmeyen vatandaş bu 9.600 lirayı her ay nasıl ve nereden bulup da ödeyecek? ★★★ İki gün önce, işin ayrıntısını bilen eczacılarla konuştum... Şöyle dediler: “Siz bir de öteki ilaçların fiyatını görseniz! Yine siz şanslısınız ki ilacınız hiç değilse ilaç depolarında bulunuyor. Oysa başta kanser olmak üzere pek çok ilaç piyasada hiç yok. Hem bulunsa bile fiyatlar açısından yanına yaklaşılmıyor. Bu işin sıkıntısını biz yaşıyoruz. Elinde reçetesiyle gelen insanlar boynunu büküp geri dönmek zorunda kalıyor. Onların halini görmek çok can sıkıcı.” ★★★ Sözüm ona güçlü bir tek parti iktidarı döneminde yaşıyoruz!.. Bu gibi konularda yüzlerce nutuk attılar, “Koalisyonlardan Türkiye çok çekti, şimdi tek parti olarak biz her sorunun çözümünü bulup gereğini yapacağız” diye bağırdılar! Bu yazıda size sadece iki örnek vermeye çalıştım... Mafyalar, çeteler, toplumun silahlanması, sokak cinayetleri, kavga dövüş ve giderek artan polisiye olaylar... İkinci örnek ilaç fiyatları. Kanser dahil bazı ilaçların yokluğu ve fiyatları... Ve başımızda bir tek parti iktidarı!..İyi ki çok partili değilmiş!",https://www.sozcu.com.tr/tek-parti-iktidarinda-mutlu-gunler-wp7803952
Emin Çölaşan,Satılık Türkiye,01 Eylül 2023,"Sevgili okurlarım, uzun yıllardan bu yana başımızda olan iktidar, devlet yönetmenin ‘kolayını’ buldu. -Her mal ve hizmete sürekli zam yapmak ve yaptırmak. Yapılmasına göz yummak ve milyonlarca insanımızı bu yolla ezip iktidar kapısına muhtaç etmek.-Geçmiş dönemlerde, özellikle Cumhuriyet döneminde yapılmış olan tesisleri, fabrikaları çeşitli bahanelerle elden çıkarıp yağmaya açmak.-Limanlarımızı, madenlerimizi, üretim tesislerimizi eşe dosta ve yandaşlara peşkeş çekmek.-Ama bunlarla da yetinmeyip yabancılara konut ve arazi satışlarını serbest bırakmak... ★★★ Bu son madde doğrultusunda on binlerce yabancı uyruklu, bunları satın alma sırasına girdi. Batan geminin malları çığlıklarıyla satışlar başladı. Şu anda rakamlar korkunç boyutlara varmış durumda. Şimdi size devletin bu konuda hazırladığı resmi rakamları veriyorum. Sanırım şaşıracaksınız. (Okurken kolaylık olması için rakamları yuvarlayarak veriyorum.) ★★★ AKP döneminde yabancı uyruklu şahıslara 28 milyon metrekare arazi ile birlikte 290 bin adet konut ve iş yeri satıldı. Arazisini satan Türk vatandaşlarının sayısı 16 bin. Ama bu işler de hemen yozlaştı! Konut ve arazi satın alanlara “T.C. vatandaşlığı” verilmeye başlandı. Böylece parayı bastıran herkes ‘vatandaş’ oldu, seçimlerde AKP için oy kullandı. Çoğu vatandaşlık peşinde koşan yabancılar emlak piyasasına girince emlak fiyatları özellikle Antalya, İstanbul gibi yerlerde acayip bir biçimde zıpladı. ★★★ CHP İstanbul milletvekili Özgür Karabat bu rezaleti şöyle açıklıyor: “Para gelsin de nasıl gelirse gelsin diyen AKP, konut ve arazi satışlarıyla yabancıları Türkiye için önemli aktör haline getirdi. İnşaat maliyetlerindeki artışlarla birlikte yabancıların da devreye girmesi, fiyatların daha da yükselmesine neden oldu. Satılık ve kiralık konut fiyatları katlandı. Böyle olunca Cumhuriyet tarihinde ilk defa ‘barınma krizi’ ile yüz yüze geldik. Cinayetler işleniyor, AKP iktidarı bu olanları sadece izlemekle yetiniyor.” Peki ne yapmalı? Karabat bu konuda şöyle diyor: “Yabancılara konut ve arazi satışlarına mutlaka sınırlama getirmek gerekir. Bu konu hem milli güvenlik meselesi oldu, hem de aynı zamanda ekonomik açıdan sıkıntılar doğuruyor. Yabancılara sorgusuz sualsiz satışlar yapılması nedeniyle Türkiye uluslararası suçların ve suçluların merkezine dönüştü. Uyuşturucu, kara para, silah kaçakçılığı gibi işlere bulaşanlar Türkiye’ye gelerek hem para aklıyorlar, hem de Türk vatandaşı oluyorlar. Korkunç bir durumla karşı karşıyayız.” ★★★ Şimdi gelelim 2002-2023 yılları arasındaki satış rakamlarına... Bunlar devletin resmi rakamları... Yabancılara satılan konut, iş yeri ve bağımsız bölüm sayısı 289 bin. Arsa, arazi, tarla, bağ bahçe sayısı 16 bin. Peki ama özellikle konut ve işyerlerini hangi ülkelerden gelenler satın almış? Afganistan 10 bin kişi. Almanya (çoğu Türk olsa gerek) 13 bin. Azerbaycan 8 bin, Filistin 4 bin, Irak 30 bin, Kazakistan 7 bin, Kuveyt 13 bin, Rusya 42 bin, Suudi Arabistan 13 bin, Ukrayna 8 bin, İran 33 bin. Devletin listesinde dünyanın en uzak ülkeleri bile yer alıyor. Aynı listede bir de ‘ vatansız’ 3 kişi var! ★★★ Sevgili okurlarım, devletin bu listesinde yer alan 289 bin yabancı uyruklu, Türkiye’ye elbette ki babasının hayrına gelmedi. Arazi, tarla, bağ bahçe alan 16 bin yabancı uyruklu da öyle. İçlerinde her türlü insanlar var... Savaştan kaçanlar, güneşe ve doğaya özlem duyanlar gibi... Ama ne yazık ki içlerinde hırsızlar, vurguncular, mafya ekipleri, uyuşturucu baronları, silah kaçakçıları da yer alıyor. Türkiye’nin malı mülkü hiçbir araştırma yapılmadan bunlara peşkeş çekiliyor... ★★★ Devletin Türkiye’de emlak alan yabancılar listesini incelerken bir konu dikkatimi çekti. Listede dünyanın dört bir yanında yer alan irili ufaklı bütün ülkeler vardı. Ama her nedense Suriye yoktu. Evet!.. Palau, Surinam, Trinidat, Nepal, Nijer, Seyşel Adaları, Malawi vesaire, her biri yer alıyor ama Suriye uyruklular yok. Oysa Suriyelilerin her açıdan ilk sıralarda olması gerekir. O kadar ki, örneğin Hatay’da olduğu gibi pek çok yerde il düzeyinde nüfus çoğunluğunu neredeyse ele geçirdiler. Türkiye’ye yerleştiler, on binlerce konut ve iş yeri sahibi oldular. Peki Suriyelilerle ilgili rakamlar niçin gizleniyor? Bu işin içinde bir iş var ama doğrusunu isterseniz ben çözemedim. Çözen olursa bana bildirsin!",https://www.sozcu.com.tr/satilik-turkiye-wp7789507
Emin Çölaşan,Devlet sırrı kapsamında saray uçakları!,29 Eylül 2023,"Sevgili okurlarım, öyle bir ülkede yaşıyoruz ki tanık olduğumuz somut olayları gözlerimizle görmesek, kulaklarımızda duymasak inanmayacağız. Buna  ‘resmi belgelerde yer almasa’ ifadesini de ekleyebilirsiniz... Şunu iyi bilelim... Devletin zaten kısıtlı olan parası bu iktidar döneminde gaddarca harcanıyor, yandaş kesimlere hortumlanıp ziyan ediliyor. İktidarda inanılmaz bir savrukluk var. Buna iktidar belediyeleri dahil. Her türlü lüks ve şatafat ortalıkta kol geziyor. Devletin ve milletin parası birilerinin cebine indiriliyor. İş başka alanlara kayınca verilen yanıt ise her seferinde aynı: “Hop dedik, dur bakalım orada. Haddini bil. Biz hiç kimseye hesap vermek zorunda değiliz.” ★★★ İşin ilginç yanı, bu sorumsuzluğun en tepesinde Saray yer alıyor. Orası zaten devlet içinde ayrı bir devlet. O kadar ki, Recep Bey’in gezilerinde uçağa davet edilen yandaş gazetecilerin soracağı sorular ve sonrasında çıkacak haber metinleri bile Saray görevlileri tarafından hazırlanıyor. Saray’da ne olup bittiğini kendi adamları dışında bilen yok. Orada her şey gizli, her şey devlet sırrı!Saray bir kapalı kutu... O kadar ki içeride aşçılar, garsonlar, korumalar, şoförler, danışmanlar vesaireler dahil kaç kişinin çalıştığı bile toplumdan gizleniyor. ★★★ Saray’ın uçakları da var... Bunlar öyle sıradan normal uçaklar değil... Hele biri var ki, ABD Başkanlarının kullandığı o meşhur Air Force One uçağı ile aynı düzeyde. İçinde salonlar, mutfaklar, oturma grupları ve yatak odaları yer alıyor. Piyasa değeri en az 700 milyon dolar. Bizim Recep Bey’e Arap şeyhleri tarafından dostluk gösterisi olarak armağan edilmişti.  Saray’ın irili ufaklı başka uçakları da var... Var da, bunlar acaba kaç adet? Bu sayıyı öğrenmek her Türk vatandaşının hakkı değil mi? Elbette hakkı ama eğer yanıt vermeye tenezzül eden olursa! ★★★ CHP Ankara milletvekili Aliye Timisi Ersever, Cumhurbaşkanı Yardımcısı Cevdet Yılmaz tarafından yanıtlanması istemiyle bir soru önergesi verdi. Şimdi bu durumda ne beklersiniz!.. Size yazılı bir yanıt verilir, devletin envanterinde kaç uçak bulunduğu bildirilir. Oysa Cumhurbaşkanı Yardımcısı tarafından verilen ve sadece tek bir cümleden oluşan yanıt aynen şöyle: “Cumhurbaşkanlığı hizmetleri, mevzuat hükümleri doğrultusunda tasarruf ilkelerine riayet edilerek, hizmetin gerektiği sayıda araçla yerine getirilmektedir.” ★★★ Hemen belirteyim, Ersever sorusunda sadece uçakları değil, son üç yıl içerisinde Saray için satın alınan veya kiralanan makam araçlarıyla birlikte diğer taşıtları da soruyor... Zira her birinde korkunç bir savurganlık var. Yani verilen bu tek cümlelik ve baştan savma yanıt onları da kapsıyor. Sonuç: -Meclis’e bile hesap vermek istemiyorlar.-Millete hesap vermekten kaçıyorlar. Milletin parasını tepe tepe kullanıyorlar ama işlerine gelmeyince yan çiziyorlar. Bunun nedeni de belli... Biz hiç kimseye hesap vermek zorunda değiliz!.. ★★★ Yönetim anlayışları böyle... O efendilerden hiç kimse hesap soramaz! Kullandıkları paralar ve kaynaklar babalarının malı olsaydı belki haklı olurlardı. Ama bu devletin parası. Onların sorumsuzca yaptığı harcamalarda her asgari ücretlinin, her emeklinin, ayın sonunu getiremeyen her fakir fukaranın payı var da, bunu kime, kimlere anlatacaksınız! (Bilemiyoruz ki, belki o kesimlerin en az yarısı da seçimde AKP’ye oy veriyor!) ★★★ Sevgili okurlarım, ister Saray olsun ister başka yerler, yapılan savurganlığı hiç değilse bilmek her Türk vatandaşının anayasal hakkıdır. Vatandaşa her gün yeni vergiler, kafasında her saat başı patlayan fiyat artışları falan filan derken, hayat iktidar açısından son derece iyi gidiyor! Hesap vermek nasıl olsa yok!.. Şeffaflık derseniz o kavram zaten yok edilmiş... Devlet Bey hep iktidarın yanında hazır asker, Meclis’te kelle açısından da sıkıntı yok... Daha ne yani, Saray’ın emrinde kaç uçak olduğundan kime ne!Düşünecek konu mu bu?",https://www.sozcu.com.tr/devlet-sirri-kapsaminda-saray-ucaklari-wp7815469
Emin Çölaşan,Bir Meral Hanım vardı!..,08 Eylül 2023,"Sevgili okurlarım, önümüzdeki mart ayında yapılacak yerel seçimleri AKP’ye armağan etme çabaları hızla sürüyor. İktidar kesimi örgütlü... Sadece devlet gücü değil medya gücü de ellerinde. Muhalefet partileri ise ne yazık ki dökülüyor. Bu iktidar, adına propaganda denilen kavramı doğrusunu isterseniz çok iyi kullanmayı biliyor. Yapılan hesaplara göre gazeteler, televizyonlar, internet, sosyal medya dahil tüm medya gücünün yüzde 90 ’ı iktidar partisinin elinde ve yayın politikasına ilişkin talimatlar doğrudan doğruya iktidardan alınıyor. Bu besleme ve yandaş medya devletin elindeki fonlarla, para gücüyle, reklam paralarıyla besleniyor. Dolayısıyla bunların zarar etmesi ya da şu veya bu biçimde baskı altına alınması asla söz konusu değil. ★★★ Şimdi siz bu güce Meral Akşener isimli bir hanımın son zamanlarda ortaya çıkmış olan konumunu da ekleyin... Birkaç ay öncesine kadar gerçek bir muhalefet lideri olarak davranır, yaptıkları ve konuşmaları örnek alınırdı. Onu takdir ederdik, “Helal olsun bu kadına, mert ve korkusuz biri imiş, merkez sağın temsilcisi oldu” derdik. Sonrasında gördük, çelişkilerine tanık olduk ve anladık ki yanılıyormuşuz. ★★★ Önce altılı masadan kaçtı gitti. Sonrası malum! Kendisine saygınlık kazandıran o gerçek muhalefet günlerini aratır hallere düştü... Ve milyonlarca insanımızın kafasında bir fikir belirdi:  “Bu hanımın amacı acaba AKP’yi güçlendirmeye şimdiden başlamak mı!” ★★★ Evet, bence gerçek amacı yerel seçimleri mümkün olan her yerde iktidar partisinin kazanmasını sağlamak. İyi bir genel başkandı. İyi muhalefet yapıyor, düzgün şeyler söylüyor ve haklı çıkıyordu. Milyonlarca merkez sağ seçmeni onu seviyor, güveniyor ve saygı duyuyordu. Ezilen, sömürülen, ancak iktidar gücü karşısında sessiz durmak zorunda kalan kesimlerin ‘Meral ablası’ olmuştu. ★★★ Toplumda böylesine bir saygınlık ve güven ortamı yaratabilmek öyle her babayiğidin harcı değildir. Zorlu bir süreçtir ve zaman alır. Geçmişteki Meral Hanım bunu başarmıştı. Şimdiki Meral Hanım ise çok farklı. Bana sorarsanız ne yapması gerektiğini kendisi de bilmiyor. Bir o yana bir bu yana! ★★★ Önümüzdeki mart ayında yerel seçimler yapılacak ve AKP bu konuda elinde sımsıkı tuttuğu devlet gücüyle birlikte medya gücünü de kullanıp belediyelere talip olacak. Onlar için hepsi önemli ama ikisi özellikle çok önemli. İstanbul ve Ankara... Açın gazetelerine bakın, televizyon kanallarını ve internet sitelerini ‘alıcı gözüyle’ izleyin, inceleyin. Boy hedeflerinde özellikle iki isim var. Ekrem İmamoğlu ve Mansur Yavaş. ★★★ Şimdi bu hanımefendi diyor ki “Biz yerel seçimlere İstanbul ve Ankara dahil kendi adaylarımızla gireceğiz. Partimiz CHP’ye destek olmak için kurulmadı.” Çok doğru söylüyor... Kendi adaylarıyla girmek en doğal hakkıdır... O zaman bizim de aklımıza bazı sorular takılır! “Peki ama hanımefendi, belki birkaç küçük yer dışında partinizin tek başına herhangi bir belediyeyi kazanma şansı var mıdır?” Elbette yoktur ve Meral Hanım bunu hepimizden iyi bilmektedir. ★★★ O halde nedir gerçek amacı? Kendisini eski Meral Hanım gibi görmekte olan merkez sağdaki seçmenlerin oyunu devşirmek, İYİ Parti hatırına son seçimde CHP’ye oy vermiş olan kitlelerin bir bölümünü olsun yeniden partisine çekebilmek! Bu hesaplar tutmaz. Eğer iş böyle giderse, tutmayacağını zaten hep birlikte görürüz. ★★★ Millet enflasyon, ek vergi ve zamların baskısı altında bunaldı, inim inim inliyor...Yolsuzluklar tavan yaptı, konuşan yok. Peki ama böyle bir ortamda bile nerede bu Hanımefendi? Birkaç özel demeç dışında konuşmuyor.Sütre gerisine çekildi, orada hangi hesapları yaptığı bilinmiyor.  AKP iktidarının yumuşak karnı ortaya iyice çıktı ama Hanımefendiden tık yok! Onun şu tutum ve suskunluğunu izledikçe insanın aklına öyle şeyler söylemek geliyor ki!.. Kusura bakmayın biz anlayamadık ama siz neyin peşindesiniz, kime hizmet ediyorsunuz, amacınız nedir Meral Hanım!",https://www.sozcu.com.tr/bir-meral-hanim-vardi-wp7796293
Emin Çölaşan,Diyanet Türk bayraklarını şimdiden hazırlasın,06 Eylül 2023,"Sevgili okurlarım, sözüm ona, Cumhuriyet’in 100. yılı kutlanacak. Ancak bu konuda özellikle Türkiye’yi yönetenler tarafından en ufak bir çaba harcandığını, devlet ve hükümet düzeyinde çalışma yapıldığını görmüyoruz. Olsa görür ve bilirdik. Bugüne kadar adet yerini bulsun diye, adına 100. yıl marşı denilen zorlama bir marşı devreye soktular. Ama içerisinde Atatürk sözcüğünün bir kez olsun bile geçmediği bir güfte! Ortaokul müsameresi kötü bir şiir. Atatürk’ süz bir 100. yıl marşı da böylece karşımıza çıkarılmış oldu. Ama haklarını yemeyelim, 100. yıl olmasa bile “Türkiye yüzyılı” geçiyor. Bu da AKP iktidarının karşımıza çıkarılan ve piyasaya pompalanmak istenen en son propaganda keşfi! ★★★ Ölü doğan bu marşın kaderi şimdiden belli olmuş durumda... İçerisinde yer alan şu mısrayı asla unutmayalım: “Türkiye yüzyılı titretiyor dünyayı.” Bu gibi gülünç palavraları bile marşa sokuşturmayı başarmışlar! ★★★ Bu marş dışında AKP iktidarının 100. yıl nedeniyle atmış olduğu bir tek adım bile yok. Kutlama programı yok, bilimsel çağrılar yok, başka herhangi bir şey yok. Neyin nasıl ve nerede kutlanacağı da bilinmiyor. Şimdi diyeceklerdir ki “Hele 29 Ekim bir gelsin, o zaman bakarız!” Bu, baştan savma ve yutturmaca yönteminin başka bir göstergesidir. İşte, 100. yıl hızla yaklaşıyor. 29 Ekim’e sayılı günler kaldı. Geçiştirecekler. Bakalım o zaman zorlama Anıtkabir ziyareti dışında ne yapacaklar, hangi programları ortaya çıkaracaklar. ★★★ Sevgili okurlarım, Türkiye’de adına Diyanet İşleri Başkanlığı denilen bir kurum var. Devlet bütçesinde üç bakanlıktan sonra en fazla payı alan kurum... O kurum uzun yıllardan bu yana AKP’nin bir şubesi ya da yan kuruluşu olarak çalışıyor. Başında Ali Erbaş denilen bir şahıs var. AKP’nin Türkiye’deki en güvenilir elemanlarından biri. ★★★ Türkiye’de toplam cami sayısı kesin olarak bilinmese bile 100 bine yakın olduğu tahmin ediliyor. Bu camilerde yüz binlerce Diyanet mensubu, imam, hatip, müezzin ve öteki görevliler maaş alıyor ve sayıları 300 bini aşıyor. Şimdi Cumhuriyet’in 100. yılı gelirken milyonlarca insanımız evlerine, kurumlar binalarına Türk bayrakları asacak. Bütün Türkiye ay yıldızlı al bayraklarla donanıp kırmızıya dönüşecek. Ama arada büyük bir boşluk kalacak. Nedir o? Camilerimiz! ★★★ Diyanet’in üst düzey mensupları camilerimize ulusal günlerimizde Türk bayrağı asılmasına karşıdır ve iktidardan aldıkları güçle bunu açıkça söylerler: “Camiler belli bir kavmin (Türk’lerin) değil bütün ümmetin (Müslümanların) ortak alanıdır. Dolayısıyla belli günlerde (özellikle ulusal bayram günlerinde) camilere Türk bayrağı ya da herhangi bir milletin bayrağının asılması, dinimiz açısından bakıldığında mümkün değildir.” Bu son derece çarpık bir anlayıştır. Dinimizin neresinde, hangi kuralında böyle bir yasak bulunduğunu bazı ilahiyatçı öğretim üyelerine sordum, olmadığını söylediler. Vatanımız Türkiye... Biz bu ülkede yaşıyoruz ama camilerimize bayrağımızın asılmasına devletin bir kurumu karşı çıkıyor. Bu nasıl bir mantık, nasıl bir din anlayışıdır! ★★★ Bu durumda hepimize bir görev düşüyor... Diyanet’i bu saçma sapan anlayıştan ve uygulamadan vazgeçirmek...Hangi yetkiyle, hangi din anlayışıyla bayrağımızı yasaklıyorlar? ★★★ Diyanet’i şimdiden uyarıyorum... Cumhuriyet’in 100. yılı yaklaşıyor.Çok önemli bir gündür, işinize gelmeyen konularda artık şu suskunluğunuzu ve sapkınlığınızı bozuverin lütfen!..29 Ekim 2023 gününe kadar bütün camilerimize Türk bayrağı asmak ve astırmakla yükümlüsünüz. Benden size tavsiye, bayrakları şimdiden tedarik etmeye çalışınız. Bunun nasıl olacağını ben bilemem. O sizin işiniz. ★★★ Ümmetin camilerine Türk bayrağı asılamaz iddiası gerçek anlamda bir safsatadır. Şimdi Diyanet’e bir kez daha soruyorum ve yanıt bekliyorum: “100. yılda camilerimizi bayraklarımızla donatmaya var mısınız, yok musunuz?Eğer yokuz diyorsanız neden?Bunu yapmak günah mıdır?Günahsa bu hüküm Kuran’nın neresinde, hangi ayetinde geçmektedir?” Diyanet’e bir telefon kadar yakınım... Görelim bakalım, acaba bir yanıt gelir mi! Bence gelmez. Yanıt veremezler çünkü amaçları her kararlarında AKP iktidarına arka çıkmaktır.",https://www.sozcu.com.tr/diyanet-turk-bayraklarini-simdiden-hazirlasin-wp7794081
Emin Çölaşan,Bir uçak gönderemedi,05 Eylül 2023,"Sevgili okurlarım, kadın voleybol milli takımımız gerçekten büyük bir başarı elde etti ve Avrupa şampiyonu olmayı başardı. Bu konuda emeği geçen bütün voleybol camiasını kutluyorum. Bu olay oyuncularımız ve yönetimde görevli olan herkesin başarısıdır. Bu şampiyonluğa çok sayıda milli takımı yenerek ulaştık. Ancak bana kalırsa ortada ciddi bir durum var... Kadınlarımıza medya ve kamuoyunda takılan isim... “Filenin sultanları!” ★★★ Bu ismi onlara kimin veya kimlerin taktığını bilmiyorum ama ne yazık ki tuttu! Sağ olsunlar, bütün medyamız artık hep aynı yakıştırmayı kullanır oldu. Burada birkaç kez yazdım, ‘sultan’ kavramı geçmişte ve günümüzde bizim de birileri için kullandığımız tabirdir. Osmanlı’da kadınlı erkekli sultanlar vardı. Bazen padişahlar bile sultan diye anılırdı. Şimdi o hırsız Arap ülkelerinde yine sultanlar, şeyhler vesaireler var. İnsanların kanını emen sülükler. Osmanlı’da ise kadın sultanlar, avantadan yaşayan asalak, ama hiçbir hakka sahip olmayan bir kesim idi. Sadece onlar değil bütün kadınlar aynı durumda idi. Tek fark, padişahlar sultanlara yalılar, saraylar, araziler, değerli mücevherler armağan eder ve sultanlarımızı refah içinde yaşatırlardı. Sultanların bir bölümü ise padişahların, vezirlerin yatak odası hizmetkârı olan, onların koynuna giren cariyelerden oluşurdu. ★★★ Senin kadın voleybol takımın dünya çapında bir başarıya imza atmış. Sevinmen gerekmez mi? Ama bizde öyle olmadı. Bizim o gerici takımının bireyleri yine açtı o pis ağızlarını...Hedeflerinde bütün oyuncularımızla birlikte bu kez lezbiyen olduğunu söyledikleri oyuncumuz Ebrar Karakurt vardı! Vay efendim bu nasıl zafermiş, böyle bir başarıda lezbiyen kadının ne işi olabilirmiş, o nedenle bu zaferi tanımıyorlarmış! Bunların tamamı AKP’nin açık destekçileri. Tanısalar kaç yazar, tanımasalar kaç yazar! ★★★ Bu ulusal başarıya imza atan kadın voleybolcularımıza bozulma nedenleri gayet açık ve net... Zira onlar sultan falan değil, Mustafa Kemal Atatürk’ün aydın izinde yürüyen sporcularımız. Özellikle muhalif medyamız şunu iyi bilsin ki onlara “Filenin Sultanları” demek, o gerici, tarikatçı vesaire çevrelere verilen kocaman bir ödündür. Onların istediği de zaten budur. ★★★ Burada birkaç kez yazdım, onları “Atatürk’ün kızları” olarak tanımlamak gerekir ama o sultan tanımını özellikle bizim medyadan nasıl söküp atacaksınız! Mümkün olsa bile çok zordur. Kaldı ki benim tek başıma gücüm bu değişikliği yaratmaya yetmez. Özellikle Türkiye’nin şu ortamında herkes üzerine düşen sorumluluğun artık bilincinde olmalı. ★★★ Öyle bir ülkede yaşıyoruz ve öylesine sinci güçlerle boğuşmak zorunda kalıyoruz ki insanın aklı almıyor. Maç öncesinde bazı tipler çıkıyor ortaya ve “Bu gece gönlümüz ve dualarımız Sırbistan’dan yana” diyebiliyor. Bazıları maçtan sonra “Yazık oldu Sırbistan’a” diye içlerindeki pisliği dökmeye kalkışıyor. Bir bölümü ise “Bu baldır bacak gösterisi nedir, Müslüman kadın böyle olur mu? Hepsi yarı çıplak, hepsi günaha giriyor” diye hayıflanıyor. Onların derdi belli... Zira o kızların tamamı ( elbette tek devşirmemiz olan Küba kökenli Vargas dışında ) Atatürk’ün eseri olan devrimler sayesinde bugün spor alanlarını dolduruyor. ★★★ Son şampiyonada kadın voleybol takımımız nice maçların tamamında başarılı olmuş ve geçtiğimiz Pazar gecesi final oynamaya hak kazanmıştı. Maç bitti, takım aynı gece Brüksel’den İstanbul’a geldi... Ama tarifeli uçakla! Ben Recep Tayyip’ in yerinde olsam başka bir şey yapardım... Emrinde devletin onun şahsına ve Saray’ına ayırdığı irili ufaklı 13 uçaklık filosu var. Ben o uçaklardan birine görev verir, final maçı öncesinde o devlet uçağını Brüksel’e gönderirdim. Takımı o uçak getirirdi. Final maçını kazanıp kaybetmemiz hiç önemli değildi. Kaybetsek bile final oynamış olma başarısı yeterdi. ‘ Baldır bacak takımı (!) ’ o uçakla dönerdi. ★★★ Ama Recep Tayyip bunu yapmadı...Zira o kızların hiçbirinin kendisinden yana olmadığını çok iyi biliyordu. Dolayısıyla beyefendinin böyle bir jest yapması söz konusu olamazdı ve olmadı. Hadiseyi kuru bir kutlama mesajıyla geçiştirmeyi yeğledi. O ne yaparsa yapsın ne derse desin sonuçta kazanan filenin sultanları (!) değil Mustafa Kemal Atatürk’ün aydın izinde yürüyen sporcularımız oldu.Helal olsun.",https://www.sozcu.com.tr/bir-ucak-gonderemedi-wp7793006
Emin Çölaşan,Dünyayı hayran bırakan muhteşem konuşma!..,21 Eylül 2023,"Sevgili okurlarım, iki günden bu yana aynı konuyu işlemeye ve Recep Bey’in Birleşmiş Milletler Genel Kurulu kürsüsünde yapacağı o muhteşem konuşmanın bütün dünyayı yerinden zıplatacağını anlatmaya çalışıyordum. Sanırım haklı çıktım... Zira bu iktidarın elinde muazzam bir propaganda aygıtı var. Medyanın büyük bölümünü şu veya bu biçimde ele geçirmeyi başardılar. Sadece devleti, iş alemini ve korkunç boyutlara varan para gücünü ele geçirmekle yetinmediler, propaganda aygıtına da tümüyle el koymayı başardılar. Kendilerini kutlamak gerek! ★★★ Yazılarımda ısrarla vurgulamıştım... Anormal boyutlara varan medya gücü şimdi onun Birleşmiş Milletler kürsüsünde yapacağı sıradan bir konuşmayı allayıp pullayacak ve Türk milletine bu yolla satmaya kalkışacak. Bunu her zaman yapıyorlar. Nitekim yanılmadığım dün ortaya çıktı. Recep Bey de bütün dünya liderleri gibi çıktı kürsüye, en azından bizim tahmin ettiğimiz mesajları verdi... Ve elinde tuttuğu medya gücü gerekeni yaptı. Şimdi size çoğumuzun gözünden kaçan dünkü inanılmaz başlıklarından bazılarını sunayım ki doğru tahminde bulunmuş olduğumu bir kez daha görmüş olun. ★★★ “Başkan Erdoğan Birleşmiş Milletler kürsüsünde ‘insanlık manifestosu’ yazdı...”“Biz hiçbir zaman Avrupa Birliğine muhtaç olmadık...”“Türkiye’nin ‘dünya beşten büyüktür’ tezi, karşılığını BM oturumunda buldu. Erdoğan’ın sözleri büyük alkış topladı... Biden: Bu reform için üzerimize düşeni yapacağız...” ★★★ Başarıları ve muhteşem performansı dün yandaş medyanın propaganda mekanizmasında yer bulmayı sürdürüyordu. Bu kadarı da olmaz demeyin, Türkiye’de oluyor! Başlıklar ve sunumlardan bazıları aynen şöyle idi: “Fransa’dan Japonya’ya, Katar’dan Yunanistan’a, Erdoğan’ın konuşması manşetlerde...”“Türkiye’yi başa çektiler. Dünya medyası Erdoğan’ın sözlerini gündeme taşıdı...”“Tarihi konuşma dünya basınında. Erdoğan asla boyun eğmeyecek!..”“New York’taki toplantılar etkili oldu. Türkiye’ye büyük kaynaklar ve fonlar akacak...” Bunları okuyunca kendinize sormak zorunda kalıyorsunuz. Acaba ne dedi de dünyayı böylesine ayağa kaldırmayı başardı!           ★★★ Konuşma metnini bizim medyadan ve yabancı kaynaklardan olabildiğince izledim... Sadece ‘sıradan’ sözler... Üstelik öyle bir konuşma ki, dünyanın neredeyse bütün iktidar yetkilileri gibi kürsüye çıkıp nutuk atıyor ve kendi ülkesinin doğru veya yanlış istemleriyle birlikte görüşlerini dile getiriyor. İçlerinde sözleri dikkatle dinlenen ve Türkiye dahil televizyonlarda canlı yayınlanan sadece bir kişi var: Biden. Bizimki zaten yok... Ötesinin çoğu fasa fiso. Adet yerini bulsun diye söylenen sıradan sözler ve ikili temaslar. ★★★ Sevgili okurlarım, Recep Bey konuşmasında iki konuya daha dikkat çekiyor. İlki, Azerbaycan’la Ermenistan arasında süregelen Karabağ ihtilafı. O konuda (iki devlet bir millet) ilkesi doğrultusunda doğal olarak Azerbaycan’a destek verdiğimizi açıklıyor. İkincisinde ise bütün dünya ülkelerine çağrıda bulunuyor... KKTC’nin siyasi ve diplomatik açıdan tanınmasını istiyor. Çok haklı, biz de bunu istiyoruz. ★★★ İyi de, KKTC konusunda işin perde arkasında dönen dümenleri ve Türkiye Cumhuriyeti üzerinde kurulmak istenen yutturmaca tezgahları görmezden gelmeye kalkışıyor! Bazı gerçekleri hepimiz, hele de Türk vatandaşları çok iyi bildiği gibi yutmuyor da... Biz Karabağ ihtilafı konusunda Azerbaycan’a bütün gücümüzle destek veriyormuşuz... Bu çok güzel. Peki şimdi soralım: ‘Dost ve kardeş’ Azerbaycan acaba benzer desteğin binde birini olsun Türkiye’ye veriyor mu? Hayır, vermiyor. Eğer aksini iddia ediyorsa KKTC’yi devlet kabul etsin ve tanısın. Orada bir büyükelçilik açıp gereğini hiç değilse bundan sonra yapsın!Yapıyor mu?Hayır yapmıyor, ya da yapamıyor!..Ama sonuçta bizi uyutuyor. ★★★ Bunları niçin söylediğime gelince... Recep Bey bu konudan her fırsatta söz ediyor, konuyu Birleşmiş Milletler kürsüsünde bile uzun uzun dile getiriyor ama eşi bulunmaz bir dünya lideri olduğu halde, anlaşılan o ki sözü geçmiyor! Sadece Azerbaycan’a değil, Orta Asya’daki sözüm ona ‘Türk’ Cumhuriyetlerine, hatta Afrika ülkelerine bile söz geçiremiyor. ★★★ Hazır bu konuya girmişken, aklıma gelen bir soruyu da sizlerle paylaşmak istiyorum. Merak ettim ama öğrenemedim... Acaba Azerbaycan’ın Kıbrıs Rum Kesimi’nde büyükelçiliği var mı? Başka bir deyişle KKTC’yi kendi çıkarları doğrultusunda tanımayan bizim ‘iki devlet bir millet’ Azerbaycan, Rum Kesimi’ni resmen tanıyor mu? Benimki sadece bir merak! Umarım tanımıyordur.",https://www.sozcu.com.tr/dunyayi-hayran-birakan-muhtesem-konusma-wp7808371
Emin Çölaşan,Öyle bir Diyanet ki!..,22 Eylül 2023,"Sevgili okurlarım, Türkiye’de adına Diyanet İşleri Başkanlığı denilen dev bir kurum var... Cumhuriyetin ilanından hemen sonra Mustafa Kemal Atatürk tarafından kuruldu. Aynı süreç içerisinde imam hatip okulları açılması da gerçekleşti. Ayrıca ilahiyat fakülteleri açıldı. Atatürk’ ün amacı milletimizi din bezirganlarının elinden kurtarmak, dinimizin gerçeklerini bir takım yobazlarla birlikte şarlatanların ve üçkağıtçıların elinden kurtarmaktı. Gerçekten de Müslümanlık bazı sahtekarların elinde kalmıştı. Onlar ne derse doğru ve gerçek kabul ediliyordu. ★★★ Kurtuluş Savaşımız olanca hızıyla sürüp giderken memlekette iç isyanlar çıkarıp ordumuzu arkadan vuran bunlardı. Medrese öğrencileri Osmanlı döneminde askere alınmazdı... Onlar medreselere ‘ yatılı’ sığınıp ekmek elden su gölden beslenirdi. Tam büyük taarruz sonrasında... Başkomutan Paşa Konya’ya gidip bir medreseyi ziyaret eder. Yüzlerce öğrenci ve kendilerine hocalık yapan birileri... Öğrenciler gürbüz ve besili... Başkomutan Paşa’dan bazı dilekleri olur. Bunları dinleyen Paşa’da kızgınlık belirtileri başlar ve sert çıkar: “Memleketin evlatları evlerini barklarını bırakıp asker oldular. Onlar şimdi cephelerde vatan için can verirken sizler burada besiye çekilmişsiniz. Yanaklarınızdan kan fışkırıyor. Bu yaptığınızı acaba Allah affeder mi?” Kısa süre sonra Meclis’te bir devrim yasası daha kabul ediliyor: Medreseler, tekkeler ve zaviyeler kapatılmıştır. Askerlikten kaçmak artık yok . ★★★ Bir de “cerre çıkmak” vardı... Hocalar ve özellikle medrese öğrencileri her Ramazan ayı ve dini bayram öncesinde cerre çıkardı. Her biri gideceği köyü önceden ayarlardı. Köylü onları bir ay boyunca güzelce yedirip içirip ağırlar, besler ve dönüşte ceplerine para koyup uğurlardı. Bu cahillerin, bu yobazların yalan yanlış dini bilgileri köylünün kafasını doldurup etkilerdi. ★★★ Atatürk Diyanet’i ve imam hatip okullarını işte bu amaçla kurdu... Topluma dinimizin gerçeklerini, gerçek Müslümanlığı öğretmek. Halkı bu çıkarcıların elinden almak. Aynı zamanda dinimizi bu geniş yobaz kesimin tasallutundan kurtarmak. ★★★ Atatürk sonrasında dinimiz yine ticarete alet edildi, ama bu kez daha büyük bir tehlike ortaya çıktı... Diyanet’in siyasete alet edilmesi. Şu andaki durum tamamen böyle. Diyanet AKP’nin yan kuruluşu olarak görev yapıyor. 145 bin dolaylarında maaş alan kadrolu personeli var. Başkanı olan Ali Erbaş isimli şahıs ise gerçek bir AKP militanı. İktidar partisinin düzenlediği bütün törenlerde cübbesi üzerinde olduğu halde yer alıyor, dualar edip nutuklar atıyor. Ayasofya camisinin minberine çıkıp nutuk attığında belinde kılıcı bile asılı idi... Osmanlı halifelerinin taktığı kılıç! İktidar partisi AKP ise hem onu, hem de Diyanet’i dibine kadar kullanıp oy avcılığı yapıyor. ★★★ Her Cuma günü Türkiye’de mevcut yaklaşık 90 bin camide Diyanet’in hutbeleri okunur ama Atatürk ’ün adı ne yazık ki geçmez. Devlet içinde devlet olan bizim Diyanet için ‘Atatürk’ diye bir kavram kesinlikle yoktur. Onlar için önemli olan şeriat düzenidir. Üstelik bizim Diyanet’te para boldur... Bütçesi MİT ve birkaçı dışında bütün bakanlıkların bütçesinden çok daha fazladır. Altlarında ille de son model Mercedes vesaire gibi lüks makam araçları vardır. Halka nasihat ederler ama kendileri lüks ve şatafatlı yaşamdan kopamaz. Seminer ve toplantılarını ille de beş yıldızlı (ve içki satılan) lüks otellerde yaparlar. Çalışmaları geniş kapsamlıdır... Örneğin şimdi Taliban yönetimindeki Afganistan’da yetimhane kurma işine giriştiler... Türkiye bitmiş sıra şimdi Taliban’ı kurtarmaya gelmiş! ★★★ Söylemesi ayıptır (!) ben bu Diyanet’e bazen çağrıda bulunurum... “Arkadaşlar, yönetiminizdeki yaklaşık 90 bin camiye Türk bayrağı astırsanıza!” Tutarlı bir yanıt hiçbir zaman alamam. Önümüzdeki 29 Ekim günü Cumhuriyet’in 100. yılı . Çok önemli bir gün. Aynı çağrıyı geçenlerde bir kez daha yaptım ama bizim Diyanet’ten yine tık yok. Açıkça söylemeleri mümkün olmasa bile düşünceleri şöyle ve sapkınca: “Camiler bir kavmin ( Türk’lerin ) değil, bütün ümmetin ortak malıdır. Oraya ister Türk, ister Arap veya başkası olsun ümmetin her kesiminden birileri gelebilir. Ümmetin olan camilerimize herhangi bir kavmin bayrağının asılması söz konusu olamaz!” Evet, sapkın ve son derece yanlış bir düşünce... O kadar ki, bunu açıkça söylemeleri bile mümkün olmuyor. Açıklamaktan korkuyorlar. Atatürk’ün kurduğu Diyanet İşleri Başkanlığı günümüzde işte bu durumda! Dolayısıyla dinimiz bile iktidarın emrinde, iktidarın hizmetinde.",https://www.sozcu.com.tr/oyle-bir-diyanet-ki-wp7809250
Emin Çölaşan,Eskiden bir Meral Hanım vardı!,30 Eylül 2023,"Sevgili okurlarım, yaşadığımız şu son seçimlerin öncesinde olanları lütfen biraz düşünelim... Bir yanda altılı masa kurulmuş, millete umut vaat ediyor. Ekip CHP’nin önderliğinde yürüyor. Başka bir deyişle başı, Kılıçdaroğlu ile partisi çekiyor. İkinci sırada ise Meral Akşener’ in başkanlığındaki İYİ Parti var. Merkez sağda yer alan, toplum tarafından tutarlı ve sağlam gidiyor diye değerlendirilen güçlü bir parti. ★★★ Bizim hanımefendi gerçekten çalışkan... Seçim öncesinde sık sık Anadolu gezilerine çıkıyor, her çeşit halkla güzel ilişkiler kuruyor ama özellikle esnaf ziyaretlerine ağırlık veriyor. İYİ Parti ve Meral Hanım açısından işler iyi gidiyor. Seçim öncesi yapılan ve ne ölçüde doğru olduğu bugün bile tartışılan anketlere göre İYİ Parti, AKP, CHP ve HDP’ den sonra en çok oy alacak parti olarak görülüyor. Altılı masa bütün bu aşamalarda iyi gidiyor. Masayı oluşturan partiler arasında fazla bir fikir ayrılığı yok, hırgür derseniz o hiç yok... ★★★ 2023 seçimleri yapıldı ve bitti... Şöyle veya böyle İYİ Parti 44 milletvekilliği kazandı. Altılı masa partileri arasında AKP’ye karşı yapılan işbirliğinin bir süre daha devam etmesi beklenirken Hanımefendi masadan ayrıldığını duyurmuştu. Yola artık tek başına, kendi partisiyle devam edeceğini açıkladı. Sonra pişmanlık duydu ve masaya geri döndü. Doğal hakkıdır ve saygı gösterilir ama iş bu kadarla kalsa yine iyi! Şimdi inkar edecektir ama geçmişte yaptığı doğru ve tutarlı muhalefeti bir yana bırakmayı içine sindirdi... Ve açıkça söylemesi mümkün olmasa bile AKP saflarına transfer oldu! ★★★ Bu konuda yaptığı ilk açıklama herkes gibi kendi partililerini de sanırım biraz şaşırttı... “Karar aldık, İYİ Parti olarak 81 ilde seçimlere kendi adaylarımızla gireceğiz.” Bu kararın gerekçesi neydi, bilen yok. Ama perde gerisindeki amaç normal zekaya sahip herkes için belli idi... CHP’nin oylarını bölmek ve özellikle İstanbul ve Ankara gibi bazı büyükşehir belediyelerini yeniden AKP’nin kazanmasını sağlamak. Herkes düşünsün ve söylesin... Bugün bir seçim olsa, İYİ Parti’nin Türkiye’de il düzeyinde kaç belediye kazanması mümkün olur? Kimse kusura bakmasın ama ben tahminimi söyleyeyim: Sıfır... Ya da diyelim ki şu veya bu nedenle herhangi bir ilimizde bir mucize gerçekleşti ve bu rakam ‘bir’ oldu. Ama ‘iki’ olmaz. Bu gerçeklerden yola çıktığımızda karşımızda beliren tablo şu: “Meral Hanım ve partisi hayal dünyasında, pembe hülyalar aleminde yaşıyor ve kendileriyle birlikte seçmenlerini de kandırmaya çalışıyorlar.” ★★★ İYİ Parti’nin son ‘ bomba haberini’ dün medyadan öğrenmiş olduk... Partinin resmi ağızlarından biri olan Genel Başkan Yardımcısı Türker Yörükçüoğlu aynen şöyle dedi: “Türkiye’yi AKP’den kurtarmanın yolu İYİ Parti’yi güçlendirmekten geçer. Biz hem 2019 ve hem de 2023’de üzerimize düşen fedakarlığı yaptık. Şimdi sıra CHP’de...” CHP’nin yapması gereken fedakarlık acaba neymiş? “İstanbul, Ankara, Adana, Antalya, Aydın, Eskişehir, Mersin, Muğla, Tekirdağ ve Hatay’ı AKP’ye kaptırmamak için CHP bu illerde aday çıkarmasın. CHP ile ikili yarışlarda kazanan her zaman AKP oluyor...” ★★★ İnsan böylesine bir siyaset mantığı ile yüz yüze gelince, içinden sadece pes artık diyebiliyor! Bir parti genel başkan yardımcısının bu gibi lafları kendi başkanından habersizce etmesi mümkün değildir. Demek ki bu sözler konusunda Meral Akşener’ den onay alınmıştır. ★★★ Şimdi işin şu boyutuna da bakmalı... Aylar öncesindeki Meral Hanım ile bugünkü Meral Hanım 180 derece farklı!Partisi de öyle... Aynen MHP gibi AKP’ye stepne olmaya çalışıyorlar. Peki neden bu durumlara düştüler? Bir şeylerden mi korktular, bir şeyler onları geri adım atmaya mı zorladı? Ya da belli konularda pazarlık mı yapmaya çalışıyor? Şu anda bilmiyoruz. Gerçek nedenleri belki bir süre sonra ortaya çıkar, hep birlikte öğrenmiş oluruz.",https://www.sozcu.com.tr/eskiden-bir-meral-hanim-vardi-wp7816496
Emin Çölaşan,"100. Yıl Marşı’nda rezalet mi desek, ne desek",12 Eylül 2023,"Sevgili okurlarım, başlıktaki bu acayip konuyu birkaç gün önce, 2 eylül 2023 tarihli yazımda anlatmaya çalışmıştım. Tepedeki birileri Cumhuriyet’in 100. yılı nedeniyle birilerine bir marş siparişi veriyor, bu amaçla yarışma jürileri kuruluyor. Jürinin görevi katılanlar arasında en iyi güfteyi ve besteyi seçip birinci gelen marşı 29 Ekim günü kamuoyuna duyurmak. Ancak işin sonrası çok önemli... 30 Ağustos akşamı Saray’da verilen görkemli resepsiyonda, yarışmayı kazanan marş ilan ediliyor. Meğer bestesi bile acele tarafından yapılmış! Cumhurbaşkanlığı Senfoni Orkestrası kulaklara yabancı gelen o göstermelik marşı icra ediyor. Sözleri ve bestesi tuhaf, kulaklara yabancı gelen acayip bir eser.Saçma sapan güftesi ve melodisi ile işten anlayanları güldürüp üzmekten başka bir işe yaramıyor. Bizim çocukluğumuzda ortaokullarda idare tarafından düzenlenen müsamereleri andırıyor. ★★★ Sözünü ettiğim yazımın son bölümünde şöyle demiştim: “Siparişle marş yazılmaz. Marşlar, 10. Yıl Marşı’nda olduğu gibi milletin yüreğinden doğar. Ulusal bayramlar böyle siparişlerle göstermelik olarak değil, ulusal heyecanlarla kutlanır. Üstelik acele hazırlanıp piyasaya sürülen 100. Yıl Marşının sözlerinde AKP ve Recep Tayyip söylemleriyle birlikte açıkça AKP propagandasına yer veriliyor. Atatürk yok, ‘Gazi’ deniliyor.‘Türkiye yüzyılı’ deniliyor, üstelik bunun bütün dünyayı titrettiği vurgulanıyor, komik sahneler yaratılıyor. Bu marş hiçbir özelliği olmayan bir siyasi propaganda ve yutturmaca safsatası.” Yazımın son satırları ise şöyle idi: “En son sipariş marşımız ölü doğdu, toprağa verilmek üzere. Allah rahmet eylesin, bundan sonrakilere ders olsun.” ★★★ Sevgili okurlarım, ben bunları yazarken meğer işin özünden haberim yokmuş!.. Onu da geçtiğimiz cumartesi günü bizim gazetede çıkan bir haberden öğrenmiş oldum. Gazeteci arkadaşımız Yaşar Anter’ in haberinden... Yaşar’ ın haberi aynen şöyle idi: “Dünyaca ünlü Türk piyanist ve besteci Hüseyin Sermet, 30 Ağustos gecesi Beştepe’de (Saray’da) açıklanan ve birinci olduğu belirtilen 100. Yıl Marşını seçen jüride olmasına rağmen eseri ne duyup gördüğünü, ne de birinci olduğundan haberi olduğunu söyledi. Çok şaşırdığını belirten Sermet ‘O akşam 100. Yıl Marşını kazanan şu eser olmuştur diye bir durumla karşılaştığım zaman hissettiğim derin hayret ve kızgınlık derecesini tahmin edebilirsiniz. Şahsen ben o eseri 30 Ağustos akşamı duydum’ dedi.” ★★★ Dünyaca ünlü piyanist ve bestecimiz Hüseyin Sermet’ i dün arayıp telefonda konuştum... Olay doğru idi... Şimdi düşünün, Cumhuriyet’in 100. yılı geliyor ve bir marş hazırlanacak. Güfte ve beste yarışmasını değerlendirmek amacıyla yine göstermelik jüriler kuruluyor. Sonra jüriler değişiyor ve ciddiyetsizlik adım adım yoğunlaşmaya başlıyor. Bir takım yeni düzenlemeler yapıldıktan sonra iş doğrudan Saray’ ın yetkisine bırakılıyor. Tarihte ilk kez düzenlenecek olan 100. Yıl yarışmasının duyuruları Türk Milleti tarafından görülmüyor ve bilinmiyor çünkü öyle bir durum yoktu. ★★★ Jüri veya jüriler kimlerden oluşacak? Katılımcılardan ne gibi siparişler beklenecek? Sözüm ona yarışmanın koşulları neler?Sonuç ne zaman açıklanacak? Hiç kimsenin bilmediği, haberdar edilmediği konular bunlar. ★★★ Hüseyin Sermet şöyle diyor: “Konuya Saray’ın İletişim Başkanlığı el koydu. Ankara’daki son toplantıda önümüze gelen ‘güya besteler’ çok zayıftı. ‘Oybirliği’ ile karar almıştık. Başvuru süresinin uzatılmasına ve kazanan eserin 29 Ekim günü açıklanmasına karar verdik. Bu yapılan ciddiyetsizliğin ötesinde bir davranıştır. Madem ki kafanıza göre karar verecektiniz, o zaman bu kurul niçin oluşturuldu? Kurulun diğer üyeleri de aynı şaşkınlık içindeydiler. Onlar belki çeşitli nedenlerle bu konuyu dillendirmek istemeyebilirler...” ★★★ Sevgili okurlarım, ben bestenin yeterli ve doyurucu olup olmadığı konusunda laf söyleyecek müzik bilgisine elbette ki sahip değilim. Ama seçilen sözüm ona şiirin dizeleri var ki akıllara durgunluk veriyor. Az önce de değinmiştim, bir 100. Yıl Marşı düşünün, Atatürk sözcüğü hiçbir yerinde geçmiyor. Onun yerine Recep Tayyip söylemi olan Gazi iki kez kullanılmış. Yine AKP propagandası olarak şöyle bir dize var: “Türkiye yüzyılı titretiyor dünyayı!” Kendi kendilerine bir Türkiye yüzyılı icat ettiler, şimdi sürekli o konuyu propaganda aracı olarak bize kakalamaya kalkışıyorlar. Hangi yüzyıl, dünyayı kim nasıl titretecekmiş! ★★★ Şimdi sorsam yine yanıt veremeyecekleri belli ama ben görevimi yapıp sorayım! Bu jüri veya jürilerde kimler vardı. Kimlerdir bunca rezalete rağmen o sessiz kalanlar?Bu laçkalığı ve ciddiyetsizliği içlerine nasıl sindirdiler?Ortaokul müsameresinin sözleri kime aitti? Yanıt verip verememeleri hiç önemli değil. Önemli olan, başka ama çok önemli bir husustur. Cumhuriyet’in 100. Yıl Marşını keyifleri doğrultusunda katlettiler. Ellerine geçen bu son oyuncağı da doğmadan mezara gömdüler.Meğer Cumhuriyet rejimi onlara neler yaptırıyormuş! Ama böylesini hiç yaşamamıştık.",https://www.sozcu.com.tr/100-yil-marsinda-rezalet-mi-desek-ne-desek-wp7799829
Emin Çölaşan,“Ölüm hayattan tatlı mıdır?”,15 Eylül 2023,"Sevgili okurlarım, cezaevlerinden sık sık mektuplar alıyorum ama pek çoğunu bu köşede kullanmam mümkün olmuyor.Son mektup elime birkaç gün önce geçti. Yazan Fethiye Seydikemer cezaevinden Samet Selvi. İddiasına göre cezasını yatma süresi aylar önce bittiği halde tahliye edilmeyen bir mahkûm. İçeride fazladan yatırılıyor...Mektubunun başında bu yazının başlığında özellikle kullandığım üç sözcüklü soruyu koymuş:Ölüm hayattan tatlı mıdır?Mektubu biraz kısaltarak ve bazı basit Türkçe hatalarını düzelterek sizlere iletiyorum. ★★★ “Sayın Emin Bey merhaba, nasılsınız? Size bu mektubu yazma amacımın üç nedeni  var. Birincisi, içimi dökebileceğim, yaşadıklarımı duyurabileceğim biri olmasını istedim. Çünkü köşe yazılarınızla cezaevinde olan mazlumların, mağdurların ve kader mahkûmlarının sessiz çığlığına ses olmaya çalışan ender insanlardan birisiniz. Size sonsuz teşekkürlerimi sunarım. Emin Bey, ikinci nedenim 15 Temmuz sonrası yaşadığım hukuksuzluklardan bahsetmek olacaktı. Ancak, bu konu yüzlerce sayfa tutacağından sadece yaşamakta olduğum hukuksuzluk ve adaletsizlikten söz etmek istiyorum. Ben medyada zaman zaman gündem olan ŞİKE KUMPAS davasında yargılanmış, Kanun Hükmünde Kararname ile meslekten ihraç edilmiş eski bir polis memuruyum. Bu dosya kapsamında tarafıma yöneltilen yedi ayrı suçlamadan, sadece FETÖ’ye üye olmak suçundan 6 yıl 3 ay ceza, diğer altı suçlamadan ise ceza vermeye yer yok hükmü uyarınca bir yıl serbest denetimden yararlanma hakkı verildi. Tarafıma verilen 6 yıl 3 ay ceza süremi 2023 yılının Haziran ayında tamamladım. Ancak tarafıma verilen denetim hakkından yararlanmam gerekirken hala cezaevinde tutulmaya devam ediyorum. Nedeni ise dosyam hakkında halâ Yargıtay’ın Onama/Bozma kararı vermemesi. Çok sayıda sanık olduğu için dosyanın incelenmesinin uzun süreceğini öğrendik. Sizce yatarım bittiği halde tahliye edilmemem, tarafıma verilen cezanın bir işkenceye dönüşmesine sebep olmuyor mu? Yargıtay’ın olumlu veya olumsuz karar vermesini mi bekleyeceğim? Bu hak mı, adalet mi? Ya dosyamın incelemesi 2-3 sene daha sürerse, onlar incelerken ben karar verilene kadar yatmaya devam mı edeceğim? Neden fazla süre cezaevinde yatırılarak eşimden, çocuklarımdan, ailemden ayrı bırakılıyorum? Benimle birlikte neden onlar da cezalandırılıyor. Nerede hak, hukuk, adalet? ★★★ ‘Ölüm hayattan tatlı mıdır’ sorusunu bana sorduran ve üçüncü en önemli neden “Nakil” konusudur. 2016 yılından beri çocuklarım ve ailem çeşitli travmalara maruz kaldı. Yaşadığım bu süreçte tutuklanmam yeterince bir felaket değilmiş gibi, bir de dört yıl sonra, 2020 yılında başımıza daha şiddetli bir yıldırım düştü. Annemin kanser olması... Ve hemen bir yıl sonra bir yıldırım daha... Babamın alzheimer (bunama) hastalığına yakalanması. Ayrıca çocuklarım ve eşim de psikolojik olarak etkilenmiş, çeşitli sıkıntılar yaşamış ve psikolog desteği almak zorunda kalmışlardır. Yine eşime de benim gibi aynı süreç yaşatılmakta, hakkında dava dosyası açılarak cezalandırılmaktadır. (Dosya temyiz aşamasında). Bu durum yaşları 8 ve 13 olan kız çocuklarımın hem annesiz hem babasız kalmasına ve hem de psikolojik olarak telafisi mümkün olmayan daha büyük sorunlara neden olacaktır. Annemin ve babamın bana, aynı zamanda çocuklarımın bir nebze de olsa psikolojileri yerine gelebilmesi için babalarına ihtiyacı var. ★★★ Muğla Fethiye Seydikemer cezaevinde yattığım süre boyunca sağlık ve para sorunlarından dolayı annem hiçbir görüşüme gelememiştir. Şu an İstanbul’dan çıkıp Muğla-Fethiye’ye görüş için otobüsle 13 saatlik yolu gelip gitmeleri kişi başı en az 2.500 lira, toplamda 8.000-8.500 lira gibi bir meblağ tutmaktadır. Ekonomik olarak hiçbir gelirimiz olmadığından geçimimizi emekli olan babamın aldığı 7.500 liralık maaşı ile temin etmeye çalışırken, babamın bir aylık maaşından fazla bir parayı beni görmek için verebilmesi ve alzheimer hastalığının da ilerlemiş olması artık çocuklarımla birlikte kendisinin de gelebilmesi adına çok mümkün gözükmemektedir. ★★★ Sayın Emin Bey, başka bir cezaevine gidebilmek için her ay Adalet Bakanlığına gönderdiğim dilekçelerimde ailemin de durumundan bahsetmeme ve hatta doktor raporlarını sunmama rağmen, ya bulunduğum cezaevi savcısı ya da bakanlık nakil için hep aynı gerekçe ile (kapasiteler dolu) ret cevabı vermektedir. Yatış sürem bittiği halde tahliye olamıyorum. Ailemin yaşadığı sağlık sorunlarını da belirtmeme ve hatta doktor raporlarını sunmama rağmen İstanbul’a veya oraya daha yakın bir cezaevine nakil edilmiyorum. Size soruyorum, ben cezalandırılırken eşim, çocuklarım ve annem-babam da cezalandırılmış olmuyor mu? İstanbul’da bulunan 14 adet cezaevinde benim de kalabileceğim bir kişilik bir yer bulunamıyor mu? Zorunlu nedenle nakiller için yasa ‘Adalet Bakanlığınca belirlenen konumlarına uygun diğer kurumlara nakledilebilir’ der. Anayasaya göre de herkesin aile hayatına saygı gösterilmesi gerekiyor. Konumuna uygun olmayarak kaldığım bu cezaevinde bu haklar acaba ihlal edilmiyor mu? Bir hukuk devletinde asla gerçek suç unsuru sayılmayacak ‘şeyler’ bizim ülkemizde büyük suç unsuru. O yüzden cezaevleri hukuka göre suçlu olmayan ama devletimizin alınlarına suçlu damgası yapıştırdığı, suçlu saydığı insanlarla dolu. Akıl alır gibi değil. ★★★ Bu devleti yönetenler gitsinler, 8 ve 13 yaşındaki kızlarıma benim durumumu izah edebiliyorlarsa etsinler. Yasa deyip, kanun deyip anlatsınlar. Ölümün pençesindeki anneme, onun gözlerinin içine bakıp anlatsınlar. Anlatamazlar zira bu durumun izah edilebilir bir yanı yok. Ölümün eşiğinde, evlat özlemiyle yanan o anneye hürmet etsinler zira o, hürmeti hak ediyor. Artık dayanmakta çok zorlanıyorum. Size çaresizlikle yazıyorum. Ben ne yapsam da, ne kadar cezamı yattım desem de ben mahpus değil terörist olarak görülüyorum. Acaba beni istemeyen, vatandaş olarak tanınan haklarımı vermeyen bu ülkenin vatandaşlığından çıkabilir miyim? En iyisi beni öldürsünler. Yaşadığım bu acılar, bu haksızlıklar bitsin... Belki de ÖLÜM HAYATTAN DAHA TATLIDIR. Saygılarımla. Samet Selvi.”",https://www.sozcu.com.tr/olum-hayattan-tatli-midir-wp7802908
Emin Çölaşan,Gündem değiştirmenin ustaları,19 Eylül 2023,"Sevgili okurlarım, bu iktidarın üzerimizde her gün oynamakta olduğu muhteşem bir oyun var ki, karşısında şapka çıkarmak gerekir! Nedir o? Beyin yıkamak ve gündem değiştirmek. Doğrusunu isterseniz ellerine geçirdikleri o muazzam medya gücünü çok iyi kullanmayı biliyorlar. Bizim sesimiz onlar kadar gür çıkmıyor. Karşımızda dini imanı ve camileri bile kullanıp toplumu kandırma konusunun gerçekten ustası olan bir iktidar var. ★★★ Sadece medya gücü olsa dert olmazdı... Yasama, yargı ve yürütme dahil devletin her erkini, her aşamasını ele geçirdiklerini de itiraf etmek zorunda kalıyoruz. -Bütün devlet yönetimi. -Askeriye. -Temeli kaymakamlar ve valilerden oluşan mülki idare... -Ve yargı. Ötekileri bırakıyorum bir yana, sadece yargının durumuna bakalım. A’dan Z’ye her konuda cumhurbaşkanı ile iktidara bağımlı kılınan bir büyük kurum. Devletin temeli... Böyle bir yargıya nasıl güveneceksiniz! Nitekim vatandaş da güvenmiyor ve kendi işini kendisi sokaklarda çözmeye kalkışıyor. ★★★ Dış ilişkilerde afra tafranın, hava basmanın (!), poz attırmanın yaratacağı tablo derseniz, işin bu boyutu da asla unutulmuyor. Beyefendi şimdi ABD gezisinde, oradan hava atıyor. Birleşmiş Milletler Genel Kurulu’nda yıllık toplantıya katılmaya gitti. Dünyanın bütün devlet ve hükümet başkanları şimdi New York’ta ve o kürsüde hepsi birer konuşma yapacak... Ve bizim iktidarın elindeki medya gücünün palavraları hemen başlayacak. (Bazıları başladı bile!) “Erdoğan’ın konuşması bütün dünyada büyük takdir topladı!..”“Erdoğan dünya devlerini uyardı, bakın sakın haaa şunları yapmayın!..” “Dünya liderleri Erdoğan’la bire bir görüşebilme kuyruğunda bekleşiyor!..” Bir veya iki gün daha bekleyin, bu yayınların aynen gerçekleştiğini hep birlikte göreceğiz. ★★★ Ya da şöyle haberler... “Erdoğan Rusya ile Ukrayna arasında arabuluculuk yaptı, dünyayı açlıktan kurtaran lider oldu!..” “Biden Erdoğan’ın dünyanın sayılı liderlerinden biri olduğunu ve Türkiye’ye sonsuza kadar güvendiğini bildirdi!..” “New York’ta Türk dünyasının rüzgarları esiyor!..” ★★★ Bu iktidarın ele geçirdiği medya gücü gerçekten önemlidir... Medya yeterince bilinçli olmayan kafaları etkiler ve iktidara doğru yönlendirir. Nazi Almanya’sının Propaganda Bakanı Goebbels ’in (Göbels okunur) yıllar önce Hitler ve Nazi Partisi adına yaptığı da aynen bu idi. Yalan yazdırmak, yalan söylemek. Destekçilerine hitaben kapalı kapılar ardında sık sık kullandığı meşhur bir sözü vardı: “Halkı kandırmak için sürekli yalan söyleyin. Yalan söylemekten korkmayın...” Bu sözlerinin ötesini de getirirdi: “Söylediğiniz yalan ne kadar büyük olursa halk o kadar fazla inanır.” Bizim yandaş medya günümüzde aynen Goebbels gibi. Bir bakıyorsunuz günün birinde karasularımızda trilyon dolarlık doğalgaz rezervleri bulunuyor! Peki nerede bizi zengin edecek o gaz? Şeytan aldı götürdü! Bir başka gün Gabar dağından petrol fışkırıyor! Bu palavraları yiyen olursa yiyor! ★★★ Başlıkta demiştim ya, günden değiştirmenin ustası bu arkadaşlar... Şimdi sıra geldi durup dururken anayasayı değiştirmeye. Sivil (!) anayasa istiyorlarmış. Oysa bu anayasayı bu iktidar 30’dan fazla defa değiştirdi. Demek ki yetmedi. Demek ki kafalarında uçuşan başka cingözlükler var. Nedir onlar? Bu sorunun yanıtını ne bizler biliyoruz, ne de onlar söylüyor. Ancak söylemeseler bile tahmin etmek zor değil... Anayasada yer alan “Demokratik, laik ve sosyal devlet” ilkesindeki “Laikliği” çıkarmak. İlk amaç bu... Sonrasını karambole getirip o kargaşa ortamında galibiyet gollerini birer birer atmaya kalkışacaklar. Devlet fonlarından beslenen medyaları bunları dile getirmeye henüz başlamadı. Yakında Meclis açıldığında her şey ortaya çıkacak. Biraz daha bekleyelim bakalım, AKP medyasının eliyle propaganda mekanizması çok yakında bu konuda da devreye girecek. Goebbels de aynı yöntemi kullanmıştı. Nazi iktidarının sonsuza kadar süreceğine inanıyordu!",https://www.sozcu.com.tr/gundem-degistirmenin-ustalari-wp7806423
Emin Çölaşan,Gaddar zamlar,14 Eylül 2023,"Sevgili okurlarım, bunların döneminde Türkiye, milletini gerçekten ezen bir zamlar ülkesi oldu... Ve bu konuda attıkları her adım, verdikleri her karar artık akıl ve mantık dışına taştı. Bu tablo özellikle akaryakıt zamlarında karşımıza çıkıyor. Kafalarda dolaşan sorular var ama hiç birine yanıt verilemiyor. “Bu akaryakıt zamları neye, hangi ölçülere göre yapılıyor?” Şimdi önceki gün yapılan şu son zamlara bakalım. Döviz fiyatlarında herhangi bir artış olmadı. Dünyada, uluslararası petrol piyasalarında fiyatlar Türkiye’de yeni zamları gerektirecek bir biçimde yükselmedi. O halde bu soygunun, beynimizin tam içerisinde patlatılan bu dinamitlerin gerekçesi acaba nedir? ★★★ ‘ Soygun’ diyorum zira bu iş artık soygun düzeyine dayandı... Sen akaryakıta ‘bir kuruş’ zam yapıyorsun, piyasada bütün mal ve hizmetlerin fiyatına örneğin ‘beş kuruş’ zam geliyor. Birkaç ay önceki son seçimde iktidarda olan yine bunlardı. Bu gaddar ve acımasız zamları o zaman yapamıyorlardı. Ancak kendi kapalı kapıları ardında geliştirip aralarında konuştukları önemli bir konu vardı... “Seçimden önce zam olmaz, oy kaybederiz. Hele bir kazanalım, o zaman istediğimiz gibi bindiririz!” Sözlerinin eri imişler! Kazandılar ve bindirdiler ... Ve bindirmeyi sürdürecekler. ★★★ Bu konuda en doğru sözlerden birini birkaç gün önce benzin istasyonunda görevli pompacıdan duymuştum. Biraz gülmüştük ama adam haklıydı... “Abi ben bu hükümetin yerinde olsam benzinin ve mazotun litre fiyatını en az 500 lira yaparım. O zaman sen sağ ben selamet! Şu araç sahipleri var ya, 500 lira bile yapsan almak zorundalar. Böyle her gün zam yapacağına bir seferde adam gibi okkalısını yap, herkes ne olacağını bilsin ve adımlarını ona göre atsın!” ★★★ Adına ‘şeffaflık’ denilen kavram bu iktidarla birlikte ne yazık ki toprağa gömüldü ve yok edildi. Artık her şey gizli. Her şey topluma ve millete kapalı olan kapıların ardında gerçekleşiyor. Zamlar öyle, kamu harcamaları ve her şey öyle. İçlerinden biri ortaya çıkıp “Kardeşim bu akaryakıt zamlarını biz şöyle olunca, şunlar olmayınca yapıyoruz” diyemiyor... Türk milleti aldatılıyor, sömürülüyor. Sevgili okurlarım, biz balık hafızalı bir toplum olduğumuz için geçmişimizi bilmeyiz, ya da her konuyu çok çabuk unuturuz. Birkaç gün önce elime dört dörtlük bir kitap geçti: “Şampiyon Ahmet Ayık.”Sivas harmanlarından dünya ve olimpiyat şampiyonluklarına uzanan bir yaşam öyküsü. O’nun ismini hiç unutmadık. Olimpiyat, dünya ve çok kez Avrupa şampiyonu güreşçimiz Ahmet Ayık’ın yaşam ve spor öyküsünün anlatıldığı çok ilginç bir kitap. ★★★ Bu ülke geçmişte nice efsane güreşçiler yetiştirdi. Yaşar Doğu, Celal Atik, Hamit Kaplan, Hüseyin Akbaş, Mustafa Dağıstanlı ve daha niceleri. Pek çoğu vefat etti. Ahmet Ayık onlardan biri ve hayatta. 1938 doğumlu. Uluslararası turnuvalarda, güreş minderlerinde Türkiye’ye nice madalyalar kazandıran bir güreşçimiz. Uzun spor yaşamı boyunca sadece bir tek yenilgi aldı. Ne zaman dini veya ulusal bir bayram olsa telefonuma Ahmet Ayık’ ın kutlama mesajı mutlaka gelir. ★★★ İmzalı olarak gönderdiği bol fotoğraflı kitabına bir de not iliştirmiş; “Çok zorlu ve titiz bir çalışmanın ürünü olan ve hayatımı konu alan kitabımı size ulaştırmaktan mutluluk duyuyorum. Hayatının neredeyse tamamını güreş sporuna adamış biri olarak, bu kitabı yazarken aldığım keyif ve duyduğum heyecanı anlatmaya kelimeler yetmez. Kitabımın beni tanıyanların yanı sıra genç nesilden okuyuculara da ulaşacağını bilmekten ayrıca mutluluk duyuyorum. Bu kitaptan elde edilecek tüm gelir ve telif hakları, kurucusu olduğum ve uzun yıllar başkanlığını yapmaktan onur duyduğum Türk Güreş Vakfı’na bağışlanacaktır. Keyifle okumanızı dilerim.” Ellerine sağlık Ahmet Ayık hocam. Seninle ve senin gibi sporcularımızla gurur duyduk, duyuyoruz. Şampiyon’ un kitabını edinip vakfa bağış yapmak isteyenler için Türkiye Güreş Vakfı’nın adresini ve telefon numarasını veriyorum: Necatibey Cad. 20/13, Sıhhiye-Ankara. 0312/ 231 29 97.",https://www.sozcu.com.tr/gaddar-zamlar-wp7801863
Emin Çölaşan,Meğer yemin metni bile varmış!,26 Eylül 2023,"Sevgili okurlarım, herhalde dikkat etmişsinizdir... Diyanet’ i burada sık sık eleştirir ve üzerine giderim. Bu haklı eleştirilerin nedeni bellidir. Zira sadece dinimizle ilgilenmesi gereken bir kuruluş olan Diyanet kapılarını hiç ilgisi olmayan başka konulara açmış, lüks ve şatafat alemine balıklama dalmış, bodoslama gidiyor...Siyasetin tam da göbeğinde yer alıyor. Üstelik bu kuruluşun kendi kendine koymuş olduğu bir takım ‘yasaklar’ var. Örneğin Diyanet bazı konuları görmezden gelip ıskalar... Nedir onlar? -Atatürk’ün adını asla anmamak, Atatürk’ü yok saymak!.-Hutbeler dahil O’nun ismini hiçbir biçimde kullanmamak. -Atatürk devrimlerini de görmezden gelmek ve yok saymak. ★★★ Bu Diyanet’in bir de televizyon kuruluşu var. Diyanet TV... Evden fırsat buldukça bazen bu kanalı izlerim, görüntülere bakarım, söylenen sözleri ve yapılan yorumları dinlemeye çalışırım. Aman Allah! Size de tavsiye ederim! Diyanet para açısından bakıldığında (sadece üç bakanlık dışında) devletten en büyük bütçe payını alıyor. Ayrıca adına Diyanet Vakfı denilen bir kuruluş var ki paraya para demiyor. ★★★ Bu kuruluşta şu anda başta imam ve müezzinler olmak üzere yaklaşık 155 bin kişi çalışıyor. Diyanet’i yönetmekte olan iktidar yandaşlarının çok önemli bir ‘özelliği’ daha var. Sütre gerisine gizlenip kendilerine sorulan sorulara yanıt vermemek! Size sadece bir örnek vermekle yetineyim... Kadın voleybolcularımız büyük başarılar elde edip şampiyon oldu ve 2024 Paris Olimpiyatları’na katılmaya hak kazandı. Bu büyük başarıyı görmek istemeyen çok sayıda din adamı bu duruma çok bozuldu. Hatta o kadar ki, bazıları bu konuyu açıkça dile getirmek zorunda kaldı... “Bunların yaptığı baldır bacak sergilemekten öteye geçmez.” İşi buraya kadar getirdiler. ★★★ Dün elime ilginç bir belge geçti... Bundan 11 yıl öncesine, 2012 yılına ait bir belge. HDP Diyarbakır milletvekili Altan Tan, Meclis Başkanlığı’na bir soru önergesi veriyor... Ve bu önergeye o günkü Başbakan Yardımcısı Bekir Bozdağ yazılı olarak yanıt veriyor. Soru önergesiyle hükümet tarafından verilen yanıtı sizlere biraz kısaltarak iletiyorum. ★★★ “Önergenin konusu: Göreve başlama yemin belgesi.Soru 1: Diyanet İşleri Başkanlığı bünyesinde göreve başlayan memur ve din adamlarının yaptıkları ve imzaladıkları bir göreve başlama yemini mevcut mudur?Soru 2: Böyle bir uygulama varsa bu yemin ve andın metni nedir?” ★★★ Bekir Bozdağ imzalı, Diyanet çalışanlarını da kapsayan yazılı yanıt ise aynen şöyle: “İlk defa devlet memuru olarak atananlar adaylık/ stajyerlik sürelerini tamamlayıp asıl devlet memurluğuna atandıktan sonra en geç bir ay içinde... (şu yemin belgesini imzalamakla yükümlüdür.) “Türkiye Cumhuriyeti anayasasına, ATATÜRK İLKE VE İNKILAPLARINA (devrimlerine), Anayasada ifadesi bulunan Türk milliyetçiliğine sadakatle bağlı kalacağıma... sorumluluklarımı bilerek bunları davranış halinde göstereceğime namusum ve şerefim üzerine yemin ederim.” ★★★ Birincisi, bu yemin metni acaba günümüzde de geçerli midir? Devlet memurluğuna atanan herkes tarafından, özellikle de Diyanet çalışanları tarafından namus ve şeref yemini olarak yine imzalanmakta mıdır?.. Yoksa bu da Recep Bey’ in cumhurbaşkanı seçilince Meclis kürsüsünde okuduğu namus ve şeref yeminleri gibi geçersiz mi olmuştur! Öyle ya, o beyefendi tarafından okunan o metin kendisinin “tarafsız” olmasını, “Atatürk’ün ilke ve devrimlerine bağlı kalmasını” öngörmektedir. ★★★ Bu son örnek bize çok önemli bir gerçeği gösteriyor... Türkiye’de namus ve şeref gibi kavramların özü sakatlanmıştır. Namus ve şeref gibi sözlerin ve bu amaçla edilen yeminlerin fazla bir özelliği (!) artık kalmamıştır.",https://www.sozcu.com.tr/meger-yemin-metni-bile-varmis-wp7812529
Emin Çölaşan,Ölme eşeğim ölme,13 Eylül 2023,"Sevgili okurlarım, bir ülkede belli kesimleri bir süre için uyutmak, onları tatlı vaatlerle kandırmak mümkün olabilir. Ama toplumu bu uyutmaca ve kandırmaca yöntemleriyle uzun süre yönetmek asla mümkün değildir. Şimdi normal koşullarda olsak diyeceğim ki “Bu iktidar da aynı şeyi yapmaya kalkıştı ama millet bunu daha fazla yemedi ve son seçimde iktidarı onlardan geri aldı!..” Diyemem çünkü böyle bir durum olmadı. Adına enflasyon denilen korkunç bir hayat pahalılığı sürecinde inim inim inleyen o kesimler gitti sandık başına ve çoğu yeniden onlara oy verdi. Olacak şey değildi ama oldu! ★★★ 20 yıldan fazla bir zaman geçti... Ve milyonlarca insanımız onların anlattığı masalları aynen dinlemeye devam ediyor. AKP iktidarına son seçimde bile oy vermiş olanlar acaba bu durumda şimdi ne düşünüyor? Pişman oldular mı? Elde bu konuda sokak röportajları dışında herhangi bir veri, ya da kaynak yok. Bazıları çok pişman... Ama atı alan Üsküdar’ı çoktaan geçmiş, ağlaşmak dışında yapacakları başka bir şey yok. Bazıları ise geri adım atmış olmayı kendisine yediremiyor! O kesimlerin sarıldığı bir tek husus var ama zorlama bir şey... Artık alıştığımız ama ciddiye alınmayan gerekçe ya da klasik mazeret beyanı! “Ama abicim bunlar Müslüman, oyumuzu bunlara değil de kimlere verseydik yani!” ★★★ Birbiri ardına mazeretler üretiliyor, gerekçeler piyasaya sürülüyor ama sonuç değişmiyor... Olan zaten oldu, bunun geri dönüşü yok. Şimdi ağlaşan, o ucuz yumurta kuyruklarında bekleşen, ne yapacağını bilemeyen milyonlarca insan gerçekten de feleğini şaşırmış. Görüntüleri medyadan izliyoruz. Kandırıldıklarını belki anladılar, belki de daha sonra anlayacaklar. ★★★ Peki ne olacak, milletin bu ezilme süreci daha nereye kadar sürüp gidecek? Bu sorunun yanıtını bilen yok. İktidar da bilmiyor, Tayyipgiller familyası da! Ama arada bir fark var ki, bu familyanın keyfi gıcır... Memleketin bütün parasal olanakları onlara peşkeş çekiliyor. Onlardan yana olmayan büyük kitleler ise arada paspas gibi eziliyor. Kitleleri uyutmaca, kandırmaca ve yutturmaca politikası almış başını, bütün hızıyla sürüp gidiyor ve bu saatten sonra da aynen devam edip gidecek...   ★★★ Tayyipgiller familyasının başında bulunan Recep Bey’in ağzından çıkan her söz, her cümle son derece kutsal ve değerli!.. Ne söylerse söylesin birkaçı dışında bütün yayın kuruluşları esas duruşa geçip o sözleri millete duyurmakla yükümlü! Önceki gün Hindistan’dan dönerken gazetecilere söylediği sözlerden birkaç alıntı yapayım... (Ama önce bir parantez açmak gerekli. Unutmayalım, kendisinin emrindeki devlet uçaklarına sadece iktidar destekçisi yayın kuruluşlarının elemanları çağrılır. Onların görevi Recep Bey’e önceden belirlenmiş ‘kıyak sorular’ sormaktır! Sorarlar, çok güzel yanıtlar alır ve yayına verirler. Parantezi kapıyorum.) ★★★ İşte dün yandaş medyada manşetlerde yer bulan sözlerinden bir bölümü: “Ekonomide aydınlık günler çok yakında. Vatandaşımızın refahı artacak. Türkiye’yi aydınlık günler bekliyor. Bazı sektörlerdeki fahiş fiyat artışlarının önüne geçtik. Tüm sektörlerde fiyat artışlarını kontrol altına alacağız. Enflasyon hızlı bir düşüşe geçecektir. Ülkemizi en kısa zamanda tek haneli enflasyona kavuşturacağız. Şu anda bunu sağlıyoruz. Her şey kontrol altında. Hedeflerimize en kısa sürede ulaşacağız. Piyasalara farklı bir canlılık geldi...” Özetle bunları söylüyor, pembe tablolar çiziyor! ★★★ Sevgili okurlarım, şu tabloda garip olan nedir biliyor musunuz... Uçakta Recep Bey’ in toplantı masasında kendisiyle birlikte oturup fotoğraf çektiren en az 20 gazeteci var. Bazıları ellerine Saray tarafından önceden tutuşturulan soruları aynen soruyor. Onlar açısından soru sormanın en önemli kuralı, içerisinde beyefendiyi rahatsız edecek, zorda bırakacak bir şey olmaması! İçlerinden biri bile bunu göze alamıyor... Zira aldığı takdirde olacakları biliyor. Patronundan veya amirinden hemen fırça yiyecek, azar işitecek ve üstelik aforoz edilecek ve o uçağa bir daha asla bindirilmeyecek! Örneğin içlerinden biri bile kendisine şu basit soruyu kibarca ve efendice soramıyor: “Efendim siz 20 yılı aşkın bir süredir bu işlerin başındasınız ama sürekli olarak ‘yapacağız edeceğiz’ diyorsunuz. Şimdi bize söylediklerinizi niçin daha önce yapmadınız?” Böyle bir soru sorabildiğini varsayalım! O ‘gazeteci’ için beyefendinin gözünden düşmekten daha ağır bir ceza olabilir mi yani! ★★★ Evet... Karşımızda sürekli olarak aynı edebiyat! Yapacağız edeceğiz, kimse merak etmesin! Millet enflasyonun altında ezilmiş, mahvolmuş, perişan olmuş, kim takar... Ve inşallah yapacaklar edecekler, sonunda başaracaklar! Ölme eşeğim ölme yöntemi.",https://www.sozcu.com.tr/olme-esegim-olme-4-wp7800796
Emin Çölaşan,Toplumun sinir sistemi bozulunca...,06 Ekim 2023,"Sevgili okurlarım, Türkiye’de olanları kıyısından köşesinden izleyen her vatandaş, gidişin iyi olmadığını görüyor. Başımızda bir iktidar var... Ve çok önemli, iddialı söylemlerle iş başına gelmiş, aynı söylemleri sık sık dile getirmişti. Bunların üzerine ısrarla gideceklerdi. Yasaklar, yolsuzluk, yoksulluk. Buna isim bile koymuşlardı, 3Y diyorlardı Aslında bunlar Türk Milleti’ni uyutmak için ortaya atılan temelsiz ve boş sözcüklerdi. Bunu kendileri de biliyordu. ★★★ Yasaklar hiçbir zaman kalkmadı... Kalkmadığı gibi giderek arttı. Günümüzde her şey yasak. Anayasal haklarımızı kullanıp bir açıklamada bulunmak, yakıp yıkmadan ve kimseye zarar vermeden toplantı veya yürüyüş yapmak, ya da insancıl haklarımızı kullanmak bile mümkün değil. En masum isteklerde bile polis veya jandarma ile muhatap kılınıyorsunuz. Toplumun özgürlükleri budandı, valilerin, kaymakamların ve dolayısıyla iktidarın iznine tabi kılındı. İktidardan yana olmayan gazeteciler için piyasaya sürülen baskıları kınamak bile zor iş! ★★★ Gazeteci arkadaşımız Merdan Yanardağ aylarca tutuklu kaldı, hapis cezası verildikten sonra bırakıldı. Ayşenur Arslan’ın da tutuklanmasını bekliyorduk iyi ki olmadı... Polis tarafından evinde gözaltına alındı, mahkemede bırakıldı.Böylesine bir baskı ortamında kim nasıl gazetecilik yapabilir, yapmak isteyenler başlarına her an iş açılacağı beklentisini nasıl yenebilir? Onu yapma yasaktır! Bunu söyleme o da yasaktır! Bu nasıl bir ‘demokrasidir?’ ★★★ İktidarın göstermelik “3 Y” konusunun ikinci ve üçüncü şıklarını oluşturan “Yolsuzluk ve yoksulluk” konusu milletimizin gözleri önünde her gün sergileniyor. Türkiye’nin nasıl soyulduğu, nasıl peşkeş çekildiği gözlerimizin önünde her dakika izleniyor. Toplumun sinir sistemi bozuldu... İnsanımız ne yapacağını şaşırmış durumda. Belli bir kesim dışında herkes ister istemez karamsarlığa büründü. Medyadan izliyoruz, bugüne kadar duyup işitmediğimiz akıl almaz olaylara tanık oluyoruz. Örneğin herkes silahlanmış ve herkes birbirini vuruyor. Mafyalar ortalıkta cirit atıyor. En basit bir trafik kazasında bile anında yumruklar, sopalar, bıçaklar ve tabancalar konuşuyor... Zira milletin ruh sağlığı bozuldu. Aslında toplumun ruh sağlığını topluca bozmak kolay iş değildir, ne yazık ki bunu başardılar! ★★★ Ortalığa dün düşen bir haber vardı ki böylesine hiç tanık olmamıştık. Konya’da Necmettin Erbakan Üniversitesi İlahiyat Fakültesi’nde iki hoca... Bunlar öğrencilerine İslam’ın esaslarıyla birlikte dinimizi öğretmekle yükümlü. Her ikisi de aynı unvanı taşıyor. Prof. Dr. Meğer onların da arasında ‘husumet’ varmış... Ve dekanlık ofisinde birbirleriyle karşılaşınca kapışmışlar. Önce yumruklar konuşmuş sonra silahlar çekilmiş. Şansları varmış ki ölen olmamış, biri kurşunla ayağından yaralanmış. Biz bu durumda sokaklarda olanları es geçelim de gözlerimizi üniversitede bile konuşan silahlara çevirelim! Bunlar milletin ne hallere geldiğinin, ne durumlara düşürüldüğünün somut örnekleridir... Utanarak izlemek zorunda kalıyoruz. ★★★ Ruh sağlığı bozulan bir toplumu tedavi etmek kolay iş değildir. Hatta mümkün bile değildir. Bunun ilacı yoktur. Örneğin adına enflasyon denilen beladan nasıl kurtulacağımızı bilen yok. Memleketi yönetenlerin elinden sadece biraz daha sabır istemek geliyor. Biz şu 100 yıllık Cumhuriyet döneminde böylesini hiç görmemiştik. Milletin ruh sağlığını ve sinir sistemini ‘sabırla’ tedavi etmek ne yazık ki mümkün olmuyor! Tıp alemi bu konuda henüz ilaç bulamadı.",https://www.sozcu.com.tr/toplumun-sinir-sistemi-bozulunca-wp7821937
Emin Çölaşan,Bayramda milleti bile böldüler,31 Ekim 2023,"SEVGİLİ okurlarım, Türk tarihinin en önemli bayram günlerinden birini geçtiğimiz pazar günü kutladık. Aslında kutlamalar “iki aşamalı” yapıldı. İlki, cumhurbaşkanının yüksek himayelerinde (!) İstanbul’da gerçekleştirilen Hamas mitingi. Şimdi bir düşünün, 85 milyonluk bir ülke bir gün sonrasında Cumhuriyet’in 100. yılını coşkuyla kutlayacak ve siz Türk Milletini hiç mi hiç ilgilendirmeyen, bizimle doğrudan ilişkisi ve bağlantısı olmayan bir hadiseyi, miting gösterisini araya sokuyorsunuz. Büyük propaganda sonrasında İstanbul ve çevre illerden toplanan kalabalıklar alanı dolduruyor ve sizin cumhurbaşkanınız kürsüye çıkıp Hamas’ a övgüler düzüyor. Evet, milletin 100. yıl coşkusundan tam bir gün önce!“Ordu millet Gazze’ye” diye sloganlar atılıyor. Bu ne iştir, nasıl bir kafa yapısıdır ki Cumhuriyet coşkusunun önüne taş konuluyor, gündem bu anlamsız mitingle birlikte değiştirilmek isteniyor. Sokak röportajcısı bu sloganları atanlardan birine soruyor: -Gerçekten gider misin? Yanıt ilginç: -Ben gidemem çünkü hastam var. Başkaları gitsin. ★★★ Fakat gelin görün ki bu Hamas mitingi de istedikleri yararı sağlamadı. Gündemi bölemedi, toplumun içten gelen Cumhuriyet sevgisine engel olamadı. Az önce milleti bile böldüklerini söylemiştim... Doğrudur, bu konuda ısrarlıyım. Cumhuriyet bayramını biz ayrı kutladık onlar ayrı!Daha doğrusu bizler, laik Cumhuriyet’e ve Cumhuriyet rejimiyle birlikte devrimlerine de yürekten bağlı olan Atatürk’ün evlatları yaptı bu içten gelen gerçek kutlamaları... ★★★ Bir cumhurbaşkanı düşünün ki Atatürk’ ün adını ağzına alamıyor! Her seferinde, o sözcüğü kullanması gereken resmi nutuklarında bile “Gazi Mustafa Kemal” diye geçiştiriyor! Toplumu burada da böldü... Biz Atatürk diyoruz, cumhurbaşkanı ve tayfası (küçük bir bölümü hariç) diyemiyor. Dünyanın herhangi bir ülkesinde böyle bir örnek var mıdır? Gerçekten çok merak ediyorum, bunun nedeni acaba nedir? Bilimsel bir açıklaması belki vardır ama ben bilemiyorum. Acaba psikolojik bir durum mudur?..Ya da kendi seçmenine bu yolla hoş görünme dürtüsü müdür? Bence konuyla ilgili otoriteler, bilim insanları bu sorulara yanıt aramalıdır. ★★★ Devlet protokolü her ulusal bayramda Anıtkabir ziyareti yapar, bazıları göstermelik bile olsa Atatürk’ ün huzurunda saygı duruşunda bulunur. Onların resmi görevi bitince Anıtkabir halkın ziyaretine açılır. Pazar günü de aynı uygulama yapıldı ama hadise bu kez biraz farklıydı! Dışarıdan getirtilen toplama bindirilmiş kıtalar değişik bir yöntem denedi... Birkaç yüz kişi Anıtkabir avlusunda “En büyük reis bizim reis, en büyük Erdoğan” gibi sloganlar attı... Ve hiçbir asker yetkiliden uyarı almadıkları gibi o kişiler ne olur ne olmaz diyerek ortalıktan kayboldular. ★★★ İstanbul’da ayrıca devlet töreni yapılıyor, uçaklarımız ve donanmamızın 100 gemisi Boğaz’da saygı geçişi yapıyordu. Peki bizim partili cumhurbaşkanı bu saygı geçişini nerede kabul ediyordu? Dolmabahçe’de değil, Boğaz’a nazır Vahdettin köşkünde... Boğaz ayaklar altında, manzara muhteşemdi. Peki adına Vahdettin denilen adam kimdi? O köşk bir cariyesine aitti. Devlet parasıyla, Müslümanların parasıyla satın alınmıştı. Vahdettin derseniz son Osmanlı padişahı. Gerçek bir hain. Kurtuluş Savaşı başlayınca başkent İstanbul’dan kaçtı. Müslümanların halifesi olan şahıs kadınları, cariyeleri ve ekibiyle birlikte Malaya isimli bir İngiliz zırhlısına bindi iltica edip Hristiyan ülkelerine tüydü. Son ihaneti bu olmuştu. ★★★ Kısaca özetlemek gerekirse Cumhuriyet’in 100. yılını caddelerde, meydanlarda ve parklarda Türk Milleti kutladı. Bir süredir Millet’e unutturulmak istenen Onuncu Yıl Marşı, İzmir Marşı gibi unutulmaz eserler yüz binlerce ağızdan hep birlikte söylendi. Tayyipgiller familyası o içten gelen yürüyüşlerde, içten gelen gösterilerde hiç yoktu.  ★★★ İşin daha vahim bir boyutunu da asla unutmayalım... Atatürk’e ‘alerjisi’ olan bizim Diyanet’in en son marifetidir!..100. yıl öncesinde 95 bin camimizde okunacak son hutbede de Atatürk’ün adına yer verilmedi. Aynen Recep Tayyip’ in her zaman yaptığı gibi. ★★★ Evet, iki gün önceki o güzel bayramda karşımıza çıkardıkları manzara ilginçti! Toplumu ikiye bölmeyi başarmışlardı.Bir bölümü Cumhuriyet’i falan önemsemiyordu. Onlar için önemli olan Gazze, Hamas vesaire idi!Bizim önem derecemiz ise epeyce değişikti... Tarikatların, cemaatlerin sarmalından kurtarılmış ve onlara teslim edilmemiş laik Türkiye Cumhuriyeti...",https://www.sozcu.com.tr/bayramda-milleti-bile-bolduler-wp7847041
Emin Çölaşan,"Maşallah büyükelçi bey, helal olsun bu yollar sana!",03 Ekim 2023,"Sevgili okurlarım, Türkiye’de belli zamanlarda belli konularda bazı olaylara tanık oldukça “Bu kadarı da olmaz” diyoruz. Ama bu lafın Türkiye için geçerli bir boyutu olduğu belki o anda hemen aklımıza gelmiyor... “Olmaz olmaz deme, bu memlekette olmaz olmaz!” Bu söz çok doğrudur. Akıl, mantık ve hele de devlet ciddiyeti açısından bakarsınız, olanları gerçekten de hayret ve ibretle izlemek dışında bir şey elimizden gelmiyor! ★★★ Türkiye’de parti siyaseti bütün kurumlara yansıdı... Karşımızda adına particilik denilen bir virüs var. Bu virüs son derece bulaşıcı. Bulaşıcı ama aynı zamanda birilerinin, işini bilenlerin çıkarlarına hizmet ediyor. Torpili ve ülke çıkarlarına aykırı bir sürü akıl mantık dışı olayları bünyesinde besleyip büyütüyor. Ben bunu siyaset ve particilik virüsü olarak tanımlıyorum. ★★★ Bu virüs Türkiye’de hep vardı, bundan sonra da olacak... Ama bu iktidar döneminde iyice beslendi, büyüdü, palazlandı ve her kurumu ele geçirdi... Ötekilere değinmeden sadece iki örnek vermekle yetiniyorum. Siyasetin bulaştığı bir Kızılay düşünün... Siyasetin bulaştığı bir Diyanet düşünün... Bu kurumların bile particilerle doldurulmuş olduğunu içinize sindirmek mümkün olur mu? ★★★ Evet, sadece iki örnek vermekle yetindim ama başka kalıcı örnekler de karşımızda duruyor. Örneğin Dışişleri Bakanlığı... Devletin “Hariciyesi” geçmiş yıllarda siyasi torpilden, adamını bulup yükselmekten özellikle uzak tutulurdu. Söz konusu bakanlıkta torpil olmaz mıydı, haksızlıklar olmaz mıydı? Elbette olurdu... Ekipleşmeler yok muydu? Belli bazı iç ve dış atamalarda bu ekipler rol oynardı. Bunları inkar etmek mümkün değildir... ★★★ Ancak bu iktidar ne yazık ki hariciyeyi de particilik siyasetinin tam da göbeğine gömdü. Büyükelçiler Dışişleri Bakanlığı’nın en üst düzey ve en tepedeki elemanlarıdır. Bu bakanlığa giren istisnasız herkesin amacı yeterli kıdemi elde ettikten sonra günün birinde büyükelçi olabilmektir. Büyükelçi, atandığı ülkede cumhurbaşkanını, başka bir deyişle ‘devleti’ temsil eder. Türkiye’de valilerde olduğu gibi, yurt dışında görevli büyükelçilerin de makam araçlarına Türk bayrağı çekme hakları vardır. ★★★ Particilikten gelen büyükelçi olmak gerçekten zor bir iştir! Bulunduğun ülkede hem ‘devleti’ temsil edeceksin, hem de ‘iktidar partisindeki yoldaşlarını!..’ Şimdi Türkiye Cumhuriyeti’ni yurt dışında temsil eden büyükelçilere bakın... Pek çoğunun AKP eski milletvekili, AKP üyesi, partinin yakın elemanı ve dolayısıyla iktidar torpillisi olduğunu göreceksiniz. Dün bizim gazetede yer alan belgeli haber bu söylediklerimin (ve daha önce yazdıklarımın) somut örneği idi. ★★★ Endonezya bir Uzakdoğu ülkesi, başkenti Cakarta... Türk devletinin Cakarta büyükelçisi Talip Küçükcan isimli bir şahıs... İmam hatip okulu ve ilahiyat mezunu... İki dönem AKP milletvekili olarak Meclis’te görev yapmış... Ve partisinden ‘ödülünü’ büyükelçi atanarak almış! Şahsın Adanalı olduğu belli... Zira bir süre önce yapılan atamalarda partisinin ilçe başkanlıklarına seçilenlere mesaj atıp kutluyor ve şöyle yazıyor: “Yeni atanan ilçe başkanlarımıza başarılar diliyorum. Bayrağı devreden başkanlarımıza teşekkür ediyoruz. Hep beraber Türkiye Yüzyılı için bayrağı en yukarılara taşıyacaklarına inanıyoruz.” ★★★ Beyefendinin her cümlesi gerçek bir skandal. Devlet yönetiminde böyle ucuz particiliksiyasetlerine bulaşma hakkına hiç kimse sahip değildir. Adam devletin büyükelçilik makamında oturmuş masasına, ahkam kesip birilerini kutluyor. Bu durumda akla ister istemez bazı sorular geliyor... Bu adam parti komiseri midir? Bu yetkiyi kimden almıştır? Yoksa Türk devletinin büyükelçisi değil de AKP’nin Cakarta il başkanı mıdır? Geçmişte de her şey elbette dört dörtlük değildi ama böylesine hiç tanık olmamıştık. Bazıları “Hesap sorulmalı” diyor! Devlet ayaklar altına alınmış, kim kimden hesap soracak? Aslında kabahat, unvanı büyükelçi olan o şahısta değil, onun gibilere devlet yetkisi verenlerdedir.",https://www.sozcu.com.tr/masallah-buyukelci-bey-helal-olsun-bu-yollar-sana-wp7818844
Emin Çölaşan,Bizim maçımızın ne işi var hırsızlar ülkesi Suudi Arabistan’da?,24 Ekim 2023,"Sevgili okurlarım, gün geçmiyor ki her seferinde karşımıza çıkarılan yeni sürprizler (!) karşısında büyük şaşkınlıklara uğramayalım. Bu söylediğime son olanak futbol dünyası da girdi... Bu yıl aralık ayında en büyük kupa maçı oynanacakmış. Süper Kupa maçı. Oynayacak takımlar Galatasaray ile Fenerbahçe. Türkiye’nin en popüler ve en saygın iki takımı. İlki geçen sezonun Süper Lig şampiyonu, ikincisi ise Ziraat Türkiye Kupası şampiyonu. ★★★ İşin buraya kadarını zaten biliyoruz. Her şey normal... Fakat sonrası biraz karışık! Bizim Futbol Federasyonu ile birlikte iki seçkin kulübümüz de (bildiğimiz kadarıyla) ortak bir karar alıyor. Bu maç 30 Aralık günü Suudi Arabistan’ın başkenti Riyad’da oynanacakmış! Bu nasıl bir karardır, doğrusunu isterseniz ben sıradan vatandaş kimliğimle hiç anlayamadım... Bu durumda akla bazı sorular geliyor: -Türkiye’de bu maçın oynanacağı stat mı kalmamış? Örneğin İstanbul’daki 70 bin kişilik Atatürk Olimpiyat Stadı ne güne duruyor? -Futbol Federasyonu bu kararı hangi gerekçeyle almış? -Fenerbahçe ile Galatasaray bu karara neye dayanarak onay vermişler? -Başka bir deyişle niçin itiraz etmemişler? -Ettilerse niçin reddedilmiş? -Ya da onların görüşü alınmamış mı, başka bir deyişle Federasyon’un tek taraflı verdiği bir karar mı? ★★★ Bunları düşündükçe akla başka sorular da geliyor!.. -Böylesine önemli bir kupa maçının Türkiye’de değil de Suudi Arabistan’da oynanacak olmasının nedenleri arasında “Para” var mı? Petrol zengini hırsız Suudiler bizim Federasyon’a, ya da iki takımımıza büyük bir miktar para mı vaat etti? İşin içine para pazarlıkları girdi mi? Olayın kendisi zaten yeterince çirkin ve küçültücü de, hele böyle ise, ortada para ilişkileri varsa iş daha da çirkinleşiyor. ★★★ Sorular ve acı gerçekler bitmek bilmiyor! Türkiye’de neredeyse bütün spor federasyonlarına bu iktidar döneminde siyaset sokuldu. Futbol ve basketbol bu söylediklerimin en somut örnekleridir. Oralarda Tayyipgiller familyasının izni ve onayı olmadan bir tek sinek bile uçamaz, bir tek karar bile alınamaz. Mümkün değildir.  O halde soruları sürdürelim... Böylesine önemli bir maçın hırsızlar ülkesinde oynanmasına aslında Federasyon değil de iktidar mı karar verdi? Böylesine anlamsız, tutarsız ve saçma sapan bir karar aslında Suudiler’e yağ çekip hoş görünmek, batık durumdaki ekonomiyi biraz olsun kurtarabilmek için mi alındı? Malûm ya, ülkemizin geleceği bu petrol zengini hırsız şeyhlere emanet! Bu konuda eğer para konusu öne çıkıyorsa, yerin dibine batsın onlardan gelecek paralar... ★★★ Şimdi bu aşamada alınması gereken acil bir karar var: -Federasyon bu kararı derhal iptal edip maçın Türkiye’de oynanacağını açıklamalı.-Aynı doğrultuda bir açıklamayı Fenerbahçe ve Galatasaray kulüpleri de  yapmalı. Cumhuriyet’in 100. yılını kutlarken, içine düşürüldüğümüz şu rezillikten, ya da en hafif deyişle yanlıştan kurtulmanın tek yolu budur.",https://www.sozcu.com.tr/bizim-macimizin-ne-isi-var-hirsizlar-ulkesi-suudi-arabistanda-wp7839319
Emin Çölaşan,100 yıllık Başkent Ankara,12 Ekim 2023,"Sevgili okurlarım, artık ‘geleneksel’ olan bazı yazılarımda geçmişteki önemli günlere değiniyorum çünkü yakın tarihimizi bile bilmeyen, bilsek bile unutan balık hafızalı bir topluma dönüştük. Hele genç kuşaklar hemen hiçbir şey bilmeden yetişiyor. Gerçek ne yazık ki böyle. Yarın günlerden 13 Ekim... Orta Anadolu’nun kerpiç evlerden ve birkaç mahalleden oluşan küçücük, yolsuz, susuz ve çorak kasabası Ankara, zafer kazanan Türkiye Büyük Millet Meclisi tarafından 100 yıl önce başkent ilan edilmişti. Gazeteci abimiz rahmetli Mehmet Kemal o günlerdeki küçücük Anadolu kasabasını Türkiye’nin Kalbi Ankara isimli kitabında şöyle anlatır: “Otomobil falan yoktu, temel ulaşım aracı eşeklerdi. Eşeğini kaybedenler tarafından tellallar çıkarılır ‘Eşek bulaan’ diye bağırtılırdı...” ★★★ Şimdi geriye bakınca bu gibi olayları basite indirgemek, hatta sıradan bir şeymiş gibi küçümsemek mümkün! Ama o sırada Türkiye’de akıl almaz şeyler oluyordu. Şimdi o geçmiş günlere çok kısaca bakalım. - 9 Eylül 1922 Türk ordusu İzmir’e girip vatanı kurtardı. - 1 Kasım 1922 günü padişahlık (saltanat) kaldırıldı. Sarayında oturmakta olan son padişah Vahdettin, o hain ve onursuz adam, bir İngiliz zırhlısına binerek yurt dışına kaçtı. Padişahlık rejimi son buldu. - 24 Temmuz 1923 Lozan Antlaşması imzalandı, kapitülasyonlar kaldırıldı. Yeni Türk devletinin egemenliği dünya tarafından tanındı. (Bu sırada son düşman askeri de Osmanlı’nın işgal altındaki başkenti İstanbul’dan ayrılmak zorunda kalmıştı.) Ve Lozan’dan hemen sonra çok önemli iki adım atıldı: -13 Ekim 1923... Tek maddelik bir kanun teklifi ile Ankara’nın başkent olması Meclis’te kabul edildi... -Ve hemen ardından 29 Ekim 1923, Cumhuriyet ilan edildi. Temmuz 1923’ten Ekim 1923’e uzanan yaklaşık üç aylık kısa bir süreç... Lozan, başkent Ankara ve Cumhuriyet... Her şey adım adım gerçekleşiyordu. Bundan sonra devrimler başlayacak, Türk Devleti ve Türk Milleti uygarlığa doğru koşacaktı. ★★★ Ancak asıl ilginç süreç Ankara’nın başkent ilan edilmesinden sonra başladı. Savaşta yendiğimiz emperyalist ülkeler Ankara’nın başkent olmasını tanımadılar. Evet, resmen tanımadılar. İşin bu boyutu fazla bilinmez... Onların gözünde başkent İstanbul’du ve er ya da geç yeniden öyle olacaktı! O nedenle, Osmanlı’nın başkenti olan İstanbul’daki büyükelçiliklerini Ankara’ya taşımayı reddettiler. ★★★ Yeni Türk Devleti bunlara ısrarlı çağrılarda bulundu ama hep aynı yanıtı aldı: “Beklemeye devam edin, yakında taşınabiliriz!..” Dünya diplomasi tarihinde böyle bir olay, böyle bir küstahlık pek olmamıştı! Direnenlerin başını İngiltere çekiyordu. Fransa, İtalya ve bazı başkalarının tavrı da aynıydı. O dönemde yapılan yazışmalar ve arşivler artık açık. İstanbul’daki İngiltere Büyükelçisi Henderson, ülkesine şöyle yazıyordu: “Ankara’nın başkent olarak kalması Mustafa Kemal’in plan ve ihtirasları için gereklidir. Ben bugünkü Büyük Millet Meclisi’nin iki yıllık ömrü olacağını ve Ankara’nın da iki yıl daha başkent olarak kalacağını sanıyorum. İstanbul’un çekim gücü fazladır ama Türk hükümetini tekrar Boğaz kıyısına çekebilmek için iki yıldan fazla bir zaman gerekebilir... Büyükelçiliğimizi Ankara’ya taşımaya gerek yoktur.” ★★★ Aradan iki yıl geçmiş, 1925 yılına gelmiştik... Ve Ankara’da sadece üç ülkenin, Sovyetler Birliği, Azerbaycan ve Afganistan ’ın büyükelçiliği vardı. Ötekiler direniyordu. O kadar ki, İstanbul’da yaşayan bazı büyükelçiler ve elçilik görevlileri iş için Ankara’ya gelmek zorunda kaldıklarında istasyonda kiraladıkları vagonlarda yatıp kalkıyorlardı. ★★★ Aradan beş yıl daha geçti ve geldik 1928 yılına... İlk çözülme İtalya ile başladı ve büyükelçiliğini Ankara’ya taşıdı. Ardından Fransa ve İngiltere çözülmek zorunda kaldı... Ve İngiltere, büyükelçiliğini 1930 yılında, Ankara’nın başkent oluşundan tam yedi yıl sonra Ankara’ya taşımak zorunda kaldı! Büyükelçilikleri Ankara’ya çekebilmek için o dönemde çeşitli adımlar atıldı. Atatürk’ ün emriyle her birine (şimdiki Kavaklıdere ve Çankaya semtlerinde) binalarını yapsınlar diye büyük araziler verildi. Bugünkü Almanya, İngiltere, Fransa, İtalya, Polonya, Yugoslavya büyükelçilikleri ve ötekilerin çoğu, işte o dönemde Çankaya ve Kavaklıdere’de ücretsiz verilen o büyük araziler üzerinde kuruludur. ★★★ Ankara’nın başkent olduğu 1924 yılında anayasaya girdi. Kurtuluş savaşı günlerinin çorak, küçük ve tozlu kasabası, adını artık bütün dünyaya duyuruyordu. Mustafa Kemal Paşa o tarihlerde ünlü sözünü söyledi: “Ankara başkenttir ve ebediyen (sonsuza kadar) başkent kalacaktır.”  Bugün anayasamızın bazı değiştirilemez hükümleri var. Onlardan biri de Ankara’nın başkent olarak kalmasıdır... Sonra bazı sapıklar işi ileri götürdüler, bu maddenin bile yeni bir anayasa ile kaldırılmasını istediler!.. Ve başımızda bir iktidar var ki, onların da beynindeki başkentimiz Ankara değil, halâ İstanbul! Merkez Bankası dahil kamu bankalarını ve çeşitli kamu kurumlarını Ankara’dan İstanbul’a taşıdılar. Başta dünya liderimiz olmak üzere yaşamlarının çoğu İstanbul’da geçiyor. Türkiye’yi perde arkasından İstanbul’un para babaları, holding patronları, yandaş müteahhit çeteleri yönetiyor. Gönüllerinde başkent olarak Ankara değil İstanbul yatıyor ama bunu açıkça dile getirmeleri mümkün olmuyor! Ankara önemlidir... Orada bir imparatorluk bitirilmiş, üzerine de yeni bir devlet kurulmuştur.O devlet bugünlerde 100 yaşında. Anlayana! Sevgili okurlarım, yaptığı arşiv araştırmaları ve kitaplarıyla tanıdığımız emekli büyükelçi Bilal Şimşir’ in bu konuda yazmış olduğu çok değerli bir kitap var: “Ankara Ankara. Bir Başkentin Doğuşu.” (Bilgi Yayınevi.) Okumanızı öneririm, işin özeti oradadır. Belgelerle dolu bir ibret anıtı olan kitabında Bilal Şimşir aynen şöyle diyor: “...Böyle bir ‘ikilik’ tarihte görülmüş değildir. Bir devletin başkenti bir şehirde, o devlette görevli yabancı diplomatik temsilciler ise başka şehirde! Yeryüzünde hiçbir devlete böyle bir muamele reva görülmemiştir. Başka devletler de tarih içinde başkent değiştirmiştir. Başkent değiştirmek veya yeni bir başkent kurmak bir devletin egemenlik hakkıdır. Başkentini değiştirdi diye cezalandırılan yalnız Türkiye olmuştur. Ankara’yı başkent yaptı diye yeni Türk rejimi yıpratılmak, devrilmek istenmiştir. Türk’ün en doğal hakkı adeta bir suç gibi görülmüştür. Türk ulusu bu en doğal hakkını kabul ettirebilmek için akla karayı seçmiştir.”",https://www.sozcu.com.tr/100-yillik-baskent-ankara-wp7827801
Emin Çölaşan,Yakında ‘Dur’ diyecekler inşallah!,04 Ekim 2023,"Sevgili okurlarım burada sık sık söylüyorum, Türkiye gibi gelişmekte olan bir ülkeyi yönetmenin çok kolay bir yolu vardır. İlki, her mal ve hizmete sürekli zam yapmak. İkincisi: Devletin ve milletin malı olan tesisleri, fabrika ve arazileri satmak. Üçüncüsü: Yeni vergiler salmak. Para gelsin de nereden ve nasıl gelirse gelsin anlayışı! Bütçe çökmüş... Bütçeyi kurtarabilmek için iktidarın elindeki en güçlü güncel kaynak üç ayaktan oluşuyor. Akaryakıt, içki ve sigara zamları. ★★★ Akaryakıta hemen her gün yapılan o gaddar zamların gerekçesini Türk Milleti bilmiyor. Döviz yükselmemiş, dünyada petrol fiyatlarında herhangi bir artış olmamış ama bizde (ve sadece bizde) akaryakıta sürekli zam geliyor. Bunun nedenleri soruluyor ama her zaman olduğu gibi tık yok. İçki ve sigaraya bakınız... Sürekli zamlar. Neye göre yapılıyor? Kim istiyor fiyat artışlarını? Acaba hükümet mi bunları üretip satan yerli ve yabancı firmalara “Zam yapın” diye yukarıdan talimat veriyor? Yoksa onlar zamları kendileri, kafadan mı yapıyor? ★★★ Bilmem katılır mısınız ama benim bir teorim (!) var. Günün birinde bir mucize gerçekleşse, bütün tiryakilerle birlikte zevk alanlar da içki ve sigara kullanmaktan anında vazgeçse... İnanıyorum, büyük gelir ve vergi kaybına uğrayan devlet parasal açıdan çöker ve iflasa sürüklenir. Başka bir deyişle devlet, bütçesini tiryakilerin sırtından kurtarıyor! ★★★ Bu ülkede yaşıyoruz, zamlar milyonlarca insanımızın cebini deliyor ama bizler fiyat etiketleri dışında hiçbir konuda bilgi sahibi değiliz. Adeta bir koyun sürüsüne dönüştük. Başımızda eli sopalı birileri çoban, bizler de o çobanların sürüleri! Hani bir zamanlar milletin başına çöken hain padişah Vahdettin’ in İstanbul’da Mustafa Kemal Paşa’ ya söylediği unutulmayan bir lafı vardır ya... “Paşa, Paşa... Millet bir koyun sürüsüdür, ben de o sürünün çobanı!” ★★★ Sevgili okurlarım, söz döndü dolaştı nerelere geldi... Dün açıklanan enflasyon rakamlarından söz edecektim... Piyasalarda yediğimiz kazıklar artık haddini hesabını aşmış durumda. Enflasyon rakamlarını irdeleyip açıklamak ve mümkün olduğunca düşük göstermek, adına TÜİK denilen devlet kuruluşunun görevi. Dün bu konuda resmi açıklamalar yapıldı, her ne kadar düşük gösterilmiş bile olsa rekor kırdığı bir kez daha belgelenmiş oldu. ★★★ Sizi dün açıklanan rakamlarla boğacak değilim ama karşımızdaki acı tabloyu bir kez daha anımsatmakta yarar görüyorum... İktidar partisi bu konuda ne yapacağını bilmiyor. Türk Milleti gibi onlar da şaşırmış durumda... Durumu sadece laf salatası ile geçiştirmeye kalkışıyorlar. “Yapacağız edeceğiz... Milletimiz sabırlı olsun, inşallah çözümünü en kısa zamanda bulacağız” gibi sözlerden sıkıldık. Kürsülerden savrulan ve sonu bir türlü gelmeyen bu gibi palavralara artık karnımız tok. “Hayat pahalılığını en geç 2026’da çözmüş olacağımızı umuyoruz!..” Bu konuda bazıları 2025 diyor, bazıları 2026! Peki bizim insanlarımız o zamana kadar ne yapacak, nasıl yaşayacak? Emekliler ve asgari ücrete talim edenler dahil, durumları belli... Onlara her seferinde söylenen ninni de aynı!.. “Biraz daha sabırlı olun... Emekli maaşları ve asgari ücreti artıracağız, rahata ereceksiniz!” ★★★ Kendileri krallar gibi, lüks ve şatafat aleminde yaşayıp günlerini gün ediyorlar zira analarından öyle doğmuşlardı! Onlar hayatlarının bir gününde bile böylesine kısıtlı koşullarda yaşamamış tipler...Ve devlet çarkı şimdi ellerinde... Elbette bir şeyin farkındalar. Ne derlerse desinler zor durumdalar. Ama ceplerinde ve beyinlerinde taşıdıkları kesin bir güvence var: “Zamlar, hayat pahalılığı falan hiç önemli değil. Bu millet Bay Kemal’e oy verecek değil ya, oylar nasıl olsa yine bize akacak.” ★★★ Ama bir de madalyonun öbür tarafı var!.. Ne olur ne olmaz diye korkuyorlar. Bir türlü yenemedikleri ve kendi yarattıkları enflasyon canavarı onları da ürkütüyor... Ve sürekli vaatlerde bulunuyorlar. Son örneğine geçtiğimiz Pazar günü Meclis’in açılış töreninde tanık olduk. Meclis kürsüsünde konuşan Recep Tayyip yine aynı masalı okudu: “Enflasyonla mücadelemiz sürecek! Milletimizin canını yakan hayat pahalılığını ortadan kaldırmak için ne gerekiyorsa yapmakta kararlıyız!” Doğrudur, ne gerekirse yapacaklar! Kaşıkla verip kepçeyle alacaklar. Millet çoğunluğunun oyları nasıl olsa onların çantasında keklik.",https://www.sozcu.com.tr/yakinda-dur-diyecekler-insallah-wp7820120
Emin Çölaşan,"Arap alemi, İslam dünyası!",14 Ekim 2023,"Sevgili okurlarım, Hamas’la İsrail arasında çıkan korkunç savaşı bütün dünya dehşetle ve ibretle izliyor. Dış politika uzmanı falan değilim. Dolayısıyla bu yazıyı sadece kendi sıradan bir Türkiye Cumhuriyeti vatandaşı kimliğimle yazıyorum. Bu, aralarında kaçıncı savaş! Sürekli kapışıyorlar ama değişen hiçbir şey olmuyor. Araplar Filistin’in kendi toprakları olduğunu iddia ederken İsrail tam tersini söylüyor. Arap alemi kalabalık... İsrail ise 10 milyon nüfuslu, coğrafya sınırları açısından bakıldığında küçük bir ülke. Küçük ama ‘marifetleri’ büyük! ★★★ Asya’dan Afrika’ya kadar uzanan Arap ülkeleri, İslam alemi birleşse, İsrail’i bir kaşık suda boğmaları mümkün... Ama bunu becermeleri asla söz konusu olmuyor... Zira her biri (Arap olmayan İran’ı da katın işin içine) farklı yolların yolcusu. Birbirlerine karşı nefretle dolu. Birinin ak dediğine öbürleri kara diyor. Kendi aralarında bile uzlaşmaları asla mümkün olmuyor. Hepsi, ayrı ayrı bakıldığında ‘Müslüman’... Ancak aralarındaki sürtüşmelerin temeline bakıldığında bazen ‘Mezhep kavgaları’ var, bazen de ‘çıkar kavgaları’... ★★★ Arapların bir bölümü petrol zengini... Hele bazıları var ki şeyhler, din tüccarları tarafından yönetiliyor. Petrolden kazanılan büyük paralar halkın değil o sahte Müslümanların cebine giriyor. Yönetimlerin çoğu hırsız... Suudi Arabistan Kuveyt, Katar gibi şeyhlikle yönetilenlerin başında nedense hep hırsızlar yer alıyor. Bunların tamamı yaşamlarını büyük bir şatafat içinde sürdürüyor. Ama gelin görün ki Afrika’daki Müslümanların tamamına yakını aç, yaşamları sefalet ve fakirlik içinde geçiyor. ★★★ Siz bakmayın o sahte ‘Müslümanlık, din kardeşliği’ edebiyatına falan... Hepsi palavra... Birinci Dünya Savaşı’nda Osmanlı’ya karşı sergiledikleri düşmanlık unutulacak gibi değildir ve hiçbir zaman göz ardı etmemek gerekir. İngiliz altınlarıyla satın alınan din kardeşlerimiz, şeyhler vesaireler başımıza çok işler açtı. On binlerce Mehmetçik şimdi onların topraklarında yatıyor ama mezarları bile belli değil.  ★★★ Peygamberimizin Ravza-i Mutahhara isimli mezarının bulunduğu Medine’yi kuşatıp en sonunda teslim almayı başaran (!) onlardı. İslam’ın kutsal kentini Hristiyan aleminin askerlerine terk ettiler. Aylar boyu süren o vahşi kuşatma sırasında aç kalan Mehmetçik çaresizdi. Garnizon komutanı büyük kahraman Fahrettin (Türkkan) Paşa askerlerine emir gönderiyordu: “Evlatlarım ben çekirge yiyorum, siz de yiyin.” Başka çaresi yoktu... Zaten çekirge ve hurmadan başka yiyecek bir şey kalmamıştı... Yakalanan çekirgeler ateşte ısıtılan sac tavalarda kızartılıyor, yanına birkaç hurma eklendiğinde açlıkla boğuşan Türk askerinin günlük besinin oluşturuyordu. Mehmetçik perişan durumda idi ve en sonunda garnizon teslim olmak zorunda kaldı. ★★★ Şimdi yine günümüze gelelim... Orada 10 milyon nüfusu olan ve adına İsrail denilen bir Yahudi devleti var. ABD başta olmak üzere Batı dünyasının maddi ve manevi büyük desteği arkasında... Sahip olduğu teknoloji inanılmaz boyutta. Karşısında ise çeşitli nedenlerle bölünmüş bir Arap alemi.. Bıraksanız birbirlerini bir kaşık suda boğacaklar. İslam ülkelerinden birinde bile adına ‘demokrasi’ denilen kavrama yer yok. Adı bile geçmiyor. ★★★ Ama işin tantanasına, palavrasına ve goygoyculuğuna bakarsanız her biri İsrail’in amansız düşmanı! Her İsrail savaşı sonrasında ‘ din kardeşi’ Türkiye’den destek beklerler!.. Bizimkiler de dünya liderimiz başta olmak üzere bu işe soyunup nutuk atmaya başladı... “Arabuluculuk yapmaya hazırız, yeter ki daha fazla kan dökülmesin!” Keşke mümkün olsa ama hiç kimse, hiçbir ülke açıklama yapıp “Gel Türkiye, bizi barıştır da şu vuruşmayı bitir” demeyi aklından geçirmez. Ve geçirmeyeceği anlaşılıyor. Zaten olan olmuştur, kan gövdeyi götürmekte, sivil asker, kadın erkek, çoluk çocuk binlerce insan can vermektedir. Sözü geçen büyük devletler dışında kim kime arabuluculuk yapacaktır! Bunlar iç siyasete yönelik kurgularla birlikte hayal alemleridir! ★★★ Arap dünyasının ve İslam aleminin kendi içinde yaşadığı bölünmüşlük ve parçalanmışlık günün birinde biter mi? Bence bitmez... Adını bir kez daha açıkça koyalım ve gerçekleri unutmayalım. Arap alemi Birinci Dünya Savaşında, özellikle Ortadoğu’da bize ihanet edip arkadan vurmuştur. Toprağa düşen nice Mehmetçiklerin, Türk askerlerinin karnı bile ‘acaba altın var mıdır’ diye süngülerle deşilmiştir. Daha sonraki yıllara bakıldığında çeşitli örgütler aracılığı  ile Türkiye’deki terör olaylarına büyük destek vermiştir. Falih Rıfkı Atay Zeytindağı isimli kitabında anlatıyor: “Suriye ve Lübnan’da birilerine Türk olup olmadığı sorulunca verilen cevap çoğu zaman ‘Estağfurullah’ olurdu!” Bu Arap aleminin büyük çoğunluğu Türkiye’den nefret eder. Biz ise bunca tarihi gerçeklerden sonra bile onlara hoş görünmenin, yağ çekmenin ve yalakalık yapmanın peşinde koşarız.",https://www.sozcu.com.tr/arap-alemi-islam-dunyasi-wp7829753
Emin Çölaşan,Yazıklar olsun hepsine...,25 Ekim 2023,"Sevgili okurlarım, Cumhuriyet’in 100. yılını milletçe kutlamaya hazırlandığımız şu günlerde yine akıl almaz olaylara tanık oluyoruz. Önce bir şeye dikkatinizi çekmek istiyorum. Bu mutlu günü kutlamaya Türk Milleti hazır... Ama devletten tık yok. Tam tersine, devlet kutlanmasını istemiyor ve bu amaçla çaba harcamayı sürdürüyor. Peki kutlamalar yapılmayacak mı? Elbette yapılacak ama resmi çerçevede ve sadece göstermelik olarak!.. ★★★ Bu efendiler 29 Ekim günü kesinlikle Anıtkabir ziyareti yapıp Atatürk’ ün huzurunda saygı duruşunda bulunacaklar... Ve en azından bir bölümü içlerinden şunu geçirecek: “Ulan ne işim var benim burada sap gibi durmakta! Bunlar için 100. Yıl Marşı hazırlattık yetmedi, marşla bile tatmin olmadılar.” Gerçekten doğrudur, tatmin olmadık. Öyle bir marş hazırlattılar ki darısı dostlar başına!.. Bırakın bestesini bir yana, sözlerini okuyunca bile insanın gülesi geliyor. Sözleri ve bestesi aynen ortaokul müsamerelerine layık. Bu göstermelik marşta “Atatürk” sözcüğü bir kez olsun yer almıyor. Tam tersine AKP propagandasına alet edilmiş olan “Türkiye yüzyılı” gibi anlamsız yutturmacalarla birlikte iktidar partisinin propaganda vecizelerine yer veriliyor. O marş ölü doğdu. ★★★ Bunları neden yazdığıma gelince... Az önce dedim ya , 100. yılı Türk Milleti içtenlik ve coşkuyla kutlayacak ama devlet bu işin uzağında kalacak. ‘Devlet’ derken elbette ki ‘Tayyipgiller iktidarını’ kastediyorum. 100. Yıl falan gibi kavramlar onlara çok uzak. Onlar kendi siyasi çıkarlarının peşinde dolanıyor. ‘Çıkar’ dediğiniz zaman da akla ilk gelen oy avcılığı. Günümüzde İsrail tantanasıyla birlikte Filistin tantanası... ★★★ Medyaya dün düşen haberleri okuyup dinleyince gerçekten şaşırdım... Herhangi bir yanlış anlama olmasın diye haberi dünkü yandaş medyadan alıyorum... “AK Parti 28 Ekim Cumartesi günü İstanbul Atatürk havalimanında büyük Filistin mitingi düzenleyecekmiş. Mitinge milyonların katılması bekleniyormuş.” Peki kimler katılacakmış Cumartesi günkü büyük mitinge? “Recep Tayyip Erdoğan, Devlet Bahçeli, Mustafa Destici, Fatih Erbakan vesaire ile birlikte çok sayıda etkili insan ve milyonlarca vatandaş!” ★★★ Mitingin tarihine dikkatinizi özellikle çekmek isterim... 28 Ekim Cumartesi... Ertesi gün, yani 29 Ekim günü sözüm ona Cumhuriyet’in 100. yıl kutlamaları yapılacak. İktidar partisinin mitingi, yapılacak kutlamaların önünü kesmek için atılan cingözce, kurnazca adımlardan sadece biri. Böylece bu miting ertesi gün medyada birinci haber olacak, zaten gerilettikleri 100. yıl kutlamaları daha da arka plana atılacak. ★★★ Peki ama bizim bildiğimiz ya da öyle görünmek isteyen Devlet Bahçeli bir Türk milliyetçisi değil midir! O halde cumartesi günü Cumhuriyet kutlamalarının önünü kesmek için düzenlenecek mitingde ne işi olacaktır? Diğerlerini anladık da Bay Bahçeli orada hangi gerekçeyle rol alacaktır? AKP ile Tayyipgiller’e bir kez daha stepne olup övgüler düzmek için mi? Kusura bakmasın ama Cumhuriyet’i geri plana itmek amacıyla düzenlenen o mitingde Devlet Bey’in ne işi olacaktır?Ortalıkta oynanmak istenen büyük bir oyun var ve Devlet Bey bu oyunun farkında değil, öyle mi? ★★★ Böylesine önemli ve tarihe kazınmış bir yıl dönümünü bile görmezden gelen, üstelik yok sayan siyasetçiler dahil herkese yazıklar olsun diyorum. Dünyanın hiçbir ülkesinde böylesine önemli bir yıldönümü ıskalanmaz. Bizde ise muhalefet partileri dahil kimseden ses yok. Herkes sütre gerisine çekilmiş ve büyük bir sessizlik içerisinde beklemeyi sürdürüyor... Kimin ne olduğu böylece ortaya çıkmış oluyor.Bize de sabırla beklemek düşüyor!",https://www.sozcu.com.tr/yaziklar-olsun-hepsine-wp7840412
Emin Çölaşan,SÖZCÜ’de 14 yıl,13 Ekim 2023,"Sevgili okurlarım insanların yaşamında bazı önemli günler, yıldönümleri vardır. Onları bazen unutursunuz ama bazılarını hiç unutmazsınız. Örneğin kendi doğum gününüzü unutma olasılığı zayıftır ama unutsanız da sakıncası yoktur! Ama eğer erkekseniz ve evlilik yıldönümünü, ya da eşinizin doğum gününü unutursanız, işte o zaman vaziyet kötüdür! Bu durumda kendisinden mutlaka ciddi bir uyarı alır, hatta sorumsuz olduğunuz gerekçesiyle fena halde fırça yersiniz! Evlilik yıldönümünü, ya da eşinin doğum gününü unutan herhangi bir erkeğe karısının “Canın sağ olsun hepimiz bazı şeyleri unutuyoruz, hiç üzülme” dediğini şimdiye kadar kimseden duymadım! Bir de bazı yıldönümleri vardır, işiniz veya sağlığınızla ilgilidir. Falanca tarihte işe başlamış, filanca tarihte ameliyat olmuş veya bir yakınınızı o gün yitirmişsinizdir. Bunlar da önemli günlerdir ve unutulması pek mümkün değildir. ★★★ Benim hiç unutmadığım tarihlerden biri de, SÖZCÜ’ de ilk yazımın çıktığı gündür. 13 Ekim 2009...Tam 14 yıl önce bugün...  SÖZCÜ ile ilişkimiz, daha doğrusu gönül bağımız ilginç bir biçimde kurulmuştu. Ağustos 2007 ’de Hürriyet ’ten kovulduktan sonra gidecek yerim yoktu. Bilgi Yayınevi ’nde oturup o kovulma sürecini anlatan kitaplar yazmaya başlamıştım. Tam o günlerde SÖZCÜ’ den bir telefon geldi. Önceden hiç tanımadığım, sadece ismini bildiğim Mehmet Şehirli arıyordu:  “Abi biz senin Hürriyet’teki eski yazılarını her gün SÖZCÜ’de yayımlamak istiyoruz. İzin verir misin?” ★★★ Yayın hayatına yeni başlayan çiçeği burnunda SÖZCÜ ’de çalışanların bazıları da zaten Hürriyet ’ten daha önce kovulan arkadaşlardı.  Bilmeyenler için kısaca anlatayım. Nisan 2007 ’ye kadar SÖZCÜ diye bir gazete yoktu. Doğan Grubu bünyesinde medya patronu Aydın Doğan ’a ait Gözcü gazetesi vardı. Grup içerisinde AKP’ ye muhalefet yapabilen tek yayın organı idi ve başında Rahmi Turan abimiz vardı. İktidar baskısı altında ezilip kişiliğini yitiren Aydın Doğan sonunda pes etti ve çareyi Gözcü ’yü kapatmakta buldu! ★★★ İşten kovulan Gözcü ekibi yeni arayışlara girdi ve hemen ardından SÖZCÜ gazetesini çıkardı. Gazetenin sahibi genç bir iş adamı, o zaman 36 yaşında olan Burak Akbay’ dı. Mehmet Şehirli ’ye olumlu yanıt verdim... Eski yazılarım artık her gün SÖZCÜ ’de çıkıyordu. Böyle bir olay Türkiye’de ve dünya basınında daha önce hiç görülmemişti, bir ilkti. Ben de bir yanda Bilgi Yayınevinde Hürriyet’ten kovuluş öykümün kitaplarını yazıyor, ama her sabah gazetenin seçmiş olduğu eski bir yazımı SÖZCÜ’ de sanki bir gün önce yazmışım gibi okuyordum! ★★★ Gün geldi, üçüncü kitabı da bitirdim. Şimdi sırada bir gazetede yazmak vardı ve bana yer verecek tek gazete SÖZCÜ idi. Artık önümde yeni bir süreç başlıyordu. İki yıldan fazla bir süre herhangi bir gazetede ‘taze yazı’ yazmamıştım. Acaba yazı yazmayı unutmuş olabilir miydim, gazeteye katkım olur muydu!.. Ya da SÖZCÜ’ de neler yaşayacaktım!.. Çünkü Hürriyet ’teki baskı ortamı beni yıldırmıştı. “Onu yazma, bunu yazma... Hükümeti eleştirme... Maliye ile işimiz var, o konuya girme... Çok sert yazmışsın, bu yazıyı değiştir... Sayın başbakan Tayyip Bey sana çok kızıyor. Başımıza dert açıyorsun, haberin olsun haa!” Acaba aynı olaylar SÖZCÜ ’de de olur muydu! ★★★ Ankara’ya gelen patron Burak Akbay ve genel yayın yönetmeni Metin Yılmaz ’la uzun uzun konuştuk, güvence verdiler: “Bizde öyle şey olmaz.”Ve 13 Ekim 2009 günü ilk yazım çıktı. Başlığı ‘Merhaba’ idi. ★★★ Belki aklınızda yine de sorular oluşur: “SÖZCÜ’deki yazıların konusunda bugüne kadar gazete yönetiminden hiç uyarı aldın mı? Sansür yaşadın mı?.. Herhangi bir talimat veya baskı geldi mi?..” İnanın, bu konularda en ufak bir ima bile olmadı. Bugüne kadar ne yazdıysam gazeteye aynen girdi. Bir gün olsun genel yayın yönetmenimiz Metin Yılmaz’ dan, ya da patronumuz Burak Akbay’ dan herhangi bir rica, istek, uyarı, talimat, baskı vesaire gelmedi. “Aman bu yazı çok sert olmuş, iktidarı kızdırmayalım” gibi korku dolu onursuz davranışlar benim için çok gerilerde, Hürriyet döneminde kaldı. Her gün huzurla, istediğim gibi yazdım ve yazıyorum. ★★★ Bir köşe yazarı için en önemli şey, yazılarını herhangi bir müdahale ve baskı olmadan, ya da olmayacağını bilerek özgürce yazabilmesidir. Bir medya kuruluşu eğer iktidar baskısına açıksa, bilin ki patronu ya çıkar karşılığı devşirilip satın alınmıştır, ya da devletle, hükümetle işleri ve beklentileri vardır. Burak Akbay ise sadece gazeteci. Sadece gazetecilik yapan bir patron. Devletle ve hükümetle hiçbir işi ve ilişkisi yok. Bizler işte o nedenle özgürce yazabiliyoruz. ★★★ 2009 yılında SÖZCÜ ’ye başladığım zaman gazetemiz satış sırasında 12. idi. Adım adım yükseldik. Bugün satışta birinci sırada yer almanın mutluluğunu yaşıyoruz. Övünmek gibi olmasın ama bu yükseliş yolunu ilk açanlardan biri de karınca kararınca ben olmuştum gibime geliyor! Gazeteye benden bir süre sonra Necati Doğru gelince ne kadar sevinmiştim. Sonra (o yıllarda) Saygı Öztürk, Uğur Dündar, Bekir Coşkun, Soner Yalçın ve öteki köşe yazarları geldi... Ve gazetemiz, sizlerin de desteği ile işte bu aşamalara ulaştı. Şimdi geriye baktığımda şunu görüyorum... Köşe yazarlarının kıdem sırası açısından bakıldığında, Yekta Güngör Özden abimizden sonra ikinci sırada ben yer alıyorum. ★★★ Ancak gazetemizin bu yükselişi kolay olmadı. Karşımıza bu kez her çeşit yasal zorlamalar çıkarmaya başladılar. Örneğin yazılarımı beğenmeyen dünya liderimiz Recep Bey, benim hakkımda 20’ye yakın cumhurbaşkanına hakaret davası açtı. Sonra günün birinde, yeterince gözdağı verdiğini düşünmüş olsa gerek, benimkiler dahil, açmış olduğu bütün hakaret davalarından vazgeçtiğini duyurdu. Bunlar da yetmedi , Burak Akbay ve Metin Yılmaz dahil hakkımızda “Fetöcülük” davası açıldı!Bu kez Ağır Ceza Mahkemesinde “Terör örgütüne bilerek ve isteyerek yardım ettiğimiz(!)” iddiasıyla yargılandık . Metin Yılmaz, Necati Doğru ve bana, diğer bazı arkadaşlarımızla birlikte üç yılı aşkın çeşitli hapis cezaları verildi. Benim payıma 3 yıl 6 ay 15 gün hapis düştü. Dosyamız şimdi Yargıtay’da temyiz aşamasında. Bizler ve Fetöcülük! Ne diyeyim ki! ★★★ Ülkemizin kanını sülük gibi emenlerle, Türkiye Cumhuriyeti’ni bölme veya din devleti yapma hevesi taşıyanlarla, yolsuzluk yapıp milletin paralarını söğüşleyenlerle  mücadelemizi ilkelerimizden ödün vermeden aslanlar gibi sürdürdük ve sürdüreceğiz. Mustafa Kemal Atatürk’ün aydın izinden yürüyoruz ve yürüyeceğiz... Çünkü biz Atatürk’ün evlatlarıyız. Bizim kitabımızda yobazlık, dincilik, bölücülük, Fetöcülük, Kürtçülük, iktidar yalakalığı gibi safsatalara hiç yer yok. İşte, sizlerden bu ilkeler doğrultusunda aldığımız güç ve destekle bu gazete nerelerden nerelere geldi... ★★★ Sevgili okurlarım, bu 14 yıl boyunca SÖZCÜ’ de herhangi bir arkadaşımla bir gün olsun tartışmadım, gereksiz polemiklere girmedim, yönetimden “Yarın çıkacak yazım çok önemlidir, bunu manşetten verin, internet sitesinde de iyi kullanın”, ya da “Bu konuda benimle söyleşi yapılsın” gibi insanı küçülten isteklerde hiçbir zaman bulunmadım! Dedikodu, kulisçilik, ekipçilik, hizipçilik, egemenlere yalakalık ve yağcılık yapmadım. Buna 9 yıllık Milliyet ve 22 yıllık Hürriyet süreci dahildir. Meslek onurumu hep korumaya çalıştım. İşte buradayım, aksini iddia eden varsa çıksın ortaya! ★★★ Burada, bana verilen köşede bir gün olsun yalan yazmadım, sizleri kandırmaya, bir şeyleri yutturmaya kalkışmadım. İnsanız... Bazı hatalarım ve eksiklerim mutlaka olmuştur, her biri için özür dilerim... Örneğin sizlerden gelen her yazılı bilgi ve belgenin tamamını dikkatle okuyorum ama yanıt verecek zamanım olmuyor ve bunun için de ayrıca özür diliyorum. En büyük eksiklerimden biri bence budur. ★★★ İşte böyle efendim!..Benim açımdan koskoca bir 14 yıl ne de çabuk, göz açıp kapayana kadar geçmiş...Bundan sonra ikinci bir 14 yıl olmayacağı kesin de, bakalım defter ne zaman ve nasıl kapanacak!",https://www.sozcu.com.tr/sozcude-14-yil-wp7828689
Emin Çölaşan,Salgın vurunca!..,19 Ekim 2023,"Sevgili okurlarım, başka yerleri bilmiyorum ama Ankara’da ciddi bir salgın var... En başta ishal. Ve aynı zamanda mide bulantısı, baş dönmesi, iştahsızlık ve halsizlik. Önceki geceden beri epeyce zorlanıyorum. Dün gazetede bu kısacık yazıyı yazarken kolumda serum takılı idi. Bu da geçer!",https://www.sozcu.com.tr/salgin-vurunca-wp7834488
Emin Çölaşan,Bekir’in ardından üç yıl...,17 Ekim 2023,"Sevgili okurlarım, yarın 18 Ekim 2023... Bekir Coşkun’ un aramızdan ayrılışının üçüncü yıldönümü. Demek üç yılı onsuz geçirmişiz. Benim sevgili arkadaşım , can yoldaşım , sırdaşım ... Birbirimize her türlü şakaları yaptığımız, acı ve tatlı günleri birlikte yaşadığımız, sık sık işlettiğim ve hemen her konuda aynı düşündüğümüz dostum... Onu 1978 yılında birlikte yer aldığımız bir TRT programında tanımıştım. Demek dostluğumuz hiç ara vermeden kesintisiz 40 yıldan fazla sürmüş. ★★★ Muhteşem bir mizah ustasıydı... Yazılarını okuduğum zaman “Şunları yazmak benim aklıma niye gelmedi” diye sık sık hayıflanır, olumlu anlamda kıskanırdım. Hürriyet’ te çalışırken odalarımız yan yana idi... Tam bir duvar komşuluğu... Sonra ben kovuldum, bir süre sonra o da kovuldu ve Sözcü ’ye geldi. Burada da yine gerçek anlamda duvar komşusu olmuştuk. Odalarımız yan yana idi. Konuşmalarımız genelde şöyle başlardı:  “Hey Corc versene borç!” ★★★ Şimdi size onun nasıl bir yürekli adam olduğunu bir kez daha anlatayım. Yıl 2007... AKP iktidarı bütün medya kuruluşlarına baskı yapıyor, devşirmeye çalışıyor. O baskılara ben de bire bir muhatap oluyorum. Gazete yönetiminden sık sık uyarılar geliyor... “Dikkatli yaz, iktidara fazla bindiriyorsun. Senin yüzünden sürekli azar işitiyoruz!” Hürriyet’te suyumun yavaş yavaş kaynadığını hissediyordum. Ve günün birinde, Ağustos 2007’de beni kovmak zorunda kaldılar! Bu olanlara Bekir de çok bozulmuştu. ★★★ Ama ben öyle kolay pes edecek biri değildim. Elimde bilgiler, notlar ve belgeler vardı. Oturup bir kitap yazdım, yaşadığım rezaletlerle birlikte baskıları anlattım. “Kovulduk Ey Halkım Unutma Bizi.” Sonrasında 100 bine yakın satan bu kitap Hürriyet’in patronu olan Aydın Doğan’ ı çok kızdırmıştı. Kendisine hakaret ettiğim ve küçük düşürdüğüm iddiasıyla beni mahkemeye verip 50 bin lira tazminat istedi. İyi de yazdıklarımın tümünün doğru olduğunu mahkemede nasıl kanıtlayacaktım! Tanıklar falan göstermek gerekiyordu. Kitapta anlattığım olayları bire bir bilenlerin tamamı Hürriyet çalışanları idi ve onlardan tanık olmalarını isteyemezdim. Derhal kovulurlardı! ★★★ Benim kovulmamdan iki gün sonra, Bekir in 16 Ağustos 2007 tarihli Hürriyet’te çıkan yazısının başlığı “Kürek mahkumları” idi ve şöyle diyordu: “...Biz bir kayıktaydık. Kürek arkadaşımı dalgalar aldı. Emin Çölaşan artık yok. Ne yapmalıyım, asılsam mı küreklere, yoksa vaz mı geçsem kürek çekmekten, söyleyin dostlar ne yapmalıyım...” ★★★ Ben gitmiştim, henüz Hürriyet’te yazmakta olan Bekir aradı: -Arkadaş bu davada sen beni tanık göster. Bütün bildiklerimi mahkemede anlatacağım.-İyi de Bekir, benim lehime tanıklık yaparsan seni de kovarlar.-Ben her şeyi göze aldım... Ve mahkemede tanık olarak ifade verdi, bütün gerçekleri anlattı. Kitapta anlatılan her şeyin doğru ve gerçek olduğunu söyledi. Mahkeme Aydın Doğan’ın açtığı davayı reddetti . Karar Yargıtay’da onanıp kesinleşti. Yazdığım her şeyin doğru olduğu yargı tarafından da böylece belgelenmiş oldu. Urfalı Bekir böylesine mert, yürekli adamdı... Ve derhal kovuldu! ★★★ Urfalı Bekir... Açık deniz tekne kaptanlığı ehliyetini Ankara’da Eymir gölünde almayı başaran sevgili arkadaşım!.. En büyük zevki olarak Ayvalık Cunda adasında edindiği teknesiyle denizlere açılan, günün birinde rotasını şaşırıp yanlışlıkla karşıdaki Midilli adasına bodoslama toslayan acemi kaptan! ★★★ Gerçek bir hayvan sever... Günün birinde sevgili köpeği Pako hastalanmıştı. Kurtulma ümidi yoktu. Bekir karalar bağlıyordu. Gazeteye geliş gidişleri aksamış, gözlerinin çevresi sıkıntıdan morarmıştı. Onu ilk kez böyle görüyordum. Peki ne olacaktı? Elden gelen bir şey yoktu. Sonra kafama takıldı, Pako ölünce acısını nasıl paylaşmalı, ona acaba ne demeliydim! Bilenlere sordum, “Allah rahmet eylesin denmez, başın sağ olsun” desen olur dediler. Ben de öyle dedim. ★★★ Sevgili okurlarım, günün birinde Bekir Coşkun hastalandı. Çok kötü bir hastalıktı. İlk olumsuz haberi ameliyat olduğu gün almıştım. Ameliyata giren doktorlardan biri aynı gün aradı:  “Emin Bey, siz Bekir Bey’in yakın dostusunuz. Gerçeği bilmeniz gerektiğini düşündüm. Şimdi size üzücü bir sır vereceğim ama lütfen sadece sizde kalsın. Durumu hiç iyi değil. Hastalık yayılmış. Ameliyatta ne yazık ki sadece aç kapa yapılabildi.” ★★★ Bekir dayanabildiği güne kadar yazılarına ara vermedi, yazabildiği kadar yazdı. Gazeteye her geldiğinde ona moral vermeye çalışıyorduk ama iş işten geçmişti. Çektiği bütün sıkıntılar, ağrılar falan bir yana, ayakta duramadığını, dengesini yitirdiğini söylüyordu. Denge sorunu konusunda moral vermek için benim odamda seksek (!) bile oynadık, biraz güldük ama kaçınılmaz son yaklaşıyordu. ★★★ Bu süreçte doktorlar sigara içmesini yasaklamıştı. Eşi Andree’ nin korkusundan sigara paketi taşıması ve hele içmesi mümkün olmuyordu. Gazeteye her gelişinde benden sigara isterdi. Versem bir türlü vermesem bir türlü! - “Corc ver bi tane daha!..” - “Al ama bak bu son, başka isteme!” Ne yalan söyleyeyim hep verirdim, karşılıklı içerdik. ★★★ Ölümünden çok kısa süre önce son söyleşiyi Oda tv ’den Makbule Cengiz ’e vermişti: “Bazen diyorum ki iyi ki hasta olmuşum. Bir şarkı var ya hani ‘Ben yoruldum hayat gelme üstüme, gözümden gönlümden düşen düşene’... Ne kadar doğru bir lafmış. Çevremden döküldü insanlar, bu gitti dediler... Bir an baktım çevreme şoklar geçirdim. En yakın bildiğim dostlar kayboldular. Ama gerçek dostlarımı o zaman anladım. Bunların başında Emin Çölaşan gelir. Soner Yalçın, Uğur Dündar, Rahmi Turan ve Sözcü gazetesi bana inanılmaz destek verdiler. Şimdi Emin’in değeri benim yanımda bu hastalık öncesinden kat kat fazla.” ★★★ Güçten düşmüş, morali sıfırlanmıştı... Parmaklarında bilgisayarın tuşlarına basacak kadar bile güç kalmadığını söylerken olacakları tahmin ediyor, çok sıkıntılar çekiyor, kafasını toparlayıp yazı yazamıyor, bana yakınıyordu: “Corc bu işin sonuna geliyoruz galiba. Ben bütün bunları hak edecek adam mıydım!..” Ve beklenen son günün birinde geldi. Şimdi son uykusunu baba memleketi Urfa’da babasının yanında Tülmen köyünde uyuyor. Oraya gömülmesini istemişti. ★★★ Ama Eskişehir Büyükşehir Belediye Başkanı Yılmaz Büyükerşen de Bekir’i unutmadı, ölümünden sonra heykelini yaptırdı. Eskişehir’deki Balmumu Heykeller Müzesinde şimdi Bekir ’e bire bir benzeyen heykeli yer alıyor... Hem de ikimizinki yan yana ! Ben masada oturuyorum, o benim yanımda ayakta, eli omzumda. Anılarımızla birlikte... Bekir Coşkun iyi bir gazeteci idi... Ama her şeyden önce iyi bir insandı. Bazen diyorum ki “Keşke ölmeseydi de şu verdiğimiz mücadeleyi şimdi de onunla birlikte veriyor olsaydık.” Keşke... Allah rahmet eylesin Urfalı Corc! ..",https://www.sozcu.com.tr/bekirin-ardindan-uc-yil-wp7832094
Emin Çölaşan,Televizyon kanallarında kısa bir gezinti!,28 Ekim 2023,"Sevgili okurlarım, hepsi olmasa bile pek çok televizyon kanalında, özellikle de haber kanallarında ilginç haber ve görüntülere tanık oluyoruz. Yayın boyunca bombalar patlıyor, cesetler elden ele geziyor. İnsanlar kan revan içinde... Feryatlar, çığlıklar ve beddualar birbirini izliyor. Usanç verici, sinir sistemini bozucu, bazen de mide bulandırıcı görüntüler yayın boyunca hep aynı. Hiç değişmiyor. Bu görüntülerin en önemli somut örneğine geçtiğimiz şubat ayında başlayan Rusya-Ukrayna savaşında tanık olmuştuk. Şimdi o savaş tavsadı, onun yerini Arap-İsrail savaşı aldı. Benzer sahneleri bu son savaştan, 24 saat boyunca hiç ara vermeden izlemek zorunda bırakılıyoruz... Ve her kanalda aynı uzmanlar! Konu her ne olursa olsun durum değişmiyor. Ekranlar savaştan depreme, spordan ekonomiye kadar her konuyu bilen ve konudan anlayan çok değerli ve sayın uzmanlarla dolu! Dün Medya Radar isimli internet sitesinde Bülent Biricik imzalı bir yazı okudum. Bu arkadaş benim söylemek istediklerimi açıkça anlatmıştı. Şimdi o yazıyı biraz kısaltarak, birkaç da küçük ekleme yaparak sizlere iletiyorum: ★★★ “ Haber kanalları gerginlik mi pompalıyor? Normal yayın akışını kesip Türk insanını 24 saat boyunca savaşla yatırıp kaldırmak haksızlık değil mi? Özellikle haber kanalları, her zamanki gibi bu huyların en belirgin görüldüğü medya organları oldu. Neymiş o kötü huylar diye merak etmişsinizdir, hemen söyleyeyim... Abartma, tepinme ve öykünme...  Çok değil daha bir yıl kadar önce Rusya-Ukrayna savaşını evimizin içinde bulmuş, bu savaşı Ruslardan ve Ukraynalılardan fazla dert edinmiştik. Kuşkusuz, bu durumu savaşan ülkelerin TV kanallarından daha çok savaş meraklısı olan bizim haber kanallarına borçluyduk. Son dakikalarıyla, canlı bağlantılarıyla, tartışma programlarıyla, kısacası tüm yaşananlarla savaşı iliklerimize kadar hissettik. Medyamız bu savaşı o kadar içselleştirdi ki, bir anda kendimizi savaşın tarafı ülkelerden biriymiş gibi hissetmeye başladık. Gerim gerim gerildik, aylarca diken üstünde yaşadık. ★★★ Gazze savaşıyla tarih yine tekerrür etti!.. Ekranlar yine kıpkırmızı... “Son dakika” lar, “son durum” lar, “sıcak gelişme” ler, “yeni görüntü” ler ve daha niceleri... Hepsi de tüm şatafatıyla “gör beni” diye bağırıyor, olanca gücüyle algılarımıza hitap ediyor. Önemli gelişmeleri duyurmak elbette haber kanallarının görevi... Ancak bu son savaşta da işin dozunu aştılar ve yine fazlasıyla abarttılar. Uluslararası haber kanalları ile bölge ülkelerinin haber kanalları bile konuya yeteri kadar yer verirken, ülkemizdeki kanallar tüm yayınlarıyla savaşın üzerinde tepiniyorlar da tepiniyorlar. Yayın akışlarını değiştirdikleri için neredeyse başka hiçbir konuya yer veremiyorlar. Ne kadar gereklidir bilmem ama sayelerinde Gazze’ye düşen bombaların sayısından, İsrail’in demir kubbesini yok ettiği roketlerin sayısına kadar pek çok ayrıntıyı da bu vesile ile öğrenmiş oluyoruz! İsrail’in ve Filistin’in caddelerini, sokaklarını, mahalle, hastane ve okullarını, onların isimleriyle birlikte yerlerini de ezberliyoruz. ★★★ Ama bitmedi... Yine bizim haber kanalları sayesinde  “Kaç tane cami-kilise yıkıldı?”, “Kaç yardım kamyonu sınırı geçti?”  gibi birçok gerekli ve gereksiz konulara da vakıf oluyoruz. Her şey anlık olarak evlerimizin içine giriyor, 24 saat kesintisiz canlı canlı savaş izliyoruz. Bir kanal bir konuyu  “son dakika”  diye duyuruyor. Bir bakmışsınız diğer kanallar da sürü psikolojisiyle hemen o konuyu son dakika olarak vermeye başlamış! Bazen öyle şeyler  “son dakika”  diye veriliyor ki... Bir süre sonra ekrandaki  “son dakika” lar rutininiz oluyor ve önemsizleşiyor. Kırmızı renkli son dakika bantlarında birbirinin aynısı olan son dakika bilgilerini görünce insan ister istemez düşünüyor... Acaba haber kanalları birbirine mi öykünüyor? Bir tek ben mi böyle düşünüyorum bilmem ama... Sizce de tüm bunlar biraz fazla ve abartılı değil mi? Normal yayın akışını kesip 24 saat savaşla yatırıp kaldırmak Türk insanına haksızlık değil mi? ★★★ Şimdi gelelim şu uzman konuklar meselesine... Olağanüstü dönemlerde ekranlarda konuk edilen olan uzman konuklar  daha önce yazılıp çizildi. Kanallar uzmanlığı olsun ya da olmasın bu kimseleri adeta dolgu malzemesi olarak kullanıyorlar. Kanal yöneticileri muhtemelen  “Aman ekran boş kalmasın!” diye düşünüyor olacak ki, ekranlar gece gündüz, 24 saat boyunca ‘uzman yorumcu’ istilasına uğruyor. Bugün akşam x kanalında izlediğimiz uzmanı, ertesi sabah y kanalında, bir sonraki gün z kanalında izliyoruz. Bu kısır döngü böylece sayıları neredeyse iki elin parmakları kadar olan uzman konuklar üzerinden devam edip gidiyor. Peki, bu uzman konuklar x kanalında farklı, y ve z kanalında farklı şeyler mi anlatıyor? Tabii ki hayır! Öyleyse birisi bana bu uzman konukların çıktığı programları izlemem için geçerli bir neden söylesin! Söylesin ki, sabah akşam oturup onları izleyeyim ve onların sözlerinden öğrenelim! ★★★ Hep aynı şahıslar kanal kanal geziyor. Bazıları hazır asker, evinde oturup davet telefonu bekliyor! TV Kanalları onlardan birini ikna edip kanalına getirebilmek için ter döküyor. Üstelik pek çoğu da ekrana ücreti karşılığında çıkıyor. Emekli askerleri bilmem ama ilgisiz kişilerin ellerinde çubuklarla haritada savaşı anlatmaları pek bir tuhaf oluyor. ★★★ Savaşı bölgeden takip eden muhabirler konusuna da girmeden olmaz! Çoğu büyük bir özveriyle gelişmeleri izleyicilere aktarıyor. Tepelerinde bombalar patlarken hem kendilerini korumaya, hem de görevlerini yapmaya çalışıyorlar. Ancak bazı tuhaflıklar yine de ekranda gözlerden kaçmıyor. Örneğin, İsrail caddelerinden canlı yayın yapan muhabirlerin, başlarında miğferle yaptıkları gergin ve heyecanlı anonslar pek bir sırıtıyor. Zira o sırada arkalarından sakin bir şekilde yürüyüş yapan, bisiklete binen insanlar geçiyor. Bölgeden yayın yapan bazı muhabirlerin tavırları ise kendi kişisel meslek kariyeri için savaşı fırsat bildiğini düşündürüyor. Zira ekrandaki hareketleri ve konuşmaları o izlenimi veriyor. Umarım yanlış anlıyoruzdur. Yoksa savaş, mesleki kariyerin düşünüleceği en son yerdir. Bu savaşta bir kez daha gördük ki, haber kanalları olağanüstü hallerde kötü sınav veriyor. Yayınlarda denge unsurunu kuramadıkları gibi hep birbirlerine benzemeye çalışıyor. Mevcut şartlarda zaten zor koşullarda yaşayan Türk insanı, savaş ve felaketler gibi olağanüstü durumlarda yine diken üzerinde yaşatılıyor. ★★★ Daha önce de altını çizdiğim gibi, haber kanalları bilgi vermek ile bilgi bombardımanı arasındaki denge unsurunu bir türlü koruyamıyor. Durum böyle olunca da topluma sürekli gerginlik pompalıyorlar. Bunun nedeni olarak da maalesef kanallar arasında yaşanan rekabet ön plana çıkıyor. Oysa böyle dönemlerde izleyiciyi bilgi bombardımana tutmak yerine sadece bilgi vermek yetiyor. Çünkü olayların üzerinde tepinmek, bir haberi daha fazla “haber”, bir gerçeği de daha fazla  “gerçek” yapmaz. Yapılan şeyin adı olsa olsa  “toplumu germek”  olur. ”",https://www.sozcu.com.tr/televizyon-kanallarinda-kisa-bir-gezinti-wp7844002
Emin Çölaşan,Filistin’den Anıtkabir’e...,26 Ekim 2023,"Sevgili okurlarım, Cumhuriyet’in 100. yılında akıl ve mantık dışı gelişmelere tanık oluyoruz... Bir iktidar partisi düşünün 29 Ekim Cumhuriyet kutlamalarını gölgelemek için 28 Ekim günü İstanbul’da büyük Filistin mitingi düzenliyor... Ve bu mitinge ‘Türk milliyetçisi’ Devlet Bahçeli’nin de bazı iktidar yandaşı parti başkanlarıyla birlikte katılacağı açıklanıyor. Mitingin tarihine bakın... 28 Ekim cumartesi... Ya takvimde başka bir gün bulamadılar, ya da amaçları Cumhuriyet coşkusunu bir gün öncesinden söndürmeye, ezmeye, yok etmeye kalkışmak! Elbette amaçlarını açığa vuran ikinci şık. ★★★ yıl pazar gününe denk geliyor... Şaka değil bu, milyonlarca insanımız o gün bir sel gibi Anıtkabir’e akacak. Şimdi bir yanda Anıtkabir’e akacak milyonları düşünün, bir de cumartesi günü Filistin mitinginde olacakları. İkincisinde iktidar yandaşları... Kumanyaları ellerine verilecek, miting alanına kalkacak ücretsiz otobüsler hazır...Ellerinde Filistin bayrakları. Yakın geçmişte başımıza bela kesilen PKK ve ASALA gibi terör örgütlerini açıktan savunup destekleyen Filistin!.. O çirkin anılarımızı unutmak istiyoruz ama bir türlü mümkün olmuyor ki... Din kardeşiyiz (!) dediler, nice diplomatlarımızı şehit eden Ermeni terör örgütü ASALA’ya topraklarını açmaktan hiç utanmadılar. ★★★ Anıtkabir’de ve Türkiye’nin dört bir yanında ise Atatürk ilkelerine, devrimlerine yürekten bağlı sesiz milyonlar yer alacak... Gürültüleri patırtıları yok, şamataları ve arkalarında devlet desteği yok. Onlar “Mustafa Kemal’in askerleri.” O’nun yaptıklarına, devrimlerine ve kurmuş olduğu Cumhuriyet rejimine yürekten bağlı olan milyonlarca ‘Meçhul askerimiz!’ Sevgili okurlarım bu 100. yıl kutlamaları öncesinde ticaret piyasalarında yeni bir ‘moda’ fışkırtıldı. Aynen sıradan vatandaşlarımız gibi bizim Tayyipgiller iktidarı da hayat pahalılığı altında eziliyor. Ancak onların sıradan vatandaştan bir farkı var! Vatandaş geçim derdi altında ezilir ve inim inim inlerken iktidar oy kaygısı peşinde. Baktılar ki işler iyiyi gitmiyor, ortaya yeni sloganlarla ve kampanyalarla çıkmayı denediler. ★★★ Bu süreci ilk başlatan Recep Bey oldu... Tarım Kredi Kooperatifleri mağazalarında her malın fiyatında önemli indirimler yapılacaktı! Ancak bu masal da ötekilerde olduğu gibi fos çıktı. Fiyatlarda kayda değer hiçbir indirim olmadığı kanıtlandı. Bunun üzerine kendilerine yakın veya uzak olan şirketlerle birlikte marketlere de sözlü talimatlar gitti: “Etiket fiyatlarını bir miktar indirin!” ★★★ Bazılarının Türkiye’nin dört bir yanında binlerce yandaş marketleri var. İsterseniz isim de vereyim. -BİM.-ŞOK.-A 101. Mahallenizde de büyük olasılıkla var olan bu marketlerin ilanlarını istisnasız her gün yandaş medyada görüyorsunuz. Özellikle bunlar binlerce mağazalarında sözüm ona indirim kampanyaları başlattı... Ve diğer başkaları gibi çeşitli sloganlar üretildi: Yüzde 50’ye varan indirim! Böyle bir indirim zaten yoktu da, ellerinde biriken gereksiz stokları bu gibi kampanyalarla eritmeye çalışıyorlar. Bir süre geçti, yine hükümetten verilen talimat doğrultusunda başka şirketler de baskı altında oluşan bu modaya uymak zorunda kaldı. ★★★ Ama asıl önemli olan, vatandaşın et, sebze, peynir, süt, yoğurt, ekmek gibi günlük gereksinmelerinde fiyatlar hiç oynamadı... Tam tersine zamlar her gün sürüp gidiyor. Ya da şöyle etiketler düzenlendi: “Cumhuriyet’in 100. yılı nedeniyle eski fiyat 49 lira 99 kuruş, şimdi 47 lira 99 kuruş.” Bozdur bozdur harca. ★★★ Sevgili okurlarım bu göstermelik etiketler ve hokus pokuslu indirim oyunları ne yazık olanca hızıyla devam edip gidiyor. Yine ne yazıktır ki göstermelik ticari çıkarlar ve indirim oyunları ile Cumhuriyet’in 100. yılı yan yana getirildi. İndirimler derseniz tamamı palavra. Piyasalarda bu tezgah doğrultusunda büyük şov kampanyaları düzenleniyor. Vatandaş bu kez de 100. yılda indirim bahanesiyle aldatılıyor, sömürülüyor.Ayıptır, en azından Cumhuriyet kavramına saygısızlık sergileniyor.  Lütfen farkında olunuz, yutmayınız.",https://www.sozcu.com.tr/filistinden-anitkabire-wp7841795
Emin Çölaşan,Savaşın biraz da perde arkasını düşünsek!,21 Ekim 2023,"Sevgili okurlarım, İsrail’le bazı Arap örgütleri arasında kanlı ve can yakan bir savaş sürüp gidiyor... Şu son günlerde dünya gündemine çok önemli bir konu yansıdı. İsrail’in Filistin’deki hastaneleri bombalayıp kadın erkek, genç yaşlı, çoluk çocuk demeden binlerce masum insanı acımasızca öldürmesi. Gerçekten de kınanması gereken bir durumdur. Ancak... ★★★ Madde 1: Peki ama Türkiye olarak bizim böylesine önemli bir konuda nasıl bir tavır almamız gerekiyor? İsrail’i elbette kınamak zorundayız. Ama bunu bazı önemli gerçekleri göz ardı ederek yapmak yanlış oluyor. Bu gibi işlerin uzmanı değilim. Vatandaş kimliğimle sadece kişisel görüşümdür ama iddialı söylüyorum, dünyada ve ülkesinde uçan kuştan bile haberi olan İsrail, Hamas’ın saldıracağını önceden biliyordu. Tahmin etmek değil, kesinlikle biliyordu. Savaş, bazı Arap örgütlerini vuruşarak tasfiye edebilmek için İsrail’in eline geçecek en büyük fırsattı ve İsrail bu fırsattan yararlandı.Şimdi tepe tepe kullanıyor. ★★★ Madde 2: Şu tabloya bakınız!.. ABD ve bütün Batı dünyasının desteği İsrail’den yana. Rusya ve Çin’den Araplar lehine bu güne kadar öyle somut bir destek adımı atılmadı.   O halde, Hamas bu savaşı başlatır ve İsrail’e binlerce füze gönderirken acaba kime, kimlere, neyine, hangi gücüne güveniyordu?.. Hamas başta olmak üzere bütün destekçi ülkeler şimdi tam bir açmaza düşmüş durumda. Kınama, acındırma edebiyatı ve Türkiye dahil bir sürü ülkede atılan siyasi palavra nutukları dışında yardım elini uzatabilen bir tek ülke bile yok. Örneğin silah ve cephane desteği!.. Oralara bir tek tabanca bile sokmak söz konusu değil. İşte o yüzden iddialı söylüyorum ve diyorum ki İsrail, Hamas’ın füze yığınaklarını falan biliyor ve saldırının yapılmasını bekliyordu. Amacı füzeler ateşlendikten sonra gereğini yapıp savaşı başlatmak, derhal karşı saldırıya geçmek, o bilinçsiz ve tantanacı Arap alemini bir kez daha yenilgiye uğratıp mahvetmekti ★★★ Madde 3: İsrail’in elindeki en büyük kozlardan biri de Arap dünyasındaki bölünmüşlük... Buna İslam alemini de katabiliriz. İslam dünyası Afrika’nın taa en ucundaki Fas’tan başlıyor ve İran’a, Yemen’e ve hatta Uzakdoğu’ya kadar sürüp gidiyor. Bütün İslam alemi yaşamını korkunç bir bölünmüşlük ve parçalanmışlık süreci içerisinde sürdürüyor... Aralarında herhangi bir konuda herhangi bir uzlaşma, dostluk falan yok! Birinin ak dediğine ötekiler mutlaka kara diyor. Hepsi birbirinin düşmanı, Filistin’e kim yardım edecek? ★★★ Yönetim biçimleri de farklı... Birkaçı dışında hiçbirinde ciddi ve tutarlı bir devlet yönetimi aramayın zira bulamazsınız. Bir yanda adına körfez ülkeleri denilen petrol zenginleri... Krallık ve şeyhliklerle yönetilen hırsızlar topluluğu... En somut örnekleri Suudi Arabistan, Katar, Kuveyt, Birleşik Arap Emirlileri vesaire ... Öbür yanda ise din işleriyle devlet işlerini ayırmayı başarmış olan Mısır, Suriye, Ürdün gibiler... Başlarında cumhurbaşkanları, krallar... Ama hiçbirinde demokrasi, insan hakları, insana sevgi falan aramayın ! ★★★ Aslında görüntüye baktığınız zaman her şey aynıdır! İsrail düşmanlığı! Perdenin önünde hepsi aynı edebiyatı kullanır... “Yahudi devleti İsrail’e ölüm! Yaşasın Filistin halkının, Hizbullah’ın, Hamas’ın şanlı direnişi...” Ama perdenin arkasına geçildiğinde söylemleri tam tersidir: “Dost ve kardeş İsrail için ne gerekiyorsa yaparız ve zaten yapıyoruz!” Tamamen iki yüzlü, sahtekar davranışlar, yalanlar ... Yani bu işin Türkçesi şudur: Arap aleminin, İslam dünyasının büyük bir bölümü aslında İsrail’e değil birbirlerine düşmandır! Bunları iyi bilelim! ★★★ Sevgili okurlarım şimdi gelelim kendi durumumuza... Madde 4: Biz ne yapabildik?Hiçbir şey. Savaşın ertesi günü bizim yetkililer hemen sahne alıp nutuk atmaya başladı. İsrail ile Hamas arasındaki savaşta ‘arabuluculuk’ yapmaya soyundular. Televizyon kanallarına anında haber uçuruluyordu. “Cumhurbaşkanı Erdoğan falanca ülkenin cumhurbaşkanı ile telefon görüşmesi yaptı. Görüşmede bölgedeki gelişmeler ele alındı!” Dışişleri Bakanı, Milli Savunma Bakanı da yabancı ‘mevkidaşları’ ile sürekli görüşmeler yapıyor ve bunlar bizim medyada haber oluyordu. Ancak bugüne kadar bir tek ülke bile “Gel Türkiye, arabulucu ol, bize akıl ver,  olaya sen el koy” demedi. ★★★ Beklentiler boşa çıktı ve bizimkiler treni kaçırdı!Türk’ün Türk’e propagandası işe yaramadı. ‘Madde 4’ (şimdilik) böyle! Hiçbir ülkeden tık yok. Sonrasını hep birlikte görürüz.",https://www.sozcu.com.tr/savasin-biraz-da-perde-arkasini-dusunsek-wp7836602
Emin Çölaşan,AKP’nin 100. Yılı!,27 Ekim 2023,"Sevgili okurlarım, belli yıl dönümleri vardır ki özellikle ve daha büyük özenle kutlanması gerekir. yıl, 50. yıl ve hatta 100. yıl gibi. Bizi soracak olursanız, Cumhuriyet’in 100. yılına geldik ama Türkiye’yi yönetmekte olan iktidardan tık yok. Onlar için sıradan, hatta hiç dikkate alınmaması gereken bir gün olacak... Bunları da bırakın bir yana, başlarına açılmış olan zahmetli bir iş olacak. Yani angarya... ★★★ Bir iktidar partisi düşün ki, Cumhuriyet’in 100. yılı gelmiş. Ama onu kutlamak yerine, bir gün öncesi olan 28 Ekim’de İstanbul’da büyük bir Filistin mitingi düzenleme hazırlığı içerisinde. Bunun adına ne demeli! Cumhuriyet düşmanlığı desek olmaz! Belki en doğrusu şudur: Cumhuriyet tiksintisi. ★★★ Onlar bu kavramların ne olduğunu en iyi bilen tiplerdir. Onlar için önemli olan sadece bir tek sözcük, yani Cumhuriyet değil, geçmişi ile birlikte ötesidir.Osmanlı’dan devralınan “Saltanat” TBMM tarafından 1922’de kabul edilmiş ve adına Vahdettin denilen hain padişah bir İngiliz zırhlısına sığınarak yurt dışına kaçmıştı. Cumhuriyet ilan edildiğinde saltanat yoktu ama hemen öncesinde çok daha önemli olaylar vardı. Lozan anlaşması imzalanmış, küçük ve çorak bir kasaba olan Ankara başkent ilan edilmişti. Cumhuriyet’in altyapısı artık hazırdı. ★★★ Ancak günümüzde bu efendileri rahatsız eden asıl husus başkadır. Cumhuriyet’in ilanı sonrasında birbiri ardına gerçekleşen devrimler... Medreselerin kapatılması, yazı devrimi ve diğerleri, sayın sayabildiğiniz kadar. Bunların arasına Diyanet’ in kurulmasını da ekleyebilirsiniz. Amaç o kadar açıktı ki... Diyanet milletimizi gerçek Müslümanlık konusunda eğitecek, din tüccarlarının, din sömürücülerinin yalanlarından ve pisliklerinden koruyacaktı. Sonraki yıllarda o kafalar yine iktidar oldu... Diyanet ne yazık ki (aynen bugün olduğu gibi) siyasi iktidarların kucağına düştü... Ve yıllardan beri öyle. ★★★ Hiç değilse Cumhuriyet bayramlarında camilere bayrak asın, astırın deriz ama gülüp geçerler. Kendi kafalarında ürettikleri gerekçe hep aynıdır: “Efendim camiler milletin değil ümmetindir. Camilere asılacak Türk Bayrağı sadece bir milleti (Türk Milletini) temsil eder. Oysa bizim camilerimizde ümmetin her kesimi (Suriyeli, Afganlı, Uzakdoğulu, Afrikalı vesaire) namaz kılar!..” ★★★ Bugün günlerden Cuma... Sayıları 100 bin’e yaklaşan bütün camilerimizde her Cuma günü Diyanet tarafından hazırlanan bir hutbe yer alır ve cemaate hitaben aynen okunur. Bizim Diyanet Başkanı olan Ali Erbaş ’ı soracak olursanız, laik Cumhuriyet rejimiyle birlikte Atatürk’ e de alerjisi vardır! Ne olursa olsun gerek ulusal bayramlarımızda ve gerekse hutbelerde bu konulardan söz edilmez. Atatürk’ün adı özellikle anılmaz. Pazar günü Cumhuriyet’in 100. yılı. Devlet içinde ayrı bir devlet olan, maddi ve manevi bütün gücünü iktidar partisinden alan Diyanet bu nedenle bugün belki insafa gelip hutbesinde Atatürk’ ün adına bir cümlede bile olsa yer vermiş olur! ★★★ Sevgili okurlarım, içinde yaşamakta olduğumuz şu acayip tabloyu lütfen hiçbir zaman unutmayınız. yıldan bir gün önce İstanbul’da Filistin mitingi düzenleniyor. Hiç kuşkum yok bunun benzerleri başka illerimizde de yapılıp 100. yıl gölgelenmek istenecek. Başka bir devlet kutlaması olacak mı? Belirgin hiçbir şey yok...Sadece (protokol gereği) Anıtkabir ziyareti var... Ekip halinde Anıtkabir’e ziyaret ve saygı duruşu... O sırada içlerinden ne dediklerini, neler saydırdıklarını bir tek kendileri bilecek ve bir de Allah! Hemen ardından ikinci başkent İstanbul’a gidiş... ★★★ Olsun varsın, onlar ne yaparsa yapsın. 29 Ekim Pazar günü milyonlarca insanımız Anıtkabir’e seller gibi akıp Atatürk’ün huzuruna varacak. Kimi çiçekler bırakacak, kimi ellerini açıp o büyük adamın ruhuna dualar edecek... Kısacası, 100. yılda devletin kutlaması yok ama milletin kutlamaları olacak.",https://www.sozcu.com.tr/akpnin-100-yili-wp7842842
Emin Çölaşan,Kim takar 100. yılı!.. Peki ama CHP nerede!,11 Ekim 2023,"Sevgili okurlarım, Türk siyaseti garip ve anlamsız kısır döngüler içerisinde yuvarlanıp gidiyor. Her şey tek parti iktidarının keyfine bağlı. O ne derse öyle oluyor ama gelin görün ki iş bu kadarla bitmiyor. Onun da ötesi var. Tek parti iktidarının arkasında işin daha önemli boyutu karşımıza çıkıyor. Tek adam! Devlet içinde tek kişilik ayrı bir devlet. Herkes beyefendinin alacağı kararlara, ağzından çıkacak cümlelere dikkat kesilmiş, en önde gelen adamları dahil herkes ondan korkuyor. ★★★ Örneğin il kongreleri yapılıyor, kurultayları yapılıyor, bir sürü isimler seçiliyor ya da seçilmiyor ama değişen bir şey olmuyor! Kongrelerinde hırgür yok. Ağzını açabilen, eleştirebilen bir Allah kulu yok. Sıkıysa biri çıkıp eleştirsin, muhalif kalsın, hayatı kaydırılır. Bu işin sıkıntısını yedi ceddine çektirirler. O tek adam her şeyi biliyor... O insanüstü bir yaratık! Hata yapmaz, her zaman en doğru kararları verir. ★★★ 2023 önemli bir yıl idi... Örneğin Cumhuriyet’in 100. yılı. Hem devlet, hem de millet tarafından kutlanması gereken bir tarih. Devleti bıraktık bir yana zira devletin böyle bir kutlama yapmaya, Cumhuriyet’in 100. yılını anmaya hiç niyeti yoktu. Hazırlanan bir tek program bile bugüne kadar olmadığı gibi bundan sonra da olmayacak. ★★★ Peki millet bu konuda ne yapıyor, acaba ne düşünüyor! Milletten de tık yok çünkü her birey kendi derdine düşmüş. İnsanlar korkutulmuş, sindirilmiş, daha da ötesi geçim derdine düşürülmüş... İşte böylece işin en ciddi ve ürkütücü aşamasına geliyoruz... Belli kavramların millete bilerek unutturulmak istenmesi... Aynen Cumhuriyet’in 100. yılı gibi! ★★★ Şimdi benzer soruları şu bizim anlı şanlı CHP’ ye de sormak gerekiyor... Böyle bir süreç göz göre göre yaşanırken, boş vermişlik ülke çapında ve bilerek yaygınlaşırken CHP acaba nerede? Şimdi belki şöyle diyeceksiniz... “Hele kendi içlerindeki kavga dövüş durulsun, kongreleri bitsin, ana muhalefet partisi de yapacağını elbette yapar! Hayır, bu görüşe katılmıyorum. CHP bu önemli tarihi çoktan atladı. Bu saatten sonra yapacağı pek bir şey olduğunu sanmıyorum. Toplumun içine sürüklenmiş olduğu böylesine bir korku ve sorumsuzluk ortamında CHP de kendi köşesinde sessiz kalmaya mahkumdur. ★★★ Dün bir okurumdan, Dr. Oğuz Kangal’ dan aldığım mesajı sizlere aynen iletiyorum: “Saygılar ve selamlar Sayın Çölaşan. AKP’nin 100. yıl kutlamalarını, yani kutlamamalarını eleştiriyorsunuz. Size sonuna kadar katılıyorum. Hatta haddinden fazla kızgın, üzgün ve öfkeliyim.Ama benim daha fazla kızgınlığım CHP’ye. CHP’nin kurduğu Cumhuriyet’in 100. yılı gelmiş ve partide olanlara bakınız. Birbirine düşmüş, birbirinin kuyusunu kazan bir güruh haline gelmişler.29 Ekim’de kim hangi yüzle Atatürk’ün huzuruna çıkacak!Oysa bu günlerde mitingler, bilimsel toplantılar, kutlamalar, konserler, eğlenceler olması gerekmiyor muydu?Bu görüntü, CHP’nin sizin daha iyi bildiğiniz cephelerin, grupların, güçlerin tuzağına düşmüş olduğunu ve onlara zemin hazırladığını göstermiyor mu?CHP’nin ve CHP’lilerin acilen kendilerine gelmesi gerekiyor, acilen.Sonsuz saygılarımla.” İçini böyle döken Oğuz Kangal haksız mı? ★★★ Sevgili okurlarım, 2023 bu memlekette yaşayan 85 milyon insanımız için çok önemli bir yıldı. Lozan anlaşmasının, Ankara’nın başkent oluşunun ve Cumhuriyet rejimine geçişin 100. yılı... Ve Atatürk’ ün kurduğu CHP, bunu çok üzülerek söylüyorum, ne yazık ki bu önemli kilit yılı bilerek ya da bilmeyerek ıskaladı. ‘Bilerek’ olması çok ayıptır, eğer ‘Bilmeyerek’ ise ayıbın da ötesinde suçtur, büyük sorumsuzluktur. Kendi iç kavgalarıyla birlikte bir sürü tırı vırı konulara, kulis çekişmelerine daldılar. Bu saatten sonra geri dönüş çok zor... Zira şunun şurasında 29 Ekim’e, yani 100. yıla sadece birkaç gün kaldı ve tren çoktan kaçtı. Sevgili okurlarım, Araplarla İsrail arasında başlayan savaş bütün dünya ülkeleri gibi bizi de ilgilendiriyor. Büyük kentlerimizde toplanan şeriatçı güruhlar İsrail’i sloganlar atarak, tekbirler getirerek protesto ediyor. Dün Korkusuz gazetesinde Can Ataklı’ nın yazısında okudum... Bunlar İstanbul’da hemen yürüyüşe geçip “Mehmetçik Gazze’ye” diye slogan atıyormuş. ★★★ Benzer durum Ankara için de geçerli... Atatürk Bulvarının yukarı kısımlarında, Seğmenler parkının hemen yanında İsrail büyükelçisinin polis tarafından korunan iki katlı bir konutu var. Bu kalabalıklar ‘bir merkezden’ düğmeye basılınca hemen toplanır, her İsrail-Arap savaşında bu konutun yanına gelir, parka büyük hoparlörler yerleştirip slogan atmaya ve tekbir getirmeye başlar. Son üç geceden bu yana yine aynı olay sergileniyor... Ve Çankaya semti ayağa kalkıyor. Kimi kime şikayet edeceksin! Evet, büyükelçi konutunun hemen dibinde yüzlerce kişi tarafından gecenin geç saatlerine kadar slogan atılıyor, topluca tekbir getiriliyor. ★★★ Bu memlekette her türlü (en masum) toplantılar ve yine (en masum) gösteri yürüyüşleri bile yasaktır. Önceden izin alınması gerekir. Aksi takdirde polis tarafından gözaltına alınır, belki dayak yer ve belki de mahkemede tutuklanırsınız. Şimdi bir başkent düşünün, o başkentte ülkesini temsil eden büyükelçi gecenin geç saatlerine kadar sözlü olarak hem de hoparlörlerden yükselen seslerle taciz edilmekte, polis ise başkentin göbeğinde olanları görmezden gelmektedir... İsrail düşmanlığı ayrıdır, devletin bu gibi çığırtkanlıklara ve hukuksuz davranışlara göz yumup adamına göre muamele yapması ayrıdır.",https://www.sozcu.com.tr/kim-takar-100-yili-peki-ama-chp-nerede-wp7826625
Emin Çölaşan,Keyfe göre yeni Anayasa,05 Ekim 2023,"Sevgili okurlarım, bundan önce yaptıkları nice değişikler yetmemiş olsa ki, Anayasa’yı yeniden değiştirmeye kalkışıyorlar. Önümüzdeki günlerde ve haftalarda Türkiye’nin en önemli gündem maddesi bu olacak. Böylece herkesin bire bir yaşadığı yüksek enflasyon zulmü giderek arka plana itilecek, ağırlığını yitirmiş olacak. Bu Anayasa elbette dört dörtlük değildir ama bu iktidarın iddia ettiği gibi yetersiz olduğunu kimse söyleyemez. Adına “Darbe anayasası” diyorlar! Ana metninin 12 Eylül sonrasında yapıldığı doğrudur da, törpülenip değiştirildikçe darbe anayasalığı falan hiç kalmamıştır. Anayasa, üzerinde yapılan bir sürü değişiklik sonrasında yaz boz tahtasına dönüşmüştür. ★★★ Anayasa’nın neyini değiştirecekler? İktidar kesimiyle birlikte destekçileri de bu konuda ağızlarını açamıyor, Türk Milleti’ne bir işaret veremiyor. Daha demokratik bir Anayasa mı getirecekler? Kesinlikle hayır. Eğer gerçekten böyle bir niyetleri olsaydı bunu açıklamaktan zaten çekinmezlerdi. Anayasa’nın ilk dört maddesini mi değiştirmeye soyunacaklar? O hükümlerin bırakın değiştirilmesini bir yana, yine Anayasa uyarınca böyle bir teklifte bulunmaları bile söz konusu değildir. ★★★ 20 küsur yıldan beri Türkiye’yi tek parti iktidarı olarak yönetiyorlar... Anayasa üzerinde öyle oynamalar yaptılar ki, rüyalarında görse hayra yormazlar ve birileri söylese inanmazlardı. Ama oldu!.. Başardılar ve bu koskoca memleketi kendi çıkarları doğrultusunda bir Anayasa ve yasalarla yönetme gücünü ellerine geçirdiler. ★★★ Tek adam rejimi işte böyle kuruldu!..Her şey o tek adamın düşüncesine, ağzından çıkacak birkaç cümleye ve yerli yersiz alacağı kararlara endeksli! Hükümetin başında artık bir başbakan yok. Adını ‘kabine’ olarak değiştirdikleri Bakanlar Kurulu piyasadan kalkalı yıllar geçti. Cumhurbaşkanı tarafından atanan bakanlar sadece bir tek şahsa karşı sorumlu... Bakanlar milletvekili olamıyor... Dolayısıyla partilerinde bile sözleri geçmiyor. Güç aldıkları tek merci Cumhurbaşkanı. ★★★ MHP’nin de sınırsız desteğini arkasına almış bir iktidar var... Kelle çoğunluğundan ve elde ettiği sonsuz güçten istediği gibi yararlanıyor.Devletin tamamı ellerinde. Buna, partizanlığa alet edilen yargı dahil.Medyanın neredeyse tamamı ile birlikte memleketteki bütün para ve sermaye gücü de ellerinde. ★★★ Muhalefet partileri demokrasi geçmişimizin tam tersine örnek oluşturuyor!.. CHP gibi bazıları kendi içlerinde bölünmüş durumda. Ötekileri soracak olursanız çoğunun hiçbir etkinliği yok, ya da azalmış. Oysa biz geçmiş yıllarda ne ‘muhalefetler’ görmüştük. Öyle liderler ve milletvekilleri vardı ki ‘vurunca’ ses getirirlerdi... Onlar artık yok ama o yılları özlüyoruz. ★★★ Saray’la birlikte iktidar partisi de bu gerçekleri bilmiyor mu? Hiç kuşkunuz olmasın bizden çok daha iyi biliyorlar... Ve o yüzden, sadece kendi istedikleri kadar ve kendi siyasal çıkarları doğrultusunda kullanacakları yeni bir Anayasa hazırlamaya soyundular. Söylemlerine göre bu yeni Anayasa ‘demokratik’ olacakmış! Onların deyişiyle demokratik olmayan ve bu efendileri rahatsız eden bugünkü Anayasa hükümleri acaba hangileridir? Yine onların deyişiyle bu darbe anayasası önlerine hangi engelleri çıkardı?Hangi kararları almalarına engel oldu? Bu sorulara hiçbir zaman yanıt veremediler, bundan sonra vermeleri de asla söz konusu olmayacaktır. ★★★ Evet, 85 milyonluk Türkiye’yi bugün geçerli olan Anayasa ile yönetiyorlar... Aslında çok mutlular ve bu nedenle ellerini ovuşturuyorlar. Ama işin kurnazlık boyutunu da hiçbir zaman unutmuyorlar... Ve sürekli olarak ‘bize yeni bir Anayasa gerekli’ edebiyatını kullanıyorlar. Bu oyun artık bitmeli...Saray ve iktidar partileri (AKP-MHP) neyi istediklerine en kısa zamanda karar verip bunu kamuoyu önünde açıklamalı.Zira anayasalar onların oyuncağı değildir.",https://www.sozcu.com.tr/keyfe-gore-yeni-anayasa-wp7821004
Emin Çölaşan,Cumhuriyet’in 100. yılında geçmişi unutmayalım,29 Ekim 2023,"SEVGİLİ okurlarım çok önemli bir gündeyiz ama bizi yöneten kafalar böyle bir güne verilmesi gereken önemi ne yazık ki veremediler. Oysa yakın tarihimize bakıldığında bu süreç çok zahmetli olmuş, nice badireler atlatmıştık. Hele Osmanlı döneminde neler yaşadık, nasıl ihanetlere uğrayıp arkadan vurulduk, hepsi tarihin belleğine aktarılmış durumda. Cumhuriyet’in 100. yılında yazılabilecek yüzlerce konu var. Hangisini hazırlamalı, neye göre hazırlamalı? Zira bu 100 yılın her dakikası ve öncesi Türkiye açısından çoğu zor ve acı olaylarla dolu. Temeldeki zorluk çürümüş bir imparatorluktan devralınan enkaz. Bu günlere kolay gelmedik, işte size yaşadığımız belalardan ve özellikle de bir zamanlar ‘bizim’ olan Ortadoğu’dan birkaç örnek... ★★★ Bugün sizlere Şam’da 4. Ordu Komutanı olarak bulunan astığı astık kestiği kestik Cemal Paşa’ nın sağ kolu, emir subayı olarak görev yapmış olan gazeteci yazar Falih Rıfkı Atay ’ın Zeytindağı isimli kitabından bazı anılara yer vermekle yetineceğim. (Bu kitap piyasada var, mutlaka okunmalıdır.) Falih Rıfkı Atay Falih Rıfkı yeni Türk Devleti kurulduktan sonra Atatürk’ ün en güvendiği gazetecilerden biri olarak en yakın çevresinde bulundu. Zeytindağı özellikle Birinci Dünya Savaşı yıllarında nasıl acınacak durumlara düşüp çökmüş olduğumuzun bir belgeseli. Osmanlı koskoca bir imparatorluktu ama zamanla hasta adam oldu, işgallere uğradı ve sonunda yıkıldı gitti. Osmanlı sözüm ona imparatorluktu ama bunu bile beceremedi. Kılıç zoruyla üç kıtada ülkeler ele geçirdi ama oraları hiçbir zaman ‘Vatan’ yapamadı. Falih Rıfkı Atay kitabında o sürecin Suriye, Filistin, Lübnan ve Arabistan boyutlarını, din kardeşlerimizin başımıza nasıl bela olduğunu anlatıyor... Ve güzel ve doğru yargıya varıyor: “O yıllarda bir Mustafa Kemal yüzyıl sonrası için bile hayaldi... Fantezi romanlarında bile yeri yoktu.” ★★★ Osmanlı döneminden (kitapta yer alan) bazı bölümleri sizlere kısaca, biraz da özetleyerek aktarıyorum ki o yıllarda içine düşmüş olduğumuz rezillikler bir kez daha okunsun ve bilinsin. Cumhuriyet’e giden yol uzun, zahmetli ve akla hayale gelmeyecek engellerle dolu idi.  Osmanlı maddi ve manevi her anlamda çökmüştü. Başımızda kapitülasyon belası vardı. Kendi geçmişini bilmeyen cahiller Cumhuriyet’in 100. yılını hafife almayı sürdürsün!.. Şimdi söz Falih Rıfkı Atay’da... “ Sadrazam ve Harbiye Nazırı Mahmut Şevket Paşa’yı (1913 yılında) suikast sonucunda öldüren Kavaklı Mustafa memleketten kaçmayı başarmıştı. Eceli mi ayağına dolandı, ne idi, bu katil bir Rus vapuruna binmiş, Romanya’ya gitmek üzere İstanbul’dan geçiyordu. Osmanlı Devleti’nin yabancı sancağını taşıyan vapurdan hiç kimseyi almaya hakkı yoktu. İttihatçılar, Polis Müdürü Azmi Bey’in cüretine başvurdular. Azmi Bey, bir kolayını bularak Kavaklı Mustafa’yı vapurdan kaçırdı. Rus Büyükelçisinin Babıâli’ye (Başbakanlığa) gelip Kavaklı Mustafa’yı geri isteyeceğine şüphe yoktu. İşte bu kaygı ile Talat Bey ve Sadrazam Sait Halim Paşa, birlikte Edirne’ye gitmeye karar verdiler. Büyükelçi Babıâli’de kimseyi bulamayacak ve Kavaklı Mustafa hapishanede o gece idam edilecekti. Talat Bey’e, Kavaklı Mustafa’nın boğulduğu (idam edildiği) haberi geldi. Ertesi gün Ruslar, Azmi Bey’i Polis Müdürlüğünden azlettirecekler, hükümet onu Adana Valisi yapacak, Ruslar bunu da kabul etmeyerek Azmi Bey’in bir daha devlet hizmetinde kullanılmamasını emredeceklerdi... Ve istedikleri oldu. ” ★★★ “Osmanlı imparatorluğunda saygınlık azınlıkların elinde idi. Türk unsuru imtiyazsız olduğu için herhangi bir Müslüman azınlığın çocuğu olmak bile Arabistan’da Türk olmaktan daha geçerli idi. ‘ Türk müsünüz? ’ sorusunun birçok defalar cevabı ‘ Estağfurullah !’ idi. ” ★★★ “ Biz ele geçirdiğimiz bu kıtaları ne sömürgeleştirmiş , ne de vatanlaştırmıştık . Osmanlı İmparatorluğu oralarda ücretsiz tarla bekçisi, sokak bekçisi ve jandarma idi. Eğer medreseler ve bilinçsizlik devam etmiş olsaydı, Araplığın Anadolu’nun yukarılarına kadar gireceğine şüphe yoktu. ”“ Bizim emperyalizm, Osmanlı emperyalizmi, şu ana fikir üstünde kurulmuş bir hayal idi: “Türk Milleti kendi başına devlet yapamaz!” İmparatorlukların sanatı sömürge ve milliyet işlemektir. Osmanlı İmparatorluğu ise Trakya’dan Erzurum’a kadar koca gövdesini yan yatırmış, memelerini sömürgecilerin ve yabancı milliyetlerin ağzına teslim etmiş, sütü ve kanı ile karışık emilen bir sağmal idi. ” ★★★ (Peygamberimizin mezarını ele geçirip Mehmetçiği yok etmek için Medine’yi kuşatan Araplara karşı direnen Türk askerlerine hitaben...) “ Yarın öbür gün Arap çeteleri ile sarılacaksınız. Peygamberin torunları, (Peygamberin mezarının bulunduğu) Ravza’nın yeşil kubbesine kurşun atacaklar. Sanki başkent İstanbul elden gidiyormuş gibi telaşlanarak size yardım etmek için Anadolu’nun bağrından Türk yavrularını, Anadolu çocuklarını, Mehmetçiğimizi göndereceğiz. Sizler o ateş ve açlık çemberi içinde bir hurma kurusu bulamayıp derileriniz iskeletlerinize yapışmış ölürken, iskorpitten çürüyüp düşen ağızlarınızın yaraları ile kavrulmuş çekirgeleri çiğnemeye çalışırken, Fatma’nın, Ebubekir’in, Ömer’in ve Muhammet’in sandukalarını Araplara karşı savunacaksınız. Medine’den taa Şam’a kadar üç gün üç gece süren demiryolunun iki tarafını Anadolu Türkleri ile kuşatacağız! Arap kesesine Anadolu’nun altınlarını ve Arap kursağına Anadolu’nun rızkını akıtacağız. Şaka değil bu, İslam emperyalizmi yapıyoruz! Ey Arap bıçaklarıyla bağırsakları deşilerek etleri çöl güneşinde kavrulmuş olan Mehmetçikler! Sizler, ey Sarıkamış’ın buz dağları üzerinde donmuş olanların kardeşleri, sizler hep boş bir kafanın içindeki bomboş bir hayalin kurbanları değil misiniz?.. ” ★★★ Birinci Dünya Savaşı bitmiş, yenilmişiz. Cemal Paşa Suriye’den İstanbul’a dönmüş... Falih Rıfkı anlatıyor: “ Cemal Paşa artık Ordu Komutanı değildi. Mütareke (Mondros teslim anlaşması) yakın. Savaşa niçin girdiğimiz artık onunla tartışılabilir. Büyük adamların küçük adamları adam yerine koymak ve onlarla görüşmek sırası gelmiştir. Arkadaşım bir bahriye çatanası (küçük teknesi) içinde Büyükada’ya giderken sordu: “Paşam söyler misiniz biz bu savaşa (Birinci Dünya Savaşına) niçin girdik?” İşte Paşa’nın cevabı: Aylık (maaş) verebilmek için... Hazine tamtakırdı. Para bulabilmek için ya bir tarafa boyun eğmeli ya da öbür tarafla birleşmeli idik. Kırtasiye ve maaş imparatorluğunun tarihi işte böyle biter. Mustafa Kemal bu savaşa girmeye karşıydı, kafa adamı olduğu için!  Kurtuluş Savaşını bırakmak fikrinde asla olmadı, vatan adamı olduğu için! ” ★★★ Falih Rıfkı Atay’ ın kitabında yer alan o bir tek cümle bile her şeyi anlatmaya zaten yetiyor... “O yıllarda bir Mustafa Kemal yüzyıl sonrası için bile bir hayaldi, fantezi romanlarında bile yeri yoktu.” ★★★ Aymazları falan boş verin, aklınıza bile getirmeyin siz...Onlar gelip geçicidir, bugün varlar yarın yoklardır. Cumhuriyetimizin 100 . yılı hepimize kutlu olsun, değerini bilelim. Cumhuriyet’i yoktan var edip bize emanet eden, memleketimizi o pisliklerden, aşağılık duygularından kurtarıp onurumuzu kazandıran herkese, bütün asker ve sivil kahramanlara bir kez daha teşekkür edelim.",https://www.sozcu.com.tr/cumhuriyetin-100-yilinda-gecmisi-unutmayalim-wp7844740
Emin Çölaşan,TRT Cumhuriyet’in 100. yılını ertelemiş!,18 Ekim 2023,"Sevgili okurlarım, sizlere bir okurumdan iki gün önce gelen mesajı biraz kısaltarak iletmek istiyorum. Okurum şöyle diyor: “ Bir zamanların TRT’si gerçekten TRT’ydi. Objektifti. Milletin ortak sesiydi. Bir zamanlar tüm parti liderleri açık oturumlarda TRT’de buluşurdu. Kimse “O zamanlar tek kanal vardı” demesin, zira o zamanlar TRT saygın bir kurumdu. Şimdi o saygınlığı kaldı mı, bunu düşünmeli. TRT’ye vergi ödüyor vatandaş cebinden... Sonra TRT’nin içine siyaset bir bulaştı ki, o zamandan beri hepimizin saygın TRT’si olmaktan çıktı... Terörist bile çıkardılar TRT’ye... Tek sesli oldu. İdari ve mali yönetim açısından pek çok olumsuzluk yaşandı, paraların önemli bir bölümü yandaşlara ve torpilli kesimlere hortumlandı... Aynı süreç sürüp gidiyor. İzlenme oranları dibe vurmuş durumda. Spor kanalları ve bir iki dizisi olmasa açıp da bakan bile olmayacak... Bir zamanların hepimizin TRT’si olan kurum artık sadece “ T ekses R adyo T elevizyonu” oldu. ★★★ TRT, Hamas İsrail Savaşında Gazze’de yaşanan olaylar nedeniyle Cumhuriyet’in 100.yıl kutlamalarının bir kısmını ertelemiş! Ne hakla ve ne alâka?... Ertelerken kime sordu bunu, vatandaşa mı?.. Vatandaş gururun ve kutlamanın ne olduğunu biliyor, savaşın ortasında hayatını kaybeden masum canlar ve çocukların insan olana verdiği dayanılmaz acıyı da hissediyor... İkisini ayırmasını hepimiz biliyoruz. Ama Cumhuriyet bu. Ve 100. yıl... Aslında son 10-15 güne sığdırılmayacak kadar olağan dışı bir takvim düzenlenmesi gerekirdi. Onu da geçtik, 100. yılını bakalım kaç güne sıkıştıracaklar koskoca Cumhuriyet’in!.. Evet, bir kısım etkinlik ertelenmiş... Ne alâka? Ne hakla?.. TRT kimin? ★★★ Cumhuriyet’in 100.yılından bahsediyoruz. Birkaç gün ekrana sığdırılabilecek basit ve göstermelik kuru kutlamalardan söz etmiyoruz. Milli Takım, Avrupa Futbol Şampiyonası’na bilet alınca sevinmiyor mu vatandaş?.. Milli duyguları erteleyebilir misiniz?.. yıl da böyledir... Cumhuriyet etkinliklerinin bir kısmı ileri bir tarihe ertelenmiş... Bunun anlamı ‘iptal ettik, unutun’ demektir. ★★★ Konu Gazze’ye gelene kadar bizim acılarımız zaten sürekli değil mi?.. Her gün şehit haberleri alıyoruz. Daha birkaç gün önce Ankara’nın göbeğinde bombalar patlamadı mı?.. Bizim acılarımız zaten sürekli. Ama Cumhuriyet dediniz mi durun orada... TRT’nin bu konuda bayrak olması, Cumhuriyet’in 100. yılını dünyaya haykırıp tanıtması, dosta düşmana parmak ısırtması gerekmez mi? ★★★ Gazze’yi bahane edip kutlamaları ertelemek!.. Bizim 100. yılımızla Gazze’nin ne alâkası var? Bu kararı ne zaman ve nasıl aldılar acaba, kimin kararı, kimin keyfi, ne hakla ve hangi  akılla?.. Bir yıl sonraya mı ertelediler yoksa 10 yıl sonraya mı!.. ★★★ TRT kendi kurumsal kimliğini ve kuruluş felsefesini kaybedip iktidarın borazanı kimliğine bürününce böyle oluyor işte... TRT ciddiyetini, inanılırlığını, samimiyetini, kurumsallığını yitiriyor ve en önemlisi, haddini aşarak bu milletin ortak değerlerini de törpülemeye kalkışıyor. Üzüldüğümüz bu! ” ★★★ Sevgili okurlarım, TRT’nin ‘kutlamaları erteleme’ haberi medyaya düştüğünde gerçekten inanmadım ama biraz araştırınca olayın doğru olduğu ortaya çıktı. TRT bir sürü radyo ve televizyon kanalları olan bir iktidar kuruluşu. Devlet kuruluşu demiyorum çünkü artık sadece iktidarın sesi ve propaganda aygıtı. Olmayan gücünü sadece bu iktidar için kullanıyor ve aynı propaganda sürecini yurtdışında İngilizce ve Arapça yayınlarında da sürdürüyor. Cumhuriyet’in 100. yıl kutlamalarını Hamas-İsrail savaşı nedeniyle ertelemiş! Sana ne savaştan, kutlamalar konusunda zaten ne yapacaktın ki şimdi hiç utanıp sıkılmadan bahane yaratıp ‘erteledik’ diyorsun ey borazan TRT!",https://www.sozcu.com.tr/trt-cumhuriyetin-100-yilini-ertelemis-wp7833198
Emin Çölaşan,100. yılda fiyat indirimi komedisi,10 Ekim 2023,"Sevgili okurlarım elimize büyük bir fırsat geçmişti, Cumhuriyet’in 100. yılını devlet ve millet olarak kutlayacaktık ama yanıldık. Bizi yönetenlerin böyle bir niyeti zaten yoktu... Bu konuda hiçbir şey yapmayacakları çok önceden belli olmuştu. Ne yapsınlar, adamların içinden gelmiyordu ki!.. Ve gerçekten de bugüne kadar hiçbir şey yapmadılar, adım atmadılar. ★★★ Pardon, bu kadar iddialı konuşursam haklarını yemiş olurum! Çok önemli bir adım attılar... Birilerine bir marş sipariş ettiler... Ve bu marşın tanıtımı için 30 Ağustos gecesi Saray’da görkemli bir resepsiyon düzenlediler. Bandolar ve orkestralar bu marşı memleketin yüksek yöneticileri ve o kadar yüksek olmayan diğer davetlilerin huzurunda çaldı! Marşın sözlerini soracak olursanız birazcık tuhaftı. İçinde bir dize bile yer alıyordu: Türkiye yüzyılı titretiyor dünyayı! AKP’nin icadı olan yeni sloganımız Türkiye yüzyılı! Neyi titretiyormuş, nasıl titretiyormuş, o yüzyıl neredeymiş falan filan... Bu saçmalığın neyini tartışmalı... Belli ki orta okul müsamerelerine layık olan marşın bu gibi bazı bölümleri, açılan göstermelik yarışmayı o eser kazansın diye araya sokuşturulmuştu...Ve kazandırıldı! ★★★ Bir şeye daha dikkatinizi çekmek isterim... Şimdi piyasaya sürülmek istenen ancak hiçbir kesimde tutmayan o 100. Yıl Marşında pek de “önemi olmayan bir eksiklik (!)’ vardı. ‘Atatürk ismine bir kez olsun yer verilmemişti.’ Bu cingözlüğü biz yemedik. Yiyen olup olmadığını bilemeyiz! Elbette olmuştur. ★★★ Bu konuda yazacak daha çoook şeyler olacak. Onları da gelecek günlerde ele alıp değinirim. Burada önemli olan şudur... Cumhuriyet’in 100. yılındayız.Şunun şurasında 29 Ekim’e sayılı günler kaldı.  Bu konuda hazırlanmış herhangi bir program yok, çalışma yok, kısacası hiçbir şey yok.Sadece yine göstermelik, protokol gereği yapılacak bir Anıtkabir ziyareti var.   Bu saatten sonra yapacakları bir şey yok. Böyle bir takım kutlamalar yapmak Türkiye’yi yönetmekte olan bu efendilerin işine gelmez. Bunu açıkça söyleyemezler ama durum ne yazık ki böyle... Zira böyle bir girişimde bulunsalar hemen arkasından gündeme Atatürk devrimleri,  önce saltanatın sonra halifeliğin kaldırılması, devrimler eşliğinde lâik Cumhuriyet rejiminin kurulması gibi bu efendilerimizi son derece rahatsız eden bazı ‘acı gerçekler (!)’ gelecek. ★★★ Ancak bu konuda bazı ciddi ve önemli adımlar attıklarını da inkâr etmeyelim zira çok ayıp etmiş oluruz! 100. yıl konusunda Ticaret Bakanı Ömer Bolat (ve dolayısıyla hükümet) tarafından çok ciddi ve önemli kararlar alındı... “Cumhuriyet’in 100. yılı kapsamında fiyatlarda indirim!” Piyasalar meğer böylesine tutarlı adımlar atılmasını bekliyormuş! Bakan Bey şöyle buyurdu: “Cumhuriyet’in 100. yılına yakışır bir şekilde marketlerimize indirim çağrısında bulunuyoruz.” Ne yakışır ne yakışmaz, bilmiyoruz ki! ★★★ Bundan sonra markete, bakkala, manava ve de pazara her girdiğimizde, karşımıza şöyle etiketler çıkabilir, sakın ola ki şaşırmayın: ‘Görülmemiş indirim. Domates 100. yıl nedeniyle 30 lira, peynir 390, et 330 lira. Al vatandaş al, böylesi bir daha gelmez. Doya doya, tıksırıncaya kadar ye!’ Bakan Bey’in bu çağrısına beyaz eşya sektörü de olumlu yanıt vermiş. Buzdolabı, çamaşır makinesi vesaire bile ucuzlayacakmış. AKP’nin propaganda mekanizmasına alet olan medyamızda yüz güldüren haberler birbirini izliyor. Vallahi ben söyleyenlerin yalancısıyım, giyim dahil bütün toptancı ve perakende sektörleri olumlu yanıt veriyormuş, “Biz de indirim istiyoruz” diyormuş. İsteyen çok ama yapan yok. ★★★ Bendeniz de burada kendi payıma küçücük bir destek çağrısı yapmayı görev biliyorum: ‘Sayın ve değerli vatandaşlarım, Cumhuriyet’in 100. yılında bunlar hiçbir şey yapmıyor diyenlere sakın ola ki kulak asmayın. Onlar bozguncudur. İşte size başımıza musallat olan enflasyon belasını nasıl yok edeceklerini anlatıyorum. Yukarıdan bir düğmeye basılınca bütün fiyatlar düşecek ve her türlü alışverişinizi rahatça yapacaksınız. Paranız cebinizde kalacak. Bu kampanya tutar. Hayrını görün. Amin.” Sevgili okurlarım, Yahudiler Filistin topraklarını bol para vererek satın almaya Osmanlı döneminde başladılar. Parayı gören, zamanında Mehmetçiği arkadan vurup ihanet eden Arap neyi varsa sattı ve oralardan gitti. Yahudiler ise o toprakları ihya etti. Çöl yeşillendi, yeni kentler kuruldu, uygarca bir düzen getirildi. Devletlerini 1948’de kurduklarında Araplar açısından iş işten geçmişti. O tarihten bu yana bütün dünya İsrail-Arap savaşlarını izliyor. Arap alemi ABD desteğini arkasına alan bir avuç Yahudi ile baş edemedi ve her savaştan yenik çıktı.    ★★★ Bu gibi işlerin uzmanı falan değilim... Televizyonlarda her gün boy gösterip her konuda ahkâm kesen yeterli sayıda uzmanlarımız elbette ki her şeyi çok daha iyi bilir. Ama bana soracak olursanız, bu son savaşta aklımın almadığı bazı hususlar var. İsrail, Hamas’ın patlatacağı binlerce roketi falan bence biliyordu. Ciddi, tutarlı ve her an savaşa hazır bir devletin bu konuyu ıskalamış olması mümkün değildir. Hamas’ı yok etme uğruna insan unsuru dahil vereceği (ve vermekte olduğu) bütün kayıpları göze almıştı. Bir şey daha var... Hamas şu anda eline geçirmiş olduğu asker ve sivil, kadın ve erkek yüzlerce İsrail vatandaşını gelecek günlerde ‘pazarlık kozu’ olarak kullanacak ve yakışıksız bir sürece adım atacak. ★★★ Peki bu iş nasıl biter?.. Bütün Arap-Yahudi savaşlarında olduğu gibi İsrail bence şu veya bu biçimde yine kazanır.Belki bu kez kayıpları biraz daha fazla olur ama İsrail ne yapacağını bilir. Hesabını yapmıştır. Ötesini bir avuçluk İsrail’in karşısında uzun yıllardan bu yana ‘ezik ve çaresiz’ kalıp zavallı duruma düşen dindaşlarımız düşünsün!",https://www.sozcu.com.tr/100-yilda-fiyat-indirimi-komedisi-wp7825528
Emin Çölaşan,Meral Ablamızın başına gelenler!,22 Kasım 2023,"Sevgili okurlarım, Türk siyasetinde bazı isimler vardır, kısa bir süre için efsane olur ve sonra sönüp giderler... Çünkü yıpranırlar... Daha doğrusu kendi kendilerini yıpratırlar. Bunun en son örneğinin adı Meral Akşener’ dir. Genelde sağ kesimi temsil eden bir parti kurdu, zaten var olduğu siyaset arenasında önemli işlere imza attı. Son seçimler öncesinde CHP ile yaptığı işbirliği anlaşmalarını, altılı masa mutabakatlarını bir kalemde silip farklı denizlere doğru yelken açmayı yeğledi. ★★★ Son seçimler öncesinde durumu iyi idi... İşbirliğini falan bir kenara bıraktı, seçime İyi Parti olarak girmeye karar verdi. Şu anda Meclis’te 42 milletvekili var. Yani bu açıdan bakıldığında AKP, CHP, HEDEP ve MHP’ den sonra gelen beşinci parti... Seçim öncesinde yılmadan, yorulmadan iyi çalıştı, Türkiye’nin dört bir yanını gezdi, özellikle esnaf kesimine yöneldi... Ve bu sonuca ulaşmayı (eğer başarı ise) alnının teriyle elde etti. ★★★ Şimdi aradan sadece birkaç ay geçti ama partisi çatırdıyor. İstifalar ve disiplin kuruluna sevkler birbirini izliyor. Aralarında milletvekilleri, il ve ilçe yöneticileri de var. Ama çok daha önemlisi, partide “yolsuzluk” ve “para yeme” iddiaları yaygınlaştı. Doğru olup olmadığını bilemeyiz de, bu iddialar partinin Akşener dahil en yüksek tepelerine kadar ulaşıyor. ★★★ Parti ikiye bölünmüş durumda... Bazıları tavırlarını Akşener’ den yana koydu, bazıları genel başkanı inanılmaz biçimde eleştiriyor. Ancak eleştirenlerin sesi doğal olarak fazla çıkmıyor. Her şey yolunda gitmiş olsa İyi Parti şu anda merkez sağın en güçlü partisi olacaktı ama nefesi yetmedi. Yönetim, eline geçen bu fırsatı kullanamadı. ★★★ Şimdi önümüzde yerel seçimler var... Meral Ablamız ne yapacak, neye karar verecek? Kendisine hemen anımsatayım, seçimlere tek başına girdiği takdirde büyük ölçüde nasihat alır. Hele de büyükşehirlerden herhangi birini kazanması asla söz konusu olamaz. Sadece ve sadece muhalefet oylarını bölerek AKP’ye hizmet vermiş olur. Ben O’nun ve partisinin yerinde olsam CHP ile işbirliği arayışlarına yine girer ve irili ufaklı birkaç belediyeyi bu yolla kazanmayı amaçlardım. Bakalım ablamız bu konuda ne yapacak, nasıl bir karar verecek! Sevgili okurlarım, Türkiye gerçekten değerli bir evladını önceki gün yitirdi. Yazıları, araştırma ve özellikle de kitaplarıyla tanıdığımız diplomat, yakın tarih araştırmacısı ve emekli büyükelçi Bilal Şimşir aramızdan sessizce ayrıldı. 90 yaşında idi... Türkiye için emek vermiş, alın teri dökmüş bir diplomatımızdı. Artık yaşlanıyordu. Emekli oldu ama çalışmalarına ve araştırmalarına hiçbir zaman ara vermedi. ★★★ Hepsi de Bilgi Yayınevi tarafından yayınlanan muhteşem belgesel kitapları artık bizim arşivimizde!.. “Malta Sürgünleri, Bulgaristan Türkleri, Osmanlı Ermenileri, Ankara Ankara, Şehit Diplomatlarımız, İngiliz Belgeleriyle Sakarya’dan İzmir’e, Türk Yahudiler, Kürtçülük, Doğunun Kahramanı Atatürk, Balkan Savaşlarında Rumeli Türkleri, AB- AKP ve Kıbrıs, Ermeni Meselesi, Dış Basında Laik Cumhuriyet’in Doğuşu, Azerbaycan... Yazdığı kitaplardan bir bölümü... Ve bunların tamamı Bilal Şimşir tarafından Türkiye ve yabancı ülkelerin devlet arşivlerinden ilk kez çıkarılıp millete sunulan eserler... Ve hepsi belgelere dayalı. ★★★ Ölüm haberini öğrenince dün internet sitelerine ayrıntılı biçimde baktım... Haberi sadece birkaç internet sitesi kullanmıştı ve bu vefasızlığa üzüldüm. Yaşam öyküsünü bir parça da olsa bilirdim... Bu kadar belgeyi nerelerden bulduğunu sorduğumda şöyle demişti: “Türkiye’de iken bizim arşivlerden, yurt dışında görevli iken yabancı ülkelerin arşivlerinden çıkmazdım. O arşivlerde bizim henüz bilmediğimiz nice Osmanlı ve Cumhuriyet dönemi belgeleri var.”Bilal Şimşir hem bir arşiv kahramanı, hem de yakın tarihimizin anıtı idi... Vatana hizmet işte böyle olur. Allah rahmet eylesin.",https://www.sozcu.com.tr/meral-ablamizin-basina-gelenler-wp7868750
Emin Çölaşan,Anayasa değiştirmek o kadar kolay değil,17 Kasım 2023,"Sevgili okurlarım, Türkiye’nin gündemi her zaman olduğu gibi yine döndü dolaştı ve aynı konuya takıldı... Anayasayı değiştirelim! Bu öneri her iktidar döneminde şu veya bu nedenle karşımıza çıkarılır, sofraya getirilen temcit pilavı gibi tekrar edilip durur. Hem de bıktırırcasına... Anayasamız bugüne kadar defalarca değiştirildi. Kafasına çekiçle bu kadar sık vurulup başka yönlere savrulan ikinci bir anayasa herhalde dünyada azdır. Belki diktatörlükle yönetilen Latin Amerika, ilkel Afrika, şeriat kurallarının egemen olduğu bazı İslam ülkeleri hariç! ★★★ 1962 yılından bu yana anayasamızın mıncıklanmayan ve değiştirilmeyen neredeyse bir tek maddesi bile kalmadı. (Elbette laik Cumhuriyetimiz, bazı devrim yasaları, bölünmez bütünlüğümüz, bayrağımız, Ankara’nın başkentliği, resmi dilimiz ve milli marşımız hariç...Yine anayasa uyarınca bu maddeler değiştirilemez ve değiştirilmesi teklif dahi edilemez.) ★★★ Eskiden tanık olduklarımız yetmiyormuş gibi aynı süreci şimdi bilmem kaçıncı defadır izliyoruz. İktidar partileri, daha doğrusu adı resmen konulmamış olan koalisyonun iki ortağı olan AKP ve MHP yine aynı teraneyi tutturdular... ‘Anayasa mutlaka değişmelidir!’ Peki ama anayasa nasıl değişir? Bunun belli kuralları var, Meclis’te oy verecek yeterli sayıda milletvekili sağlanması gerek. Size önce dünkü rakamlar itibariyle vekil sayılarını vereyim. AKP 264. CHP 130.HEDEP 57.MHP 50.İYİ Parti 42. Saadet Partisi 20. (Ahmet Davutoğlu dahil.) Demokrasi ve Atılım 15. (DEVA-Ali Babacan) ★★★ Meclis’te bunların dışında temsil edilen partiler ve vekil sayıları ise şöyle: Yeniden Refah 5, TİP 4, Hür Dava 4, Demokrat Parti 3, Emek Partisi 2, Demokratik Bölgeler Partisi 1, DSP 1, bağımsız 1. Görüldüğü gibi Meclis’te parti sayısı epeyce bol! Şu anda irili ufaklı 14 parti var. ★★★ Sevgili okurlarım, burada akla gelen en önemli sorular şunlar: Bu Meclis’ten anayasa değişikliği kararı çıkar mı?Her iki taraftan vekil sayısı yeterli olur mu? Onu da çok özetle anlatmaya çalışayım zira bu iş kelle çoğunluğu ile falan öyle birdenbire olmuyor! İşin yasal ve anayasal kuralları var. İzleyelim. ★★★ -Anayasanın değiştirilmesi TBMM tamsayısının en az üçte biri tarafından yazıyla teklif edilebilir. (200 milletvekili.) -Anayasanın değiştirilmesi hakkındaki teklifler Genel Kurul’da iki defa görüşülür. Değiştirme teklifinin kabulü Meclis üye tamsayısının beşte üç çoğunluğunun oyları ile mümkündür. (360 oyla.) -360 ile 400 oy arasında kabul edilen değişiklik teklifleri otomatik olarak referanduma gider ve halk oylamasına sunulur. -Meclis’te 400 ve üzerindeki oyla kabul edilen değişiklik teklifleri ise referanduma gerek kalmadan kabul edilmiş olur ve yürürlüğe girer. ★★★ Burada ‘tılsımlı (!)’ sayılar 360 ve 400...  Peki bugünkü tabloya bakıldığında AKP-MHP koalisyonu bu rakamlara ulaşabilir mi? Biraz zor görünüyor zira ikisinin toplamı 314 ediyor. 360’ı bulmak için 46 oy daha gerekiyor. Bu durumda özellikle İYİ Parti, DEVA ve Saadet’ in tavrı, yani verecekleri oyların rengi büyük önem kazanıyor. Başka bir deyişle, anayasa değişikliğinin kabul edilmesi, iktidar açısından bakıldığında çantada keklik değil! Muhalefet ve özellikle CHP açısından bakıldığında da, reddedilmesinin çantada keklik olmadığı anlaşılıyor. Türkiye’yi önümüzdeki haftalarda ve aylarda zor ve tartışmalı bir süreç bekliyor.",https://www.sozcu.com.tr/anayasa-degistirmek-o-kadar-kolay-degil-wp7864179
Emin Çölaşan,Dokunmayın onlara bizim hırsızımız iyidir!,24 Kasım 2023,"Sevgili okurlarım, Türkiye’de adına Sayıştay denilen bir kuruluş var... Anayasal bir kuruluş... Görevi devletin, belediyelerin ve tüm kamu kurumlarının her açıdan denetimini yapmak, hesaplarını, harcamalarını incelemek ve bunları tek tek rapor haline getirip Meclis Başkanlığına sunmak... “Anayasa madde 160: Sayıştay, merkezi yönetim bütçesi kapsamındaki kamu idareleri ile sosyal güvenlik kurumlarının bütün gelir, gider ve mallarını Türkiye Büyük Millet Meclisi adına denetlemek, sorumluların hesap ve işlemlerini kesin hükme bağlamak ve kanunlarla verilen inceleme, denetleme ve hükme bağlama işlerini yapmakla görevlidir.” ★★★ Hepimiz biliyoruz, bu iktidarın olmazsa olmaz temel bir özelliği var: Yapılan yolsuzlukları, israfı ve ihale pisliklerini görmezden gelmek! Bunu hiç sıkılmadan nasıl yaptıklarını hepimiz her gün görüyoruz. Bunu sağlamak için neredeyse bütün bakanlıkların teftiş kurullarını ortadan kaldırdılar. Kalanlar ise sadece göstermelik. Dolayısıyla iş büyük ölçüde Sayıştay’a kalıyor ama kim takar! ★★★ Sayıştay’ın çok sayıda deneyimli denetçileri var. Bunlar sık aralıkla bütün Türkiye’yi gezip dosyaları inceler, gördükleri aksaklıklarla birlikte yolsuzluk, usulsüzlük ve israfı rapor haline getirir. Raporlar daha sonra Sayıştay üyelerinden oluşan ilgili dairelerde görüşülür, karara bağlanır ve “Gereği yapılmak üzere” Meclis Başkanlığına gönderilir. Yani Sayıştay kamudaki bütün yolsuzlukları , usulsüzlükleri , torpilli satın almaları, ihale ve vurgunları ortaya çıkarmakla yükümlüdür. Çıkarır da ne olur, hangisinin gereği yapılır! Hazırlanan bu yolsuzluk raporları belediyeler dahil Sayıştay’ın internet sitesine yüklenip kamuoyunun bilgisine sunulur. ★★★ İşte, esas hikayemiz bundan sonra başlar!.. Gazeteci arkadaşlarımız ve meraklılar Sayıştay sitesine girer... Ve orada, karşılarına yüzlerce belgeli pislik çıkar. Muhabir arkadaşlarımız bunları özetleyip haber haline getirir. İktidar medyasının özellikle görmezden geldiği bu gerçekler bizim medyada belgeleriyle birlikte yayınlanır. Dönen dümenlerin bazılarını, kamunun nasıl soyulduğunu o haberlerden izleriz. Yandaş havuz medyası bu haberlere değinemez zira Sayıştay’ın ortaya çıkardığı pisliklerin hemen hepsinde onların adamı olanAKP’liler vardır. ★★★ Sayıştay bundan birkaç gün önce 81 il ve 900’den fazla ilçe belediyesinin raporlarını yayınladı. İçlerinde neler vardı neler... Ama bu kez her nedense işin üzerine yeterince gidilmedi. Demek ki toplum bu konuyu artık kanıksamış ve değişen bir şey olmayacağına inanmıştı. ★★★ Mekanizmayı yine çok basitçe ve özetle anlatmaya çalışıyorum... Sayıştay raporları Meclis KİT Komisyonunda, Bütçe Plan Komisyonunda sözüm ona görüşülür! Muhalefet milletvekilleri işin üzerine gidilmesini ister, iktidar çoğunluğu umursamaz ve her zaman olduğu gibi reddeder... Bazıları hakkında Meclis Genel Kurulunda göstermelik görüşmeler yapılır ve sonuçta raporlar oy çokluğu ile hasıraltı edilir. Raflara, dolaplara istif edilir ve orada tozlanmaya terk edilir. ★★★ Sevgili okurlarım, Türkiye fena halde soyuluyor . Kamuda ve özellikle iktidar belediyelerinde hırsızlık, yolsuzluk, usulsüzlük, kural tanımazlık, yasa takmazlık ve israf tavan yapmış durumda. Yiyen yiyor, krallar gibi yaşıyor. Avanta, rüşvet, torpil ve kanunsuzluk ortalıkta kol geziyor. Hele iktidar partisine yakınsanız, hiç kimse ve hiçbir makam bu pisliklerin üzerine gidemiyor. Sayıştay ne derse desin kim takar! Bir sürü sahtekâr kamu kurumlarına ve iktidar belediyelerine çökmüş, irili ufaklı bir çoğunluk malı götürüyor. ★★★ Bizim gazetede yayınlanan Sayıştay raporlarını izledikçe, inanın aklım almıyor. İçimden “Bu kadarı da olmaz” diye bağırmak geliyor ama raporların her satırı gerçek. Şimdi belki “Yav kardeşim, iktidar bütün kurumları yandaş hale getiriyor da, Sayıştay’a dokunamıyor mu?” diye soracaksınız. Elbette dokunuyor!.. Sayıştay üst düzeyinde epeyce değişiklikler yapıldı. Bir süreden beri raporlar yumuşatıldı, başka bir deyişle sansür uygulamaları başlatıldı!.. Raporlara artık her şey yazılamıyor... Denetçilere çeşitli zamanlarda ‘yukarıdan’ talimat geliyor: “Elindeki belgeleri kullanma, raporunu kısa tut!” ★★★ Daha önceleri Sayıştay’ın elinde bir yetki vardı... Yolsuzluk ve usulsüzlük belgelendiğinde, Sayıştay Başkanlığının doğrudan savcılığa başvuruda bulunma yetkisi... O yetki de bu iktidar döneminde (her nedense!) kaldırıldı. O halde şimdi geriye ne kaldı? Sayıştay inceliyor, ortaya çıkan acı gerçekleri raporuna yazıyor ve Meclis’e havale ediyor. Hangi Meclis’e! AKP-MHP iktidarının egemen olduğu Meclis’e! Sonra ne oluyor? Bu raporlardan bazıları Meclis komisyonlarında göstermelik olarak görüşülüyor ve işorada bitiyor. Böylece ortaya çıkarılan bütün rezillikler Meclis’in tozlu raflarında ebedi uykularını uyumaya terk ediliyor! ★★★ Bütün engellere rağmen bu raporları hazırlayan Sayıştay denetçilerini ve bu belgeleri didik didik inceleyip kamuoyuna yansımasını sağlayan gazeteci arkadaşlarımızı burada kutlamayı bir görev biliyorum. Bu süreçte toplumun en büyük kazancı, o raporları Sayıştay’ın internet sitesinden okuyup “Vay bee, bizi amma da soyuyorlarmış. Bu kadarını bilmiyorduk” diyebilmek! Ancak şunu aklımızdan çıkarmamak gerekiyor: “Söz konusu raporlar, Türkiye’nin böylesine soyulduğu bir ortamda suyun üzerine yazılan yazılar gibi!.. Bir anda buharlaşıyor, uykuya yatırılıyor ve işin üzerine daha fazla gitmek mümkün olmuyor.” ★★★ Emin Çölaşan’ın notu: Merak eden okurlarıma anımsatayım. Vurgunlar ve soygunlar konusunda daha fazla bilgi edinmek isterseniz, Sayıştay’ın internet adresi şöyle: www.sayistay.gov.tr (Kamu idareleri denetim raporları bölümü.)",https://www.sozcu.com.tr/dokunmayin-onlara-bizim-hirsizimiz-iyidir-wp7870963
Emin Çölaşan,Suudiler işi kotarmış bile!.. Kanarya ve Cimbom nerede?,25 Kasım 2023,"Sevgili okurlarım, Türk kamuoyu, özellikle spor camiası haftalardan beri bir konunun tartışmasını yapıyor... Fenerbahçe ile Galatasaray arasındaki ‘Süper Kupa maçı’ nerede oynanacak? AKP’nin yan kuruluşu olarak görev yapan Futbol Federasyonu bu konuda hiç ödün vermedi ve maçın Suudi Arabistan’da oynanacağını açıkladı. Adı geçen iki takımımızın yönetim ve kurulları ise bu kararı reddetti. Gerek Fenerbahçe ve gerekse Galatasaray kararlarını sağlam ve 100 . yıla yakışır gerekçelerle vermişti: “Böylesine önemli ve simgesel bir maçın Cumhuriyet’in 100. yılında başka ülkede, hele de Suudi Arabistan’da oynanması kabul edilemez. En uygunu bu maçın Samsun’da 19 Mayıs, ya da İstanbul’da Atatürk Olimpiyat stadında oynanmasıdır...” Federasyon ise bu konuda direniyordu! ★★★ Dünkü Sabah gazetesinin spor sayfasında Federasyon’un bir açıklamasına yer verilmişti: “TFF Süper Kupa maçının nerede oynanacağı hakkındaki tartışmalara son noktayı koydu. Açıklama şöyle: ‘Türk futbolunun ekonomisini güçlendirmek ve kulüplerimize alternatif gelir kaynakları oluşturmak üzere önemli projeler yürütmekteyiz. Futbolumuzun marka değerini yükseltmek adına 2023 Süper Kupa maçı daha önce de açıkladığımız gibi 29 Aralık 2023 Cuma günü Suudi Arabistan’ın başkenti Riyad’da oynanacaktır. TFF’nin dışında yapılacak açıklamalara itibar edilmemesi rica olunur.” ★★★ Federasyon bu konuyu tepelerden gelen siyasi nedenlerle zorluyor... Peki bu durumda Fenerbahçe ve Galatasaray daha önceki karşı çıkışlarını afiyetle yutup sineye mi çekecekler? Hırsız Suudiler bu iki kulübümüze para mı verecek yoksa başka avantalar mı sağlayacak? Marka değerleri nasıl yükselecek? Kulüplerimiz bu maçtan ne kazanacak, kazansa bile değer mi? Yani şu olanlardan sonra ne diyelim... “Aslında her iki Atatürkçü kulübümüz de kalıbının adı değilmiş. Bari taraftarlarına saygı gösterselerdi” diye bağıralım mı! Sevgili okurlarım, büyük deprem illerimizi ve ilçelerimizi geçtiğimiz şubat ayında vurmuştu. Neredeyse bir yıl olacak. Yine kış geldi. Çok sayıda insanımız halen konteynerlerde, çadırlarda yaşamak zorunda bırakıldı. Çoğu da göç edip gitmek zorunda kaldı. Palavralar, masallar ve nutuklar artık kimsenin karnını doyurmuyor. İşte size dün Almanya’dan aldığım bir e-posta. Üzerinde hiçbir yorum yapmıyorum: “Sayın Çölaşan, adım Yüksel Gürhan. Berlin’de otelcilik mesleğine devam eden bir Türkiye Cumhuriyeti vatandaşıyım. Türk’üm. Malatya’da altlı üstlü iki dairede ikamet eden annem ve ablamın 6 Şubat 2023 büyük depreminden beri çektiği çilelerden bahsetmek istiyorum. Deprem gecesi kar altında canını sokağa atan 83 yaşındaki annem (kış gecesi ayakkabısını bile alamadan çıplak ayak), 59 yaşında ablam, çocukları ve 5-8 yaşlarındaki küçük torunları ilk geceyi komşuların arabalarında ve spor salonunda geçirdiler. AKP’liler ve Suriyelilerin pozitif ayrımcılıklarla kayırıldığı iki gecenin ardından İstanbul’daki evimize misafirimiz olarak geldiler. Hem onların, hem de benim ailemin bu kalabalık ortamda yaşadığımız sıkıntıları anlatmayacağım. ★★★ Temmuz ayı sonunda annem ve ablamın hasarsız raporu olan evlerinin tamiratını yaptırarak onları yeniden Malatya’ya yolcu ettim. 6 şubattan sonra kesik olan doğalgaz için bir sürü borç tahakkuk etmiş. Aynı durumda tanıdığımız onlarca insan var. Daha başkaları da var mı bilmiyorum. Belediye’ye ablamın bizzat yaptığı başvurular, CİMER’e yazdığımız mesajlar hepsi cevapsız kaldı. Dava açmamızı önerdiler. Bu hafta başında dava da açtık. ★★★ Ama sorun şu: Malatya’ya kış geldi ve evlerde doğalgaz yok. Devam etmekte olan artçı depremlerin listesini Kandilli’ den alabilirsiniz. Her deprem en az 4,3 şiddetinde ve buz gibi soğumuş olan sokaklara kaçışlar devam ediyor. Depremler konusunda siz bir şey yapamazsınız ama doğalgaz firmalarından kaynaklı olan ve iliklere kadar işleyen soğuklardan kurtulmamız için desteğinizi bekliyoruz. Ben burada sıcak yatağımda yatarken mutlu olamıyorum. Gün boyu yorgan altında ısınmaya çalışan yaşlı annemi düşündükçe çok üzülüyorum. Malatya Büyükşehir Belediye Başkanı ve ekibinden halk çok şikayetçi ama biliyoruz ki yeniden O seçilecek. Saygılarımla.”",https://www.sozcu.com.tr/suudiler-isi-kotarmis-bile-kanarya-ve-cimbom-nerede-wp7872058
Emin Çölaşan,Vergi uzmanı Türkmen rezaleti anlatıyor,14 Kasım 2023,"Sevgili okurlarım SÖZCÜ’de yazıları ilgiyle okunan bir yazarımız var... Vergi uzmanı Dr. Nedim Türkmen...                              Bizleri piyasada vergi konusunda dönen dümenler, yanlışlar, yasal boşluklar ve yaşanan ilginç olaylar konusunda aydınlatıyor. Geçtiğimiz 10 Kasım günkü yazısının başlığı ilginçti... “Yasa dışı bahisçiler gençleri kullanıyor.” Belki okuma fırsatınız olmamıştır diye düşünerek bu ilginç uyarı yazısını (özetleyerek) sizlere iletiyorum; ★★★ “Son aylarda bütün haber bültenlerinde ve gazetelerde ‘yasadışı bahis’ çevresinde dönen olaylar gündemi meşgul ediyor. İçişleri Bakanlığındaki değişimden sonra yasa dışı bahisçilerle ilgili ciddi ve çok sayıda operasyonlar yapıldığını görüyoruz. Yasa dışı bahis çetelerinin hem oyuncu hem de banka hesaplarını kullanmak için çoğunlukla gençleri, gelecekle ilgili hiçbir umudu olmayan ve Türkiye’de bolca bulunan kişileri görüyoruz.Yasa dışı bahis oynama ve oynatma fiilleri, denetimsizliğin de etkisiyle zirve yaptı. Gelecekten umudunu kesen, çoğunluğu işsiz birçok insan yasa dışı bahis ve kumar illetinin pençesine düşüyor...”Nedim Türkmen yazısının ilerleyen bölümlerinde bu konuda açılan dosyalardan söz edip işin o boyutunu anlatıyor. ★★★ Sevgili okurlarım, Türkiye’de süregelen bu pisliğin, bu rezilliklerin mağdurlarından biri de benim! Ama yanlış anlaşılmasın... Ben bu çetelere para kaptırmadım! Semirmelerine parasal katkıda bulunmadım! O halde bu konuda nasıl mağdur olduğumu soracaksınız. Kısaca anlatayım... ★★★ Abartmadan söylüyorum, cep telefonuma haftanın hemen her günü en az 10 mesaj geliyor. Bu mesajları gönderen sahtekârlar her birinde tatlı vaatlerde bulunuyor: “Hesabına doğrudan 100 lira aktarıldı, oynamaya hemen başla...”“500 bonus kazandın, daha fazla gecikmeden oyna...”“Kazandığın freespinler seni bekliyor. Bir tıkla ve hemen kazan...” ★★★ Adlarına ne derseniz deyin, Sahtekârlar, dolandırıcılar, üçkağıtçılar... Bunlar çağrıları attıkları bu telefonların kimlere ait olduğunu bilmiyorlar. Peki ama o numaraları bunlara kim sağlıyor? Bu da suç değil mi? ★★★ Gönderilen mesajların tepesinde gönderenin telefon numarası yazılı... İşi bilenler bunların büyük bölümünün yurt dışından, özellikle de KKTC’ den gönderildiğini söylüyor. Onca kan dökülerek kurulan KKTC şimdi bu yasa dışı dolandırıcılık olaylarının merkez üssü olduysa vay bizim halimize! Yazıklar olsun. ★★★ Bazen de telefonunuz çalıyor ve doğal olarak açıp bakıyorsunuz. Karşınızda metalik, banttan konuşan bir kadın sesi... Çeşitli vaatlerde bulunup sizi kumar oynamaya, bahis oynamaya çağırıyor! Bunun haberleşme özgürlüğü ile uzaktan yakından bir ilgisi olamaz. Nedim Türkmen ’in dediği gibi bu karmaşık süreçte deneyimsiz gençleri ve işsizleri umut hülyalarıyla tuzağa düşürüp paralarını söğüşlemek işten bile değil. ★★★ Telefonuma gelen mesajları okuyunca gülüyorum... Bu sahtekârlar şimdi yeni bir ‘şirinlik uygulaması’ başlattı! “Seni bekliyorum sevgilim, köşeye gel ve oynamaya hemen başla!..”“Sana umut ve kazanç vaat ediyorum, daha fazla bekletme artık beni!..” Ve daha neler neler. ★★★ Sevgili okurlarım, bütün bu pislikler ortaya saçılmışken soruyorum:Devlet nerede?Devlet bu bir avuç dolandırıcı ile baş edemiyor mu?Bu herifler milletin parasını söğüşlerken ve ellerini kollarını sallayarak nice ocakları söndürürken devlet ne yapıyor? yüzyılda teknoloji gelişmiş, ortaya yapay zeka çıkmış, insanlar uzayı keşfediyor... Yani böyle bir ortamda bizim devlet, sahip olduğu teknolojinin binde birini bile devreye sokup gereğini yapmıyor, ya da yapamıyor... Ve dolandırma tezgahı aynen sürüp gidiyor, belki de katlanarak! Kimi kime şikayet etmeli.",https://www.sozcu.com.tr/vergi-uzmani-turkmen-rezaleti-anlatiyor-wp7861202
Emin Çölaşan,Bakalım bu cuma hutbesinde ne olacak? CHP’ye düşen önemli görev,08 Kasım 2023,"Sevgili okurlarım, Türkiye’nin en büyük ve önemli kuruluşlarından birinin adı Diyanet İşleri Başkanlığı... Atatürk’ ün imzasıyla 1924 yılında kurulmuştu. Amacı topluma gerçek Müslümanlığı öğretmekti ama kuruluşun başka işlevleri de vardı. Türk Milletini din tüccarlarının, din sömürücülerinin ve yalancıların elinden kurtarmak. Müslümanlık taa Osmanlı’dan bu yana çok büyük bir kazanç kapısı olmuştu. Dinimiz halka yalanlar ve yanlışlarla dolu olarak öğretilir, insanların kafasına yanlış bilgiler ve kavramlar sokulurdu. Hristiyan ülkeler her konuda giderek uygarlaşırken, o kafalar bizim dinimizi hurafelerle, yalan yanlış, saçma sapan bilgilerle doldururdu. ★★★ Kuran zaten Arapça idi... Okuyanın anlaması ve okuduklarından anlam çıkarması söz konusu değildi. Bu durumda din bilgisi yetersiz olan cahil hacı hoca takımı devreye girip halkı yalanlarla avutup yanlış bilgiler veriyor, dolduruşa getiriyorlardı. Bu gerçekleri bilen ve gören Atatürk, devrim yasalarını devreye soktu ve Diyanet İşleri Başkanlığı kuruldu. Yapılan ilk işlerden biri Kuran’ın Türkçeye çevrilmesi oldu. Sonrasında daha başka bilimsel çalışmalar da yapıldı ve Türkçe çeviriler yaygınlaştı. Artık herkes Latin harfleriyle basılan Türkçe Kuran’ı okuyabiliyor, daha da önemlisi okuduğunu anlaması mümkün oluyordu... ★★★ Şimdi aradan geçen uzun yılları atlayalım ve gelelim günümüze... Diyanet bu süreçte siyasetçilerin ‘saldırısından’ kendini koruyamadı... Ve iç siyasetin en önemli oy avcılığı araçlarından biri olarak kullanıldı.Bu süreç günümüzde de olanca hızıyla sürüp gidiyor. Türkiye’de 100 bin’den fazla cami var... Diyanet’in personel sayısı 200 bin’i aştı. Devletten aldığı paralara bakıldığında bütçesi, birkaçı dışında bütün bakanlıklardan ve kamu kurumlarından daha fazla. Milli Eğitim, Milli Savunma ve MİT en önde gelenleri. ★★★ Yine gelelim günümüze... Diyanet tümüyle, başkanı dahil A’dan Z’ye bütün kadrolarıyla AKP iktidarının elinde, emrinde ve hizmetinde. Hele başında Ali Erbaş isimli biri var ki, neresinden baksanız iktidarın emrine girmiş durumda. O kadar ki, tamamen oy avcılığına yönelik bu iktidarın hemen her töreninde boy gösteriyor, kürsüye çıkıp konuşmalar yapıyor ve Kuran okuyor. Geçmişte bu işi epeyce de ilerletmişti. Ayasofya’nın cami olması nedeniyle düzenlenen açılış töreninde minbere çıkıp nutuk atmıştı... Ve belinde Osmanlı padişahlarının, aynı zamanda halifelerinin kullandığı kılıç vardı! Arkasına iktidar desteğini alan bu şahıs günümüze kadar tavrını değiştirmeye hiç gerek görmedi. Her bulduğu fırsatta ve çağrılı olduğu her siyasi toplantıda aynı şeyi yapıp AKP’nin değirmenine su taşıyor. Din adamlığı geride kaldı, üzerindeki kisvesiyle birlikte ‘siyasetçi’ oldu! Kendisine ‘dur’ diyen olmadığı gibi, siyaset kürsülerine özellikle ve bilerek çıkarılan biri oldu! ★★★ Sevgili okurlarım, önümüzdeki Cuma günü 10 Kasım... Atatürk’ün ölüm yıldönümü. Camilerimizde her Cuma günü bütün Türkiye’de çeşitli konularda bir ‘hutbe’ okutulur . Sayısını lütfen azımsamayın, Türkiye’de 100 bin’e yakın cami var. Milyonlarca mümin her Cuma günü o camilerde toplanıp Cuma namazını kılar. Bu hutbeler Ankara’da Diyanet tarafından hazırlanıp okutulur. Ancak bu hutbelerin çok önemli bir ‘özelliği (!)’ vardır. Eğer ulusal bayramlarımızdan herhangi birine denk geliyorsa, o hutbelerde Atatürk’ün adı asla kullanılmaz. Geçiştirilir... Çünkü Atatürk din tüccarları tarafından hiç sevilmez. Nitekim geçen hafta Cumhuriyet’in 100. yılı idi. Böylesine önemli bir haftada bile Atatürk anılmadı, hutbede yer verilmedi. Akılları sıra görmezden gelip Atatürk’ten intikam alıyorlar! ★★★ Sevgili okurlarım bunları neden yazdığıma gelince... Evet, önümüzdeki Cuma günü 10 Kasım . Kendi haline bırakırsanız, Diyanet’in o gün için hazırladığı hutbe konuşması metninde Atatürk’ e yine yer verilmez. ★★★ Ancak yeni seçilen CHP yönetimine bu konuda çok önemli bir görev düşüyor. Diyanet’e şu veya bu biçimde bastırıp o hutbede Atatürk’e yer verilmesini, anılmasını sağlamak. Yani ana muhalefet partisi olarak bu konuda hemen şimdi, hiç gecikmeden ağırlığını koymak... Belki şimdi diyeceksiniz ki “Yav kardeşim Diyanet hutbede yer verse kaç yazar vermese kaç yazar!..” Ama öyle değil... CHP bunu yaptığı takdirde “Atatürk’ü tanımayan (!)”, önemsemeyip hafife alan, hatta yok saymaya yeltenen AKP’nin Diyanet’ine çok önemli bir geri adım attırmış olur. Özgür Özel ilk önemli siyasi çıkışlarından birini belki bu konuda yapar ve çok da iyi olur. Cuma’yı bekleyelim bakalım.",https://www.sozcu.com.tr/bakalim-bu-cuma-hutbesinde-ne-olacak-chpye-dusen-onemli-gorev-wp7855066
Emin Çölaşan,Kendim ettim kendim buldum...,28 Kasım 2023,"Sevgili okurlarım, MHP ortaklığı dönemini saymasak bile 21 yıldan beri tek başına iktidarda olan bir partinin ‘marifetlerini’ her gün görüyoruz. Milyonlarca insanımız gerek belediyelerden ve gerekse başka kurum ve kuruluşlardan yardım almadan geçinemiyor. Geçinmek bir yana ayın sonunu getiremiyor. Son resmi rakamlar belli: En az 12 milyon aile yardım almadan yaşayamıyor. Peki yardım dediğiniz ne? Belli ucuz gıda paketleri, ekmek ve bir miktar para... Onlara söylenen de belli: “Al şunu da bize dua et!” Tabii ki böyle durumlarda duadan çok daha önemli bir husus devreye girer ama hiçbir zaman açıktan söylenmez! “Oy ver vatandaş oy, senin oyun bize lazım. Bizi unutma!” ★★★ Devlet bu büyük kesimleri doyuramıyor, beslemesi mümkün olmuyor. Bu işler komik düzeyde, sadaka düzeyinde olan asgari ücretle falan çözülecek gibi değil. İşte o zaman herkes başının çaresine bakmaya başlıyor. Kumar ve şans oyunları siteleri bu aşamada devreye giriyor. Önleri açık... Çünkü onlara (her nedense) hiç kimse dokunamıyor. ★★★ Geçenlerde burada yazdım, anlatmaya çalıştım... Bunlar benim telefonuma da abone olmuş durumda. Hepsi belli telefon numaralarından olmak üzere bu dolandırıcılardan mesajlar geliyor... Önce bir vaatte bulunuyorlar... “Şu kadar bonus kazandın, şu kadar freespin kazandın. Hemen oynamaya başla!” Bu rezilliği yazarken, dolandırılmak istenen sanki sadece benmişim gibi iyimserdim... ‘Devlet bu soyguna dur demenin çaresini mutlaka bulur’ diyordum. Hiçbir çare bulunmadı çünkü aynı mesajlar herhalde yüz binlerce kişi gibi bana da aynen gelmekte. Kumar ve şans oyunlarıyla uzaktan yakından ilişkiniz varsa deneyin, nasıl söğüşlendiğinizi hemen görüverin! ★★★ Sevgili okurlarım, son günlerde bu gibi işlerin çok daha büyük boyutlu olanları da piyasaya çıktı... Gerçi kumar değil ama Denizbank’ta bazı ünlü kişiler arasında döndürülen bir çark! Turnikede yer alanlar arasında kimler yok ki!.. Tezgahın önde gelen figüranları Denizbank’ın bir şube müdürü, eski ve çok ünlü futbolcular ve ayrıca zaman aşımına uğramış bir ‘imparator’. ★★★ Özellikle bu futbol ekibinin üzerinde durmaya değer... Bunların her biri Türkiye’nin en varlıklı insanları...Uzun yıllar süresince ellerine geçen bütün paralar dolar ve euro ile... Bunlar Türk lirasını ancak bakkala gittiklerinde kullanırlar! Kazançlarında kimsenin gözü yok ama futboldan kazandıkları paralar muazzam rakamlara ulaşıyor. “Sonsuz” demek abartı olmaz. ★★★ Her insan parasını çoğaltmak ister ama kusura bakmasınlar, bu konuda bu arkadaşların biraz gözü dönmüş. Şiddetli bir para hırsına kapılmışlar. Daha yüksek gelir hırsı . Ellerindeki servet demek ki yetmemiş... Dosyalarda milyonlarca dolar yer alıyor...Ve bu paraların çoğu bankanın şube müdürüne ‘çantalar içerisinde’ teslim ediliyor. Her şey gizli kapaklı. Adam örneğin üç milyon dolar nakit parayı bavulla, pastanede teslim ediyor. Akıl alacak şey değildir. Bizim ‘imparator’ bu konularda bakalım neler diyecek, hangi gerekçeleri kullanacak, şimdilik bilinmiyor! ★★★ Türkiye’nin şu tablosuna bakınız... Bir yanda yarım kilo kıyma, belediyelerden gıda paketi ve ekmek alabilmek için sabahın köründe kuyruğa girenler, öbür yanda ise ceplerindeki milyonlarca dolarla yetinmeyip daha fazlasını alabilmek hırsıyla uyanıklık eden eski futbolcular ekibi! Hiç kimse, medyamız dahil işin bu boyutlarına şimdiye kadar ayrıntılı bakmak istemedi. Tablo karanlık. O kazançların vergilerinin ödenip ödenmediği bilinmiyor. Denizbank’ın patronu olan Hakan Ateş bu işin neresinde nasıl durmuş, o da bilinmiyor. Arkadaşlara hırs basmış, dolarlar alınmış verilmiş, çantalara bavullara sığdırılmış, cicim ayları bitene kadar anormal yüksek faizler havada uçuşmuş, sonrasında olan olmuş, işin cılkı çıkmış ve tren raydan çıkmış. Kendim ettim kendim buldum şarkısı... Hiç kimse ağlaşmasın.",https://www.sozcu.com.tr/kendim-ettim-kendim-buldum-2-wp7874560
Emin Çölaşan,Varoş bankerlerinden yüksek sosyeteye,29 Kasım 2023,"Sevgili okurlarım Türkiye şimdi yeni bir piyasa vurgunu  ile yüz yüze gelmiş durumda. Yapanlar belli, yaptıranlar belli! Ancak (bizdeki denetimsizlik nedeniyle) şimdi tanık olduğumuz sosyetik vurgun ilk değil ve son da olmayacak. Bu yaşadıklarımız beni yıllar öncesine götürdü, o zaman olanları bir kez daha hayretler içerisinde anımsattı... ★★★ 1980’li yıllarda idi, 12 Eylül 1980 darbesi gerçekleşmiş ve askerler ülke yönetimine el koymuştu. Nasıl oldu bilinmez ve halen de kimse bilmez, piyasada bir takım ‘bankerler’ türedi. Özellikle büyük kentlerimizin sokakları ve ana caddeleri bu banker furyasının istilasına uğradı... Çalışma ilkeleri (!) belliydi, Bir masa bir kasa ve bir de eli yüzü düzgün, ağzı laf yapan, müşteri tavlamayı bilen sekreter. ★★★ Müthiş bir furya patlamıştı. Her yer banker tabelaları ile doluydu. İpini koparan banker oluyordu. Bunlar halktan topladıkları paraya ayda yüzde 10 net  gibi çok yüksek faizler veriyordu. Banker bürolarının önünde kuyruklar vardı. Bankerler ise halktan topladıkları paraları akşam büronun kapanış saatlerinde bavullara doldurup bankaya taşımakla uğraşıyordu. Böylesine yüksek faizin nasıl karşılandığını soranlara hep aynı yanıt veriliyordu: “Çok önemli yeni yatırımlarımız var. Fabrikalar ve yeni şirketler kuruyoruz. Hiç merak etmeyin paralarınız bizim güvencemiz altındadır.” O zamanlar internet yok, özel televizyon kanalları yok. Banker ilanları sadece gazetelerde çarşaf çarşaf çıkıyor ve basın patronları çok mutlu! Çok büyük ilan gelirlerini cebe atıyorlar. Banker Yalçın ★★★ Piyasada yeni bir bankerin ismi çok sık geçiyordu... Banker Yalçın! Paraları hızla topladığı, sonra bunları mahalle arkadaşlarıyla birlikte pavyonlarda ve gece kulüplerinde karı kızla yediği söyleniyordu. İlginç bir tipti... Banker olmaya karar verdiğinde 18 yaşında idi.Ortaokul mezunu, İller Bankasında çaycılık yapıyordu.  Uyanık bir çocuktu. Yasal boşluklardan yararlanıp hemen banker oldu. Kavaklıdere’de Beykoz sokakta bir apartman katı kiralayıp bürosunu açtı ve hızla para toplamaya girişti. Yanına güzel bir bayan sekreter, bir de yardımcı olarak emekli albay almıştı. ‘Kerizlerin’ paraları su gibi akıyordu! Benim sonraki yıllarda tanıdığım Yalçın  uyanık çocuktu... Ama kötü niyetli değildi. Öteki bankerlerin çoğu gibi dolandırıcı da değildi. Görgüsüz ve beş kuruşsuz bir varoş çocuğu idi. ★★★ ‘Görmemişliğin’  bütün özelliklerini üzerinde taşıyordu. Örneğin bir davet falan olduğunda kendi kendine çelenk sipariş eder ve üzerine “Turgut Özal’ın başarı dilekleriyle”  yazdırırdı. Kendi doğum gününde pavyonlarda kutlama geceleri düzenler ve çelenk siparişlerinin üzerine düzmece şeritler taktırırdı: “Daha nice doğum günlerine. Ahu Tuğba.” Kısacası tam ‘bankerlere layık bir biçimde’  yaşardı!.. ★★★ Sevgili okurlarım, söz Yalçın ’dan açılmışken kısa bir anımsatma yapmak isterim... Belki inanmayacaksınız ama bu olaylar sonrasında Türkiye’de yargılanıp hapis cezası alan tek piyasa bankeri oldu. Ben o sırada Milliyet’teyim... Bana Eskişehir askeri cezaevinde yatarken yazdığı mektupta “Benim hayatım romandır, kitap yapar mısınız”  diyordu. İki cilt kitap yaptım. “Yalçın Nereye Koşuyor”  ve “Yalçın’ı Kim Kurtaracak.” (Bunları kitap reklamı olsun diye yazmıyorum zira her ikisi de artık piyasada yok.) ★★★ Aradan 40 yıldan fazla bir zaman geçti... Şimdi “Yeni Türkiye yüzyılı”  falan yaşıyoruz ya, bankerler de artık kılık ve isim değiştirdi. Varoş çocukları gitti, onların yerini yeni bir takım ‘sosyetikler’ aldı. Eski futbolcular, eski imparatorlar ve soytarılık yapmakta birbirleriyle yarışan sosyal medya fenomenleri. Para hırsını yenemeyen, gözü bir türlü doymak bilmeyen yeni kesimler!.. Bakalım onların sonu nasıl gelecek. ★★★ Emin Çölaşan’ın notu:  Sevgili okurlarım, bana sık sık soranlar oluyor “Yalçın şimdi nerede, ne iş yapıyor”  diye... Yalçın 1998 yılında, cezaevinden tahliye edildikten sonra Ankara’da öldürüldü ve katilleri bulunamadı.",https://www.sozcu.com.tr/varos-bankerlerinden-yuksek-sosyeteye-wp7875558
Emin Çölaşan,Şu bizim kimsesiz KKTC!,04 Kasım 2023,"Sevgili okurlarım Akdeniz’in ortasında bir ada var, ikiye bölünmüş durumda. Kuzeyi bize, güneyi ise Rum Yönetimine ait... Rum Yönetimi bütün dünya tarafından tanınıyor. Bizim gariban KKTC’ yi tanıyan falan yok! Kıbrıs Barış Harekatı 1974 yılında gerçekleşti. 20 Temmuz’da başlayan harekat boyunca kanlı savaşlar verildi. Genelkurmay’ın resmi rakamlarına göre bu süreçte karacı, havacı, deniz piyadesi, denizci ve jandarma olarak toplam 498 şehit verdik. Bir takım önemli aksaklıklara ve yanlışlarımıza rağmen yine de zor bir harekât olmuş ve başarı kazanmıştık. ★★★ İşin ayrıntılarına girmiyorum. Bir süre sonra, 15 Kasım 1983’ te Kıbrıs’ta yeni bir Türk devleti kurduk. Adı KKTC...Kuzey Kıbrıs Türk Cumhuriyeti. Seçimle gelen cumhurbaşkanı, Meclis’i, hükümeti, kamu kurumları, polisi ve her şeyi var. Bugünkü nüfusu yaklaşık 410 bin kişi. Tamamı Türk ve Müslüman . ★★★ Yeri gelmişken bu süreçte hep anımsanması gereken iki sivil kahramanı bir kez daha analım ve anıları önünde saygıyla eğilelim. Merhum Fazıl Küçük ve Kıbrıs davasının baştan sona kotarıcısı, cumhurbaşkanı merhum Rauf Denktaş... Bugünkü iktidarın hiç sevmediği, ismini unutturmak için elinden geleni yaptığı gerçek iki mücahit. Ancak gelin görün ki aradan geçen uzun yıllara karşın kurduğumuz bu devleti sadece biz tanıdık. KKTC konusunda karşımızdaki tablo hiç de iç açıcı değil. Uluslararası ambargo halen devam ediyor. Herhangi bir ülkenin KKTC’ den mal alıp satması, havaalanını kullanıp turist getirmesi, uluslararası spor müsabakaları, her şey yasak. Beceriksizliğimiz bu konuda da tavan yaptı!..Ve bugün aradan bunca uzun yıllar geçmiş olmasına karşın KKTC her açıdan kaldı Türkiye’nin başına!Sadece Türkiye’nin ekonomik, siyasi ve askeri desteği ile ayakta duruyor.  ★★★ KKTC , Türkiye açısından yabancı bir ülke değil, 82. ilimiz olarak boy gösteriyor!.. Şimdi Türk vatandaşları oraya pasaport yerine nüfus kağıdıyla gidip geliyor. Rum Yönetimi derseniz, onlar köşeyi çoktaaan döndü, AB üyesi bile oldu. Bizim gariban KKTC ise henüz yerlerde sürünüyor. Uluslararası konularda ve hiçbir alanda yok. Yeni modern oteller yapıldı ama Türk ve İsrailli kumarbazlar dışında hemen hiç turist gelmiyor. Otellerin tümüne yakını kumarhane işletiyor. 30’dan çok kumarhane var. Doğrusunu isterseniz, kumar konusunda KKTC’nin epeyce başarılı olduğu kesin! Zaten en büyük gelir kaynağı kumarhaneler... Bu durumda mafyalar ve çeteler de ister istemez yaygın ve etkili. ★★★ Evet! Başkent Lefkoşa’da sadece bir tek ülkenin büyükelçiliği var, o da bizimki!.. Kimse kusura bakmasın ama orada sömürge valiliği gibi görev yapıyor. Şimdi bir husus var ki mutlaka sormamız gerekir: Peki ama bu ‘tanıma’ konusunda bizim “Din kardeşleri” acaba nerede?KKTC nüfusunun hemen hemen tamamı Müslüman. Camilerinde ezan okunuyor. Ve bu dünyada bir sürü “Müslüman” ülke var. Onlar bizim din kardeşlerimiz! Hele Azerbaycan gibi bir ülke var ki, kendimizi dünyaya “Tek millet, iki devlet” olarak tanıtmaya kalkışıyoruz. Ötekilerin tamamını saymaya kalksak, epeyce isim çıkıyor. ★★★ İçlerinde Bangladeş, Afganistan , Pakistan, bazı Afrika ülkeleri gibi açlıktan kıvranan zavallılar var... Suudi Arabistan, Katar, körfez emirlikleri gibi hırsızlar, vurguncular var... Öbür yanda ise Bosna gibi Müslüman ayaklarına yatıp bizi sömüren uyanıklar var... Filistin öyle... Avrupa, Asya ve Afrika’ya dünyanın üç kıtasına yayılmış olan bizim öteki dindaşları say sayabildiğin kadar! Libya, Tunus, Cezayir, Mısır, İran, Irak, Ürdün, Yemen, Somali, Malezya vesaire... ★★★ Fakat gelin görün ki bunların çoğu bazı güçlü devletlerin kucağında oturuyor. ABD, Rusya, İngiltere, Fransa, Çin ve inanması zor ama bir miktar İsrail... Onlardan talimat gelmedikçe KKTC’ yi tanımaları söz konusu değil... Ve o talimat hiçbir zaman gelmiyor. Bizim başımızda ise 2002 yılından bu yana görevde olan “Müslüman” bir yönetim var! O yönetimin başında anlı şanlı bir dünya liderimiz.. Her fırsatta Müslümanlıktan söz eder, her iki günün birinde İslam ülkelerini ziyaret eder, onları Türkiye’ye çağırıp temaslarda bulunur. ★★★ Kendisi şu anda Kazakistan’ın başkenti Astana’da düzenlenen Türk Devletleri zirve toplantısında. ‘Tek millet iki devlet (!)’ olduğumuz Azerbaycan da orada. Çok merak ediyorum, bizim bütün alemi titreten liderimiz, acaba o Türk ve İslam ülkelerine “Yav sayın dindaşlarımız ve Türk kardeşlerimiz, yaptığınız ayıptır. Şu bizim KKTC’yi bir tanısanız” diyor mu? Ya da bugüne kadar diyebildi mi! Dediyse bile mutlaka nasihat almış, kendi kendine “Aman kimse duymasın, demek ki bu gibi işlerde Türk olmak Müslüman olmak falan sökmüyormuş” demiştir! Zira bize ‘dost ve kardeş’ olarak yutturulmak istenen o ülkelerin tamamının Rum Kesiminde büyükelçiliği var! Ama bizim tarafta sadece, tek başına bir Türkiye Büyükelçiliği! ★★★ Bizim son derece değerli dünya liderimiz İslam ülkeleri dahil dünyada bir tek dostumuz kalmadığını bizden çok daha iyi biliyor ve o nedenle Türk Devletleri zirve toplantısında bile “Lütfen artık KKTC’yi tanıyın” diyemiyor... Ve sonuç olarak, kaderiyle baş başa kalan 82. vilayetimiz KKTC sonsuza kadar böyle tek başına yaşamaya mahkum bırakılıyor.",https://www.sozcu.com.tr/su-bizim-kimsesiz-kktc-wp7851411
Emin Çölaşan,"Yok Anayasa, yap Anayasa!",21 Kasım 2023,"Sevgili okurlarım Türkiye’de gerçekten akıl almaz, mantık ve hukuk dışı olaylara her gün tanık oluyoruz. Son örnek karşımıza hiç umulmadık biçimde birkaç gün önce çıkarıldı. Çıktı demiyorum zira resmen çıkarıldı.Recep Bey’in ağzından yeni bir anayasa değişikliği önerisi! Beyefendi bu önerilerini genelde yurt dışı gezilerinde uçakta yapıyor. Her geziye seçilmiş yandaş gazeteciler davetli... Uçakta onlar var. Recep Bey’in toplantı masasına topluca oturup önce fotoğraf çektiriyorlar. Bu düzenlemeler saray ekibi tarafından yapılıyor ve sonra sıra geliyor kendisini dinleyip not almalarına... ★★★ Ancak, alınan bu notlar hiç önemli değil... Saray ekibi bir süre sonra cumhurbaşkanının ‘yapacağı’ açıklamaları ve söyleyeceği sözleri yazılı olarak kendilerine iletiyor. Sanki gazeteciler sormuş gibi yapılıyor! Onlar da, dağıtılan yazılı metni olduğu gibi (cumhurbaşkanının ağzından) kendi medya kuruluşlarına geçiyor. Çok pratik (!) bir yöntem. ★★★ Almanya’ya yapılan son uçak yolculuğu sonrasında karşımıza yeni bir durum çıktı. Anayasa bir kez daha değişmeli! Peki ne yapalım, hangi maddeleri değiştirelim? Cumhurbaşkanı bundan sonra yapılacak ilk halk oylamasında yüzde 50 artı 1 oyla değil, salt çoğunluğun oylarıyla seçilmeli imiş.  Yani kim en yüksek oyu alırsa o cumhurbaşkanı olmalı imiş! ★★★ Görüyorsunuz, kendi getirdiği kuralları bırakıp yenilerinin gündeme taşınmasını istiyor. Olacak şey midir! Zamanında İttihat Terakki’nin lideri ve Başkomutan Vekili Enver Paşa vardı. Amacı Osmanlı’yı ve özellikle de sürmekte olan Birinci Dünya Savaşında orduyu ve ülkeyi tek parti-tek adam olarak yönetmekti. Ancak bu konuda karşısına bazı ‘yasal boşluklar’ ve engeller çıkıyordu. Paşa bu durumda yasaların arkasından dolanıp çare bulsa da zorlanıyordu. O meşhur özlü sözünü işte o zamanlarda söylemişti: “Yok kanun, yap kanun!” Günümüzde bizimki de o hesap! ★★★ Türkiye’de şimdi tanık olduğumuz gelişmeler de aynı kapıya çıkıyor ama biraz farklı sözcüklerle... “Yok anayasa, yap yeni bir anayasa!” Anayasa bunların elinde çocuk oyuncağına döndü. Defalarca değiştirdiler, yine yetmedi. Kendi siyasi çıkarları söz konusu olduğunda hemen aynı yere dönüyorlar... “Anayasayı kendi çıkarlarımız doğrultusunda bir kez daha değiştirmek gerekiyor!” ★★★ Şimdi bekleyin, çok yakında Türkiye’de bu konuyu tartışmaya başlayacağız... Ne için? Recep Bey dördüncü kez seçilsin diye... Kendisinin ve partisinin beklentisi bu yönde... Böylece çok önemli bir hedefe ulaşmış olacaklar. Ömür boyu cumhurbaşkanlığı! ★★★ Bu taktikleri piyasaya niçin sürdüklerine gelince... Ellerinde o makama layık gördükleri başka kimseler yok... Ya da devletin bütün yetkilerini, yasama, yargı ve yürütmeyi kendi elinde toplayan Recep Bey’den çekindikleri için öyle görünüyorlar. Bu konuda birbirlerini iyi tanıdıkları için bu yargıya varıyorlar. ★★★ Elbette başka nedenler de var. Beyefendi gündem değiştirmeye kalkışırken ekonominin ağırlığı üzerine çökmüş durumda. Vatandaş bitik durumda. Enflasyon konusunda resmen çuvalladılar. Amacı bu sıkıntıları kendince örtmek ama o kadar basit değil... Yedirmezler. Cumhurbaşkanı seçiminde yüzde 50 artı 1’i bu kez bulması söz konusu değil. “En çok oy alan seçilsin” derken son şansını kullandığını hepimizden daha iyi biliyor... Ve işte o nedenle, Enver Paşa’nın “Yok kanun, yap kanun” ilkesine sığınıyor. Ama bizimkinin amacı kanunu değil, kendi değiştirdiği anayasayı yine ve sürekli değiştirmek, toplumu bu doğrultuda oyalayıp bir kez daha kandırabilmeyi başarmak. ★★★ Burada şimdi açıkça söylüyorum... Bu son oyununda anayasayı bir kez daha değiştirmesi ne yazık ki kendisi ve partisi açısından biraz zor olacak. Milletvekillerinin kelle sayısı açısından bakıldığında bu işin pek de mümkün olmayacağı görülüyor. Her kritik konuda fikirlerini Recep Bey’den önce açıklayan kraldan çok kralcı Devlet Bey’in ne düşündüğünü ve neler diyeceğini şu anda bilen yok. Partisinden de ses gelmiyor. Bakalım ne diyecek, nasıl ses verecek!",https://www.sozcu.com.tr/yok-anayasa-yap-anayasa-wp7867590
Emin Çölaşan,"Unutmayalım, CHP’li belediyeler aslında zoru başardı...",03 Kasım 2023,"Sevgili okurlarım, 2019 yılı mart ayında yapılan yerel seçimlerin öncesini ve sonrasını anımsayın... AKP iktidarı kendinden olmayan belediyelerin bütün para kaynaklarının üzerine adeta bir kâbus gibi çökmüştü... Türkiye’nin tamamı olmasa bile önemli bir bölümünde pek çok belediye onların elindeydi. Özellikle de İstanbul ve Ankara. Bu iki büyükşehir belediyesi AKP’li yandaşlara ve müteahhitlere para hortumlayan bir emme basma tulumbaya dönüşmüştü. Yandaş kuruluşlarla birlikte dinci vakıflar ve dinci dernekler de oralardan besleniyordu. Hesap soran falan yoktu ki! ★★★ 2019 seçimleri yapıldı... Ve iktidar açısından inanılmaz bir sürpriz (!) gerçekleşti... İstanbul ve Ankara ellerinden kuş gibi uçup gitmişti. Buna Antalya, Mersin, Adana gibi el değiştiren büyükşehirleri ve ötekileri de ekleyince ortaya AKP açısından korkunç bir hezimet tablosu çıkıyordu. Ama iktidarın en büyük para kaynağı İstanbul ve Ankara Büyükşehir idi. Özellikle bu ikisini kaptırmış olmayı bugüne kadar içlerine sindiremediler. İtirazlar falan derken YSK (Yandaş Seçim Kurulu!) İstanbul seçimini iptal etti. Yenilenen seçimi İmamoğlu bir kez daha, hem de bu kez 800 bin oy farkla kazandı. Böylece en büyük kalelerle birlikte çok büyük avantalar ve peşkeşler de YSK’ya rağmen elden gitmiş oldu!  ★★★ Seçim öncesinde iktidarın söylemleri hep aynı idi! “Zaten kaybetmeyiz de, CHP kazansa bile bu belediyeleri yönetemez. Eline yüzüne bulaştırır. En geç bir yıl içerisinde bunların ne mal olduğu ortaya çıkar!” Seçim bitti ve aynı masalı okumayı yine sürdürdüler: “Bunlar bu işin altından kalkamaz. Elleri mahkûm çuvallayacaklar...”“Belediye Meclislerinde çoğunluk zaten bizim elimizde. AKP-MHP oylarıyla onların her işine taş koyup engel oluruz.” Ve CHP’li belediyeleri her konuda engelleme süreci böylece başlatılmış oldu. Yerel seçimleri kazanan bütün CHP’li belediyeler, özellikle de İstanbul ve Ankara, bu iktidarın adı resmen konulmamış düşmanı olarak tanımlandı! Seçim kaybetmenin intikamını er ya da geç alacaklardı!.. Ve aldılar da. ★★★ Şimdi aradan epeyce zaman geçti... Ve bir şeyi çok iyi görüp anladılar ki, birkaçı dışında bu CHP’li başkanlar ve belediyeler çetin cevizdir. Öyle birkaç fiske vurup onları çalışamaz duruma getirmek mümkün değildir. Takoz koyarsınız ama fazla bir şey değişmez. (Bundan sonra söyleyeceklerimi lütfen cümlelerin başına “AKP’li belediyelere kıyasla” ifadesini yerleştirerek okuyunuz.) -Bugüne kadar hiçbir CHP’li belediyeden somut, kayda değer yolsuzluklar fışkırmadı. -Yine birkaçı dışında hiçbiri yandaş kollama ve zengin etme merakına kapılmadı.  -Bütün projeleri iktidar tarafından engellendi ama CHP’li belediyeler kamunun parasını çarçur etmedi. O devlet baskısı altında bunu yapmaları zaten mümkün değildi.  -Gereksiz işler, lükse yönelik harcamalar budandı, ya da iptal edildi ve böylece halkın parasından trilyonlarca tasarruf edildi. -Fakir fukaraya yardımlar bütün engelleme çabalarına karşın sürdürülüyor. Böylece AKP’li belediyelerin en önemli kozlarından biri daha elinden alınmış oldu. ★★★ Üstelik bu konuda yazılması ve anlatılması gereken başka şeyler de var. Örneğin İstanbul ve Ankara’da belediye meclislerinde çoğunluk AKP-MHP koalisyonunda. Onların temel görevi CHP’li belediyeleri çalıştırmamak, atılan her olumlu adıma karşı engeller çıkarmak ve mümkünse reddetmek. Ancak gelin görün ki, halkımız bu atraksiyonu da yemedi...Sezar’ın hakkını Sezar’a verdi...Oy vermeyenlerin çoğu bile CHP’li başkan ve belediye yönetimlerine sıcak baktı. CHP’yi kendi iç kavgaları yıprattı. ★★★ İrili ufaklı bütün CHP’li belediyeler... Mersin’den Kırşehir’e, Ardahan’dan Bilecik’e, İzmir’den Aydın’a kadar CHP’li belediyelerden yakınan iktidar bile onlara “Hırsız” diyemedi. Peki ama yaptıkları her şey, attıkları her adım yeterli miydi?Elbette değildi... Zira her birinin önüne iktidardan kaynaklanan bir sürü idari ve parasal engeller çıkarılmıştı. Halkımız bunları biliyor ve belki de anlayış göstermek zorunda kalıyordu. ★★★ AKP’nin “Bunlar seçilse de iş yapamaz, yaptırmayız” söylemine en güzel yanıt yine CHP’li belediyeler tarafından sık sık verildi: “Seçildik ve iş yapıyoruz. Sen yeter ki iktidar olarak bize engel olma, projelerimizin önünü kesme, paramıza el koyma, bak daha neler yaparız biz...” Kolay iş değil yani... Hortumlama yok...Peşkeş yok...Yandaş zengin etme yok... Bu koşullarda yetersiz kalsa bile proje üretme, fakir fukarayı ve kamu çıkarlarını kollama var.  ★★★ Evet, bazı hataları olsa bile CHP’li belediyeler AKP’nin “Bunlar beceriksizdir, hiçbir şey yapamazlar, biz yaptırmayız” söylemini büyük ölçüde kırmayı başardı. Ankara, İstanbul, İzmir, Aydın, Muğla, Adana, Mersin, Antalya, Eskişehir, Çanakkale, Tekirdağ, Edirne, Kırklareli, Kırşehir, Ardahan, Bilecik ve irili ufaklı daha niceleri, önlerine çıkarılan bütün engellere karşın iktidarı bir kez daha mahcup ettiler! Toplumun önemli bir bölümü bütün aleyhte propagandaya, üzerlerine bindirilen bunca baskıya karşın onları doğrudan suçlamadı.Suçlama görevi özellikle büyük kentler için yandaş medyaya ihale edildi! Hep böyle olmasını, mart 2024 yerel seçimlerine kadar hırsızlığa yolsuzluğa bulaşmadan ve baskılardan yılmadan böyle devam etmelerini diliyorum. Ah bir de CHP’deki şu bıktırıcı iç sürtüşmeler, karşılıklı suçlamalar olmasa, keşke olmasa!..",https://www.sozcu.com.tr/unutmayalim-chpli-belediyeler-aslinda-zoru-basardi-wp7850228
Emin Çölaşan,Gündemde yeni bir CHP...,07 Kasım 2023,"Sevgili okurlarım, merakla beklenen bir CHP kurultayını pazar günü hep birlikte geride bıraktık. Kavga dövüş olmadı... Karşılıklı suçlamalar ve hakaretler de olmadı. Kemal Bey şimdi makamını sessizce devredip yeni yaşamına dönecek. Makam aracı bundan sonra olur mu, bilmiyoruz. Koruma polisleri çekilir mi, kaçı gider kaçı kalır, doğrusunu isterseniz onu da bilmek şu anda mümkün değil. ★★★ Bu süreçte bazı önemli hatalara imza atmıştı... Ve işin ilginç yanı kendi partililerinden bile çok büyük tepki toplamıştı. Bize her gün gelen yazılı ve sözlü mesajlar bunu gösteriyordu. Aslında zor bir görevde idi. Türkiye’nin bugünkü koşullarında CHP genel başkanı olmak, partisinin ilkelerini savunup yol haritasını ona göre çizmek kolay iş değildi. Ama yine de şunu ısrarla söylüyorum, Kemal Bey düzgün adamdı, vefalı adamdı. Gidenin arkasından konuşmak, kral öldü yaşasın yeni kral demek kolaydır da; insaf ölçülerini aşmamak gerekir. Hataları elbette olmuştu ama siyaset ve genel başkanlık yaptığı uzun yıllar süresince ismi herhangi bir pisliğe, yalana, yolsuzluğa bulaşmamıştı. ★★★ Şimdi bu aşamada akıllara takılan bir soru var: Bu kurultayı Kemal Kılıçdaroğlu mu kaybetti, yoksa Özgür Özel mi kazandı? İkisi de bence geçerli. Bir soru daha var... Kemal Bey’in karşısına Özgür Özel değil de bir başkası aday olarak çıksaydı yine kazanır mıydı? Kazanabilirdi... Ancak Özel kamuoyunun yeterince tanıdığı bir isimdi. Mikrofona hakimdi. Özellikle partili cumhurbaşkanına çok iyi, gerçekten tutarlı yanıtlar verir, partisini ve kendini asla ezdirmezdi. Bu avantajını kurultayda da iyi kullandı. ★★★ Sevgili okurlarım, Ankara’da CHP kurultayı yapılırken bizim partili cumhurbaşkanı, kendi memleketi olan Rize’de nutuk atıyordu. Birkaçı hariç bütün televizyon kanalları yine aynı şeyi yaptı ve hepsi birden anında canlı yayına geçti... Ve Recep Bey konuşuyor, CHP’nin genel başkan adaylarını kendi kafasına göre değerlendiriyor, onları teröre destek vermekle suçluyordu! “Bunların birbirlerinden farkı yok zaten. Al birini vur ötekine.” Daha kesin sonuç ortada olmasa bile Recep Bey kendi seçmen tabanına gaz vermeye başlamıştı. Ne ilginçtir, ‘tarafsız Cumhurbaşkanı’ kimliği ile konuşuyor ama kurultaydaki taraflara kısacık bir “Hayırlı olsun” demeye dili varmıyordu! ★★★ Sözüm ona “Tarafsız” bir cumhurbaşkanı idi!.. O makama seçildiği her seferinde Meclis kürsüsüne çıkıp yemin etmişti: “...Tarafsız olacağıma tarih ve millet önünde namusum ve şerefim üzerine andiçerim!” Yeni CHP yönetiminin bundan sonra üzerine önemle gitmesi mutlaka gereken birkaç husus var. -Cumhurbaşkanını ‘tarafsızlık’ boyutuna çekmek.-Yolsuzluk ve peşkeşlerin üzerine ciddi bir biçimde gidip bunları millete yeterince duyurmak.  -Sağ kesimlere ve özellikle din tüccarlarına asla ve kesinlikle ödün vermemek... ★★★ Bu arada CHP tabanına da seslenmek gerekiyor... Tercihiniz öyle veya böyle idi ama sonuçta partinizin yönetimi değişti. Şimdi artık daha genç, daha enerjik ve moralli bir genel başkanınız var. Sizlerden beklenen, bugüne kadar yaşanmış olan eksikleri ve yapılmış olan hataları unutmanız değil, bir süre için gündemden çıkarmanızdır. ★★★ Unutmayalım... Yerel seçimlere şunun şurasında sadece birkaç ay kaldı. Karşımızdaki iktidar adeta bir canavar gibi CHP’nin elindeki bütün belediyeleri yeniden kazanmak için elinden geleni ardına koymayacak. Bu söylediklerim bütün belediyeleri kapsıyor ama Ankara ve İstanbul ilk sırada yer alıyor. Gün artık parti içi sürtüşmeleri ve kişisel fikir ayrılıklarını gündemde tutma günü değildir. Herkes şunu şimdiden iyi bilsin ki bu oyuna gelenler AKP’ye ve Tayyipgillere hizmet vermiş olacaktır.",https://www.sozcu.com.tr/gundemde-yeni-bir-chp-wp7853970
Emin Çölaşan,“Tarafsız” bir kurultay yazısı,02 Kasım 2023,"Sevgili okurlarım, iktidar olsun muhalefet olsun, bütün kesimlerin aylardan beri beklemekte olduğu önemli tarih yaklaşıyor. Kurultaya şunun şurasında birkaç gün kaldı. Neler olacağını bilen yok... Ortama bakınca anlamak da mümkün değil. CHP’de kamplaşma başladı ve her kafadan bir ses çıkıyor. Parti yönetimi kimlerden oluşacak, genel başkanlığa Kemal Kılıçdaroğlu mu seçilecek yoksa Özgür Özel mi, bilinmiyor. ★★★ Kim ne derse desin CHP öbür partilere benzemez. Orada herkes, hiçbir baskı altında kalmadan fikirlerini özgürce söyleyebilir. Yeter ki sonucuna katlanmaya önceden razı olsun! Yani CHP’nin AKP’deki tek seslilikle, uzaktan kumanda ile hiçbir ilgisi yoktur. Öbür taraf ise devlet destekli... Arkasında hem devletin gücü var, hem de iktidarın çoğu partililere ‘para ve çıkar’ olarak geri dönüş yapan sonsuz nimetleri... Ve buna bir de kendisine 20 yıldan beri seçim kazandıran din sömürüsünün, bu sayede aldığı oyların sayısını eklemek gerek. CHP kurultayına işte böyle bir ortamda gidiliyor. ★★★ Bir yanda Kılıçdaroğlu... Bugüne kadar girdiği hiçbir seçimde herhangi bir büyük başarı elde etmesi söz konusu olmamış bir parti lideri. Büyük başarı yok denilse de, en azından partisine kazandırdığı büyükşehir belediyelerini unutmayalım. Ancak belli zamanlarda çok önemli siyasi hatalar ve yanlışlar yapmış bir Genel Başkan. İşte geçen mayıs ayında yapılan seçimler öncesinden kısacık birkaç örnek. -Altılı masa olayındaki yanlışları... Bazı küçük partileri kendi yanına çekebilmek için kumar oynadı, zar attı ama düşeş beklerken iki bir geldi. -Partiyi bir takım yanlış beklentilerle sağ kesime açtıysa da umduğunu bulamadı... -Mayıs 2023 seçimleri öncesinde yaptığı ve amacının ne olduğu bugün bile bilinmeyen üç adet esrarengiz dış gezi. ABD, İngiltere ve Almanya gezileri... Büyük umutlarla gitti. Oralardan sıcak para bulup getirecekti! Böyle bir durum söz konusu olamazdı ve zaten olmadı. ★★★ Bütün hata ve yanlışlarına karşın bir önemli gerçeği bilelim ve en azından kendi kendimize itiraf edelim. Siyasi hataları olmuştur ama Kılıçdaroğlu düzgün ve namuslu adamdır. İsmi bugüne kadar hiçbir pisliğe bulaşmadı. Üstelik karşısında ‘kendi açısından’ son derece ‘bilinçli’ ve ‘laf cambazı’ bir iktidar var. Parası ve kaynakları sonsuz. Siyaseti camilerde bile yapıyor. Verdiği sözleri tutmasa, ya da tutamasa bile, toplumun önemli bir bölümünü aldatmayı, kandırmayı, inandırmayı başarıyor. O iktidar medyanın büyük bir bölümünü ele geçirmiş durumda. Propaganda ve yutturmaca pembe haberler yandaş medyada birbirini izliyor ve toplumun beyni yıkanıyor. Aynı iktidar yargıya da el koymuş durumda. TİP Hatay Milletvekili Can Atalay olayında olduğu gibi, mahkemeler bile artık Anayasa Mahkemesi kararlarını takmıyor! Kılıçdaroğlu bu olanların çoğuna karşı çıktı ama gücü bir yere kadardı. O noktaya gelindiğinde durmak zorunda kaldı zira sözün bittiği yere gelinmişti. ★★★ Peki bu ortamda Özgür Özel ne yapabilir, nereye kadar yürüyebilir? Kendisini hiç tanımam. Bugüne kadar bir el sıkışmışlığımız, telefonda bile olsa herhangi bir konuşmamız olmadı. Kıdemli bir siyasetçi olarak hakkında hiçbir şaibe, dedikodu, ya da yolsuzluk iddiası kamuoyuna yansımadı. Partide ‘değişim’ için yola çıktığı biliniyor da neyi nasıl değiştireceği henüz ortaya net olarak konulmuş değil. Neler olacağını bize zaman gösterecek. Bu gibi konulara belki kurultayda ayrıntılı bir biçimde değinir ve değinmesi de gerekir. ★★★ Bu sözlerden yola çıkarak (bazılarının yaptığı gibi) Kılıçdaroğlu ya da Özel ’i eleştirmek, hatta suçlamak işin kolayına kaçmak olur. Bazen kendi kendime soruyorum... “Acaba delege olsaydım, oyumu tarafsız duygularım ve vicdanımla baş başa kaldığımda hangi başkan adayına verirdim?” İnanın, kendi kafamda ürettiğim bu soruya içten gelen bir yanıt veremiyorum! Bu durumda, bana iddiasız bir tahminimi açıklamak kalıyor. Kılıçdaroğlu kazanacak gibi görüyorum.",https://www.sozcu.com.tr/tarafsiz-bir-kurultay-yazisi-wp7849280
Emin Çölaşan,Toplumda korku ve duyarsızlaşma,18 Kasım 2023,"Sevgili okurlarım, gazeteci kimliğimizle toplumun bütün katmanlarıyla neredeyse iç içeyiz. Sokakta yürürsünüz, insanlar yanınıza gelip fikrini söyler. Bugünkü Türkiye koşullarında o yakınmaların hemen her birinde mutsuzluk, korku ve geleceğe güvensizlik vardır. Gelen yazılı mesajların, e-postaların ve mektupların çoğu da öyledir. Genç kesimlerin durumu ise tamamen tersi! Pek çoğunun ülke sorunlarıyla falan uzaktan yakından ilgisi yok. Neden böyle olduğunu bilemem...Üzerinde ciddi bir biçimde durulması, her yönden araştırılması gereken çok önemli bir hadisedir. ★★★ Türk toplumunda bu süreçte iki konuyu ister istemez gözlemliyorum. Toplum genelde iki kesimden oluşuyor. İlk büyük kesim hayat pahalılığı altında ezilmiş, bir anlamda açlığa mahkum edilmiş. Onlar öylesine bir konumda ki yaşamla bağları önemli ölçüde zedelenmiş. Adına mutluluk denilen kavram onlar için geride kalmış. Karamsar, korku dolu, duyarsız bir toplum ve çaresiz... Sadece kendi olumsuz yaşam koşullarına odaklanmış durumda. ★★★ İkinci kesim ise sesini çıkarmaya hazır ama çekiniyor, başına bir iş gelmesinden korkuyor... Hiç tanımadığım bir kimse örneğin sokakta yanıma gelip derdini döküyor ama sonrasını bazen şöyle getiriyor! “İsmim sizde kalsın, kimseye vermeyin! Onu tanımıyorum ki vereyim. Bu durum gelen yazılı mesajlarda daha da belirgin oluyor ve sayıları giderek artıyor: “İsmimi size güvenerek veriyorum, sadece sizde kalmasını rica ediyorum!” ★★★ Geçtiğimiz haftalarda bir sağlık sorunu nedeniyle iki gün yazı yazamamış ve bunu da o günkü kısa yazımda belirtmiştim. Okurlardan gelen bazı geçmiş olsun mesajlarının son cümlesi hemen hemen yine aynı sözlerle şöyle bitiyordu: “Adımın sizde saklı kalması ricasıyla...” Üzüntü veren bir gerçektir ve sık sık oluyor. Bazı insanlarımız fena halde korkutulmuş durumda. ★★★ Şimdi karşımızda bir de devlet eliyle gelen baskılar var... 1990’lı yıllara, 2000’li yılların başına dönüyorum. Gazeteye çok sayıda küçük öğrencilerin velileri telefon ederdi. Rast gele örnek vereyim... “Oğlum 8 yaşında. Öğretmeni ödev verdi, ismi kamuoyunda bilinen bir kimseyle röportaj yapmasını istedi. Biz sizi seçtik. Gazeteye gelsek kabul eder misiniz?” ★★★ Bu küçük çocukların hemen her gün birkaçı gelirdi. Birini bile o kıt zamanlarımda geri çevirmedim. Yaptığım tek şey ise söyleşi sırasında anne veya babasını dışarıda tutmak olurdu ki çocuk baskı altında kalmasın ve aklına gelen her şeyi rahatça konuşup sorabilsin. Bazıları durgun ve çekingen, bazıları cin gibi, fırlama idi. Şimdi bazen sokakta o bizim ‘eski çocuklardan’ birileriyle karşılaşıyorum... Doğal olarak tanımıyorum. Büyümüşler, koca insan olmuşlar. “Yıllar önce annemle-babamla gelip sizinle söyleşi yapmıştım” deyince nasıl mutlu oluyorum. ★★★ Sevgili okurlarım, Türk toplumunda bu süreç içerisinde normal olmayan bir takım değişimler yaşanıyor. Her şeyden önce herkes kendi derdine düştü. Herkes kendi başının çaresine bakmaya çalışıyor. Atatürk dahil bazı kutsal ve ulusal kavramların bile ‘eski ağırlığı’ yok edilmek isteniyor. Toplumun en az yarısında umursamazlık ve duyarsızlık egemen kılındı . Pırıl pırıl genç kuşaklar imam hatiplere, cemaat ve tarikatlara yolcu edildiler. Bunlar başımızdaki iktidarın ‘kendince’ başarılarıdır! İş bu noktaya gelsin diye örümcek ağlarını başımıza bilerek ve isteyerek ördüler... ★★★ İlkokullarda bile eğitim programlarını tersyüz edip yerine hurafeler getirdiler. “Kamuoyunda ismi bilinen kimselere” artık bir tek öğrenci bile gelip röportaj yapmıyor. O güzel ve aydınlatıcı günler gerilerde kaldı. Gözleri aydın olsun.",https://www.sozcu.com.tr/toplumda-korku-ve-duyarsizlasma-wp7865171
Emin Çölaşan,'Beni hatırlayınız',10 Kasım 2023,"Sevgili okurlarım, Atatürk’ ün Ankara hipodromunda okuduğu o ünlü “Nutuk” çoğumuzun belleğindedir. Onuncu Yıl Nutku... Türk Milleti bütün coşkusuyla Cumhuriyet’in 10. yılını kutluyordu. Ülkenin dört bir yanında insanlar Onuncu Yıl Marşını okurken, Cumhurbaşkanı Mustafa Kemal Atatürk o meşhur konuşmasını yapıyordu. ★★★ Atatürk söz konusu Nutkun metnini, üzerinde günlerce çalışarak Çankaya’da hazırlıyor. Metni el yazısıyla yazıyor. “Türk Milleti” diye başlıyor. Son cümlesi ise; “Ne mutlu Türk’üm diyene.” Anlaşıldığı kadarıyla, okuyacağı metni daha sonra güvendiği bazı kimselere de okutuyor. Bu çok doğal bir şey... Çünkü insan bir şeyler yazar, sonra yazdığını kendisi okur ama aynı göz çoğu zaman bir hata bulamaz. Ama başka bir göz okuyunca, eğer varsa daha iyi öneriler ortaya çıkar! ★★★ Nutuk’ta bir bölüm var... Atatürk el yazısıyla şöyle yazmış: “Türk Milleti... Bu söylediklerim hakikat olduğu gün senden ve bütün medeni beşeriyetten (uygar insanlık aleminden) dileğim şudur: Beni hatırlayınız.” Sonra, el yazılı metinde yer alan son iki cümlenin üzerini çizmiş ve Nutuk’ta okumamış. Neden , niçin? .. Bu sorunun yanıtını geçmişte yazdığım halde, aradan geçen uzun yılların etkisiyle olsa gerek, unutmuşum. Şimdi işin içyüzünü size bir kez daha iletiyorum. ★★★ Bu olayın nedenini bilip bilmediğini, tarih üstadımız, tarih alanında yazdığı 183 kitabı olan rahmetli Cemal Kutay’ a sormuştum... Ve bana şöyle anlatmıştı: “Atatürk Nutuk metnini el yazısıyla yazmıştı. Bir gün, o sırada Cumhurbaşkanlığı Genel Sekreteri olan tarihçi Hikmet Bayur’a okuttu. Bayur, Atatürk’ün en güvendiği ve değer verdiği insanlardan biriydi. Bu güvene layık olduğunu Atatürk’ün ölümünden sonra defalarca kanıtlamıştır.  Hikmet Bayur metni okuyor ama sıra o “Beni hatırlayınız” cümlesine gelince içi burkuluyor... Ve metnin tamamını okuyup bitirince şöyle diyor: ‘Gazi Hazretleri, eğer izin verirseniz bir şey söylemek istiyorum. Bu cümle bir vedayı hatırlatıyor. İnsanlar elbette fanidir ama böyle mutlu bir günde, Cumhuriyet’in Onuncu yılında, milletin kalbini bir veda acısıyla yakmayınız.” ★★★ Hikmet Bayur işin sonrasını da Cemal Kutay’ a kendi anlatmış: “Benim bu sözlerimden sonra düşündü... Yüzüme uzun uzun baktı ve aynen şöyle dedi: ‘Bu söylediğin doğrudur. Ben bu cümleyi kaldıracağım. Ama bunu bana kaldırttığın için ileride, ben öldükten sonra inşallah pişmanlık duymazsın.” ★★★ Sevgili okurlarım, bugün 10 Kasım... Anıtkabir ve Türkiye’nin bütün meydanları yine yüz binlerce yurtsever, lâik Cumhuriyet’in ilkelerine bağlı aydınlık insanımızla dolacak. Mozoleye yine çiçekler yağacak, okunan Fatihalar havada uçuşacak. “Beni hatırlayınız” derken ne kadar haklıymış. Şimdi size kısa bir anımsatma daha yapayım... Geçmişten, Atatürk’ ün vefatı sonrasındaki sözlerden birkaç örnek veriyorum: Pakistanlı büyük şair Muhammet İkbal: “Bizim aslımız rengi uçmuş bir kıvılcım idi. O’nun bakışı ile cihanı kaplayan ve aydınlatan bir güneş haline geldik.” Modern Hindistan’ın kurucusu Mahatma Gandi: “Mustafa Kemal İngilizleri yeninceye kadar biz Tanrıyı da İngiliz zannederdik!” İngiltere başbakanı, Türk düşmanı Lloyd George: “Yüz yıllar çok nadir olarak bir dahî yetiştirir. Şu talihsizliğe bakın ki 20. yüzyılın dahîsi Türklere nasip oldu ve kader onu bizim karşımıza çıkardı.” Ölümünün ertesi günü bir İtalyan gazetesinin manşeti ve bir radyo anonsu: “Sezar, İskender, Napolyon, ayağa kalkınız. En büyüğünüz geliyor.” Birileri istediği kadar “Keşke Yunan kazansaydı” diye bağırıp çağırsın! O büyük adamı ölüm yıldönümünde bugün Anıtkabir’de ve Türkiye’nin dört bir yanında bir kez daha saygıyla, özlemle, rahmetle anacağız.",https://www.sozcu.com.tr/beni-hatirlayiniz-4-wp7857332
Emin Çölaşan,Devlet Bahçeli’ye açık mektup,16 Kasım 2023,"“Sayın devlet büyüğüm, bazen aklıma esince haddimi aşıp size böyle açık mektuplar yazıyorum. Siz bizim en değerli, Türk Milletine yol gösteren büyüğümüzsünüz! Bazı mektuplarım sinirinizi bozuyor olsa da sizin son derece anlayışlı bir insan olduğunuzu iyi biliyorum!Beni bağışlayınız! ★★★ Memlekette neler olduğunu sanırım hepimizden iyi bilen ve iyi gören devlet adamlarından birisiniz. Ancak sizi kürsülerde ve ekranlarda hep asık suratla, bağırıp çağırırken, ona buna korku salarken izlemek zorunda kalıyoruz. Bu biraz yanlış oluyor. Memleketin ve 85 milyon insanımızın bir sürü sorunları varken onları görmezden geliyor, sadece ve sadece AKP çizgisinde sözler ve tavırlar sergiliyorsunuz.İktidar sözcüsü Recep Tayyip Bey’den hiçbir farkınız yok. Bu tavrınız, iktidara verilen ne biçim ve akıl almaz bir destektir!.. Ve son yıllarda 365 gün boyunca hiç değişmiyor. AKP iktidarını bugüne kadar irili ufaklı hiçbir konuda eleştirip yol gösterdiğinize ne yazık ki hiç tanık olamadık. Acaba yanılıyor muyum! ★★★ Arada sırada Recep Tayyip Bey’le buluşup ikili görüşmeler yapıyorsunuz...Neler konuştuğunuzu doğrusu çok merak ediyorum. Kim kime taktik veriyor? Sonra her seferinde aynı malum destek cümleleriniz... Sonuçta iktidara kayıtsız şartsız tam destek. Ne yaparsa destek, ne derse yine destek! ★★★ 600 milletvekili olan Meclis’te MHP olarak 50 milletvekiliniz var. Az bir sayı olduğunu hiç kimse iddia edemez.Meclis’te AKP, CHP ve HEDEP’ten sonra dördüncü büyük partisiniz. İsteseniz arada sırada bile olsa ses getirirsiniz de bir türlü yapamıyorsunuz. Ama siz kendinize ve partinize bir yol haritası çizmişsiniz...AKP’ye, yani Saray iktidarına kayıtsız şartsız destek!AKP ve özellikle de Recep Bey ne dese ve ne yapsa, haklı olan onlardır! Ötesi hiç önemli değildir. Partiniz milliyetçi bir partidir, Atatürk’e saygı duyduğunu söyler. Ama gelin görün ki adına Diyanet denilen kuruluş Atatürk’e 10 Kasım hutbelerinde bile yer vermez ve siz bu rezalete bile her nedense karşı çıkamazsınız.O halde nerede kaldı sizin Türk milliyetçiliğiniz ve Atatürk sevginiz? ★★★ Sayın büyüğüm Devlet Bey... Her seçimde partinize oy verip Meclis’e gönderen yurtsever ‘ülkücü taban’ acaba sizin bu tavırlarınıza karşın her zaman sizinle aynı görüşleri paylaşıyor mu? Size yine üzülerek söyleyeyim, sadece ve sadece muhalefete karşı muhalefet yapıyorsunuz!Kusura bakmayın ama böyle muhalefet olmaz. Siz iktidarı uyarmak, denetlemek ve gerekirse yaptıklarına karşı çıkmak için o Meclis çatısı altına gönderildiniz.Her gün yolsuzluklar birbiri ardına patlıyor, sessiz kalıyorsunuz.Enflasyon belası milleti eziyor, ağzınızı açıp konuşamıyorsunuz. ★★★ Yüksek yargı arasında sürtüşmeler ortaya çıkıyor, milletin önünde her gün yeni sorunlar boy gösteriyor... Ve siz her konuda, ama istisnasız her konuda hem kişisel, hem de parti olarak Saray ve AKP’nin yanında yer alıyorsunuz. Bazılarında haklı da olabilirsiniz ama sizinki artık ‘süreklilik’ arz ediyor. Yine kusura bakmayın ama siz her konuda kraldan fazla kralcı oldunuz. Bugünkü iktidarın hiçbir koşul aramaksızın en büyük destekçisi kesildiniz. Adeta Tanrının AKP iktidarına gönderdiği bir armağansınız! ★★★ Oysa adınız üzerinde, ‘muhalefet’ partisi... Siz seçimlere ‘Koşulsuz bir biçimde AKP’nin stepnesi olacağız’ diye girmediniz. Eğer bunu demiş olsanız sorun yoktu. O halde şimdi soruyorum: Niçin ayrı bir parti olarak kalmakta direniyorsunuz?Niçin AKP ile birleşmiyorsunuz?..Çünkü siz bu iktidarın kayıtsız şartsız en büyük destekçisi, hem de kraldan çok kralcı destekçisi konumuna düştünüz.Artık geri adım atmanızın mümkün olmadığını biliyorsunuz. İktidarın söyleyemediğini bazen siz söylüyor, yapamadığını önce siz yapıyorsunuz!.. Size oy veren yurtsever ülkücü tabanınız sizin bu tavırlarınızı acaba hoşgörü ile karşılıyor mu? Tabandan ses çıkmadığı için bu soruların yanıtını bizlerin bilmesi mümkün değil... ★★★ Sayın Devlet Bahçeli...Bu mektupta size ve partinize kısaca seslendim ve söylediklerimde haklıyım.  Yıllardan beri aynı tavrınızı sürdürüyorsunuz. Kusura bakmayın da artık bıktırdınız. İster beğenin ister beğenmeyin, siz bir muhalefet partisi olarak seçildiniz. Aksi olsaydı seçimlere AKP listelerinden girerdiniz. Muhalefete karşı muhalefet yapmak bazen elbette gerekebilir ama her zaman olmaz. Mektubumla rahatsız ettiysem (ki her zaman olduğu gibi ettiğimi biliyorum) affedin!.. Ama lütfen şu söylediklerimi de oturup iyice bir düşünün. Saygılarımla.”",https://www.sozcu.com.tr/devlet-bahceliye-acik-mektup-wp7863274
Emin Çölaşan,Geçmişten günümüze banker piyasası,30 Kasım 2023,"Sevgili okurlarım, Türkiye yeni bir “banker faciası”  ile çalkalanıyor. İtiraz etmeyin, bunun adı resmen bankerliktir... Hiç kuşkunuz olmasın, balık hafızalı bir toplum olduğumuz için bu olay da kısa bir süre sonra unutulacak ve üzerine sünger çekilecektir. Bu kaçıncı skandal! Olanlardan hiçbir zaman ders almıyoruz. Paraları kaptıran şu eski futbolculara, ‘imparator’ unvanı verilmiş olan teknik direktörlere bir bakınız. ★★★ Bunlar aç değildi, açıkta değildi. Her birinin ceplerinde ve banka hesaplarında milyonlarca dolar  para vardı. Ancak şimdi belgeleriyle ortaya çıkıyor... Bunlar elde ettikleri servetle yetinmemiş ve daha fazlasını istemişler. Gözleri bir türlü doymamış... Ve şimdi bazıları suskun kalıyor, bazıları ise ağlaşmayı sürdürüyor. Bu gibi avanta paraların yönetilmesinde, sonrasında neler olacağı konusunda devreye mutlaka mafya  da girer. Kaptırılan paranın bir bölümünü kendisi alır, buharlaşan miktarlar hariç ötesini de kaptırana geri verir. ★★★ Yaşanan şu olay beni bir kez daha geçmiş yıllara götürdü, elimdeki bir belgeyi kullanmaya yöneltti. Yaşı uygun olanlar anımsayacaktır, 1980’ li yıllarda Türkiye’de gerçek bir banker faciası  yaşanıyordu. Bu facianın bir numaralı kahramanı, piyasada banker Kastelli  olarak bilinen Cevher Özden ’di. Çürük ve gecekondu bankaların düzmece sertifikalarını halka satıp büyük paralar kazanır ve günümüz parasıyla trilyonlarla  oynardı. Günün birinde battı, Tunus’a kaçtı. Sonra Türkiye’ye iade edildi, yargılandı... Ve intihar etti. ★★★ Ancak o yıllarda piyasa yüzlerce gecekondu bankerle  dolmuştu. Önüne gelen banker oluyordu. Yapılması gereken işlem çok basitti! Bir apartman dairesi kiralayıp tabela asmak, bir müdür bir mühür, toplanan paraların paydos sonrasında bankaya taşınacağı bavullar ve bir de sekreter!  18 yaşındaki çay ocağı garsonu, ortaokul mezunu uyanık Yalçın Doğan  da işte bu furyada banker olmuştu! Öteki bankerler gibi o da halktan topladığı paralara ayda net yüzde 10  faiz veriyordu. İkramiye alan, malını mülkünü satıp cebine parasını koyan herkes, soluğu artık bu piyasa bankerlerinde alıyordu. Sistem günün birinde mutlaka patlayacak, toplumu silindir gibi ezip geçecek ve milyonlarca kişiyi mahvedecekti ama bakalım nasıl ve ne zaman! ★★★ Yıl 1981...Bir Pazar günü, darbe döneminin Maliye Bakanı Kaya Erdem’ i evinden aradım ve kafamdaki soruyu sordum. “Efendim bu banker olayı ne olacak? Bunlar ya batacak ya kaçacak. Bu saadet zinciri acaba nereye kadar dayanabilir?” Kaya  Bey de belli ki olanları içine sindiremiyordu. Hazırlıksız yakalanmıştı. İçini dökmeye başladı: “Vatandaş bugüne kadar kendisini korumadı. Şimdi bu konuda kısıtlayıcı bazı önlemler alıyoruz ama bankere para yatıran halkımız kumar oynamıştır...” Milliyet  o sırada bugünkü gibi değil, önemli bir gazete idi. Gazetenin 22 Eylül 1981  tarihli manşeti ortalığı sarsmıştı: “Erdem: ‘Halk kumar oynamıştır.” Yanında da rahmetli abimiz Bedri Koraman’ ın karikatürü... Kaya  Bey almış eline palayı, ölen ölür kalan sağlar bizimdir deyip bankere para yatıran vatandaşları kesip biçiyor, yere seriyor. ★★★ İşte bu manşet, Türkiye’deki banker rezaletinin (bir süre için bile olsa) sonunu getirdi. Piyasada büyük panik başlamıştı... Çoğu bankerler zaten batmış, bir o kadarı da işin kolayını savuşmakta bulmuştu. Hadiseye devlet el koymak zorunda kaldı. Banker tasfiye kurulları kuruldu falan... ★★★ Şimdi dünyada teknoloji değişti, Türkiye’de de insan yapısı değişti. Kaptırılan paralarla birlikte insanların para hırsı da büyüdü! Devreye mafyalar, kara para aklayıcıları, kumar ve şans oyunları, güzellik salonları ve son olarak da futbolcu büyüklerimiz girdi! Eski bankerler zamanında toplumda hiç değilse bir utanma arlanma  vardı. Şimdi o da kalmadı.",https://www.sozcu.com.tr/gecmisten-gunumuze-banker-piyasasi-wp7876555
Emin Çölaşan,Kelepir kol saatleri!,23 Kasım 2023,"Sevgili okurlarım aynı şeyi sık sık tekrar ediyorum, Türkiye akıl almaz, utanç verici olaylar ve tuhaflıklar ülkesi oldu. Bir yanda hayat pahalılığı altında ezilip inim inim inleyen milyonlarca çaresiz insanımız... Onlar daha ucuz olan pazarlara gidip domatesin bile 30 liraya satıldığını görünce ister istemez tepki koyuyor. Koysalar kaç yazar koymasalar kaç yazar! İktidar bu ülkeye ucube sistemler, ucube uygulamalar getirirken arkasını hiç düşünmemişti... ‘Serbest piyasa ekonomisi bu, isteyen alır isteyen almaz’ diyordu. ★★★ Şimdi ise taktik değiştirdiler... Her gün kafamızda patlatılan anormal zamları polisiye önlemlerle, ceza keserek durdurmaya kalkışıyorlar. Ama iş işten geçti. Çaresiz kaldığını bu iktidar da biliyor. O nedenle ‘enflasyon sorunu 2025 yılında inşallah çözülmüş olacak’ diye milleti uyutmaya kalkışıyor. Zamanı olan bekleyecek, başka çaresi yok! Dileğimiz, bu zamlar konusunun da Ay’a roket ve astronot göndermeye benzememesi... Geçenlerde belgeleriyle yazmıştım, üç yıl önce cumhurbaşkanı dahil bütün Tayyipgiller familyası demeç vermeye başlamıştı... “En geç 2023 yılında Ay’a kendi roketimizi indireceğiz. Aynı anda bir Türk astronot da Ay’a iniş yapmış olacak...” Bu demeçler yandaş medyanın bütün manşetlerinde yer alıyor, hayali bir konuda bile sözüm ona parti propagandası sergileniyordu. Millet böyle kandırılıyordu. Şimdi geldik 2023 yılına. Yıl bitmek üzere...Ama ortada ne roketimiz var, ne de astronotumuz. Belki 31 Aralık gününe kadar bir sürpriz gerçekleşir! ★★★ Sevgili okurlarım, yazının başlığı Kelepir Saatler. Kafam biraz dağılmış olsa gerek ki o konuya henüz değinemedim!.. Şimdi değineyim! Geçenlerde sadece lüks ve pahalı saatler satan bir dükkanın önünden geçiyordum. İş yeri sorumlusu beni tanımış, seslendi: -Emin Bey buyurun içeriye, bir kahvemizi için... Teşekkür ettim ama sormadan da edemedim. Aramızda geçen konuşmayı aynen yazıyorum... -“Ne kadar vitrindeki bu kol saatlerinin fiyatı? -Bunların fiyatı ortalama 400 bin liradır ama 350’ye de var. -400 bin haa! -Elbette yani. -Peki bunları bu kadar para verip alan oluyor mu? -Olmaz olur mu... Emin Bey son yıllarda bizim müşteri yapımız da iyice değişti. Pahalı olan her şey rağbette. Örnek vermek gerekirse otomobil piyasası da böyle, bizim uçuk fiyatlı saatler dahil her şey böyle. -Merakımdan sorayım, en pahalı saatiniz ne kadar? -En pahalısını size göstereyim... ★★★ Mağaza sorumlusu alttan bir çelik dolap açıp iki saat çıkardı. -Bunların fiyatı 4.5 milyon. Alın elinize bakın.  -Yok, dokunmak istemem. Elimden düşüp kırılır bozulur falan da başıma kendi ellerimle dert açmış olurum. -Bunlar altındır. Üzerlerindeki bütün göstergeler hem kuzey, hem de güney yarım küreye göre ayarlanmıştır.  -Ne olduğunu anlamadım ya neyse!..Peki müşteri yapısı bu son yıllarda nasıl değişti? -Örnek vereyim, 18 yaşında yeni yetme bir çocuk gelip iki saat birden alıyor. Herhalde babasına veya kardeşine hediye etmeyecek. Ya da mafya kılıklı birileri gelip alıyor. Biz satıcıyız, işimiz satmak ama satışın ardındaki gerçeği anlıyoruz. Nasıl bu kadar para kazandıkları ilginç.-Nasıl oluyor anlamanız? -Mesela iş adamları geliyor, müteahhitler gelip alıyor. Bu saatlerin ‘rüşvete’ gittiği belli. Geçen gün bir müteahhit gelip üç saat birden aldı. Rüşvetten başka nereye gidebilir ki... -Korkunç bir şey yaa...-Siz bakmayın birilerinin Allah Peygamber demesine, Müslümanlık laflarına falan. Çarklar aynen, hatta daha da beter dönüyor. -Yani kesinlikle rüşvete gidiyor diyorsunuz. -Aynen öyle. Dedim ya, müşteri yapımız çok değişti ve altüst oldu. Normal ve ahlaklı kazanan kimseler bunu yapmaz... Şimdi siz bizim bu konuşmamızdan bir yazı çıkarırsınız! -Yazarsam bir sakıncası olur mu?-Tam tersine, mağazanın ismini vermediğiniz sürece çok iyi olur. İnsanlar biraz anlasın artık yanı başlarında olup bitenleri, şu dönen dümenleri. Bu dümenler çok büyük. Vurgun ve yolsuzluk paraları bu yolla aklanıyor. Kahveniz geldi, afiyet olsun.” Kahvemi içip izin istedim. Giderken kendi kendime “Vay bee, rüşvetçi olmak da varmış!” diye söyleniyordum.",https://www.sozcu.com.tr/kelepir-kol-saatleri-wp7869901
Emin Çölaşan,Mustafa Balbay’ın ilginç kitabı,01 Kasım 2023,"Sevgili okurlarım burada sık sık dile getirdiğim bir gerçek vardır... Türk Milleti olarak biz değil uzak, yakın tarihimizi bile yeterince bilmeyiz. Bu günlere nerelerden nasıl geldiğimizi öğrenmek de istemeyiz. Çoğu zaman aklımızdan bile geçmez! Buna Cumhuriyet tarihi de dahildir. Örneğin Cumhuriyet’in 100. yılına nasıl ulaştık, o 100 yıllık sürece gelirken siyasette, ekonomide ve öteki alanlarda neler oldu, neler yaşandı, bilmek ve öğrenmek bir yana, çoğu kez aklımıza bile getirmeyiz. Şimdi ben de bunları gazeteci kardeşim Mustafa Balbay’ ın yeni çıkan kitabından okuyup eksiklerimi gidermeye çalışıyorum. “100 Yıla Bakış. 1923-2023.” (Bilgi Yayınevi.) İnsan belleği zayıftır, kolay unutur... Zaten çoğumuz yakın geçmişimizle ilgili ne kadar çok somut ve önemli olayları bile unutmuş durumdayız. ★★★ Balbay’ ın kitabında ilginç bir düzenleme yer alıyor. Cumhuriyet’in 100 yılı, her biri 10 yıldan oluşan bölümler olarak hazırlanmış. 1920-1930... 1940-1950... 1980-1990... 2020-2023 gibi... Ve ortaya hap gibi, unutanlar ya da bilmeyenler için ilaç gibi olan bütün önemli olaylar yazarın yorumlarıyla birlikte karşımıza çıkarılmış. Ne zaman neler olduğu kolay ve okunur bir biçimde anlatılıyor. Okudukça öğreniyoruz, bilgi eksiklerimiz gideriliyor, belleğimiz tazeleniyor, önümüz açılıyor. İşte kitabın önsöz bölümünün kısa bir özeti: ★★★ “ Benim naçiz vücudum bir gün elbet toprak olacaktır. Fakat Türkiye Cumhuriyeti ilelebet payidar kalacaktır.” Mustafa Kemal Atatürk, bu sözü daha “Atatürk” soyadını almadan 16 Haziran 1926’da, İzmir’de kendisine suikast yapılacağını öğrendikten sonra söylemişti. Atatürk’ün sonsuza dek yaşayacak dediği Cumhuriyet şimdi üç haneli rakamlarla tanışıyor. Cumhuriyet’in 100. yılı kutlu olsun! 1923’te tarih sahnesine çıkan Türkiye Cumhuriyeti’nin temelleri o kadar sağlam atıldı ki, o temellerin her sütunu âdeta her cumhuriyetçi yurttaşın yüreğinden fırlayıp öteki sütunla buluşuyor. Bunca sütunu ortadan kaldırabilir misiniz? Bunun için bir milleti tümüyle yok etmeniz gerekir. Üstelik Atatürk, cumhuriyeti bir kuruma, bir meslek grubuna ya da kesime emanet etmemiş, Türk gençliğine emanet etmiş! Burada gençliği sadece yaş olarak da algılamamak gerekir. İnsan, damarları kadar sağlıklı, heyecanları kadar gençtir. Türkiye’de Cumhuriyet’i yaşatacak heyecan hep vardı, var olmaya devam edecek. Türkiye Büyük Millet Meclisi’nde üç dönem İzmir Milletvekilliği yapmış bir gazeteci-yazar olarak ben, 100. yıla nasıl katılabilirdim? ★★★ Yarısına tanıklık ettiğim 100 yılı araştırmayı, incelemeyi de iş edindim. Her 10 yıl, ülke ve dünya gerçekleriyle birlikte değişik başlangıçlara evriliyordu. 1920’lerde; Kurtuluş Savaşı örgütlenmiş, başarılmış, Cumhuriyet ilan edilmiş, devrimler adım adım hazırlanıp topluma mal edilmiş. Lozan’da Sevr yırtılmış, kazanımlar uluslararası meşruiyete ulaşmış. 1930’larda; “yurtta sulh dünyada sulh” ilkesiyle Türkiye Cumhuriyeti kendisini dünyaya kabul ettirmiş, etrafında paktlar oluşturmuş, devrimler kadınları da içine alacak şekilde mayalanmış. 1940’larda; Atatürk’ün ardından Cumhuriyet’in yaşayacağı kanıtlanmış. İkinci Dünya Savaşı, Atatürk’ün hazırladığı sürecin devamı olarak Türkiye’nin en az zarar göreceği şekilde atlatılmış. Demokrasinin Atatürk’ün de özlemi olan çok partili yaşamla bütünleşmesi için çaba harcanmış. 1950’lerde, İkinci Cumhurbaşkanı İsmet İnönü, çok partili yaşamın kapısını açıp iktidarın seçimle devredilmesi ilkesini başlatmış. Soğuk Savaş ortamında Türkiye tercihini Batı’dan yana yapmış, NATO üyeliği ile taraf olmuş. 1960’lar, yara alan demokrasinin çağı yakalaması çabalarıyla geçmiş. Türkiye, askerlerin demokrasiye müdahalesinin nedenlerini ve sonuçlarını yaşamış. Çağa uygun anayasa çabası harcanmış. Gençlik hareketleri Soğuk Savaş’la boğulmuş. 1970’lerde, anayasa ve özgürlükler ciddi tartışma konusu olmuş. Ordu, parlamentonun açık kalmasını sağlayıp yeni bir düzenle, “bol gelen” anayasayı “daraltmış.” İkinci yarıda büyük bir iç çatışma ortamına girilmiş, siyaset bunu önleyecek liderliği gösterememiş. 1980’lerde, ordu “emir-komuta zinciri” içinde yönetime bütünüyle el koymuş. Atatürk’ün kurduğu Cumhuriyet Halk Partisi dahil bütün partiler kapatılmış, bütün temel kurumlar yeniden dizayn edilmiş. Bütün askeri müdahaleler gibi bu da “Atatürk’e sığınılarak” yapılmış. 1990’lar, 12 Eylül’ün kuşattığı zincirleri kırmakla, anayasadaki yasakları kaldırmakla geçmiş. Ancak siyasetin sağ ve sol yelpazesinde Türkiye’ye hedef gösterip liderlik edecek partiler, güçlerini birbirine karşı harcamış. Bu ortamdan dini değerleri siyasetin her alanında kullanmaktan çekinmeyen siyasi hareketler yararlanmış. Ordu bu kez duruma daha farklı yöntemlerle müdahale ederken bunun sonuçları 2000’lerde çıkmış. 2000’lerde, bütün önceki müdahalelerde olduğu gibi, millet, önüne sandık konduğunda askerlerin öngördüğü dizayna göre oy vermemiş ve siyasal İslam iki kanatla iktidara ulaşmış. “Önce devlette kadrolaşalım sonra iktidarı alırız” diyen kanatla, “Ne yapıp edip sandıkla gelelim” diyen kanat zirvede buluşmuş. ★★★ 2010’larda, devletin zirvesinde buluşan bu iki kanat 12 Eylül 2010 referandumu ile yargıyı Türkiye Cumhuriyeti devletinden almış, kendisine bağlamış. İki kanadın iktidarı paylaşma mücadelesi 15 Temmuz 2016’da çok tehlikeli bir darbe girişimine dönüşmüş. Bu girişimi yapan, “Yurtta sulh konseyi” kurup Atatürk’e öykünmeye kalkarken, onu yenen kanat da genel merkezine dev Atatürk posteri asıp kendi iktidarını yerleştirmeye girişmiş. ” ★★★ “ Bir ülkeyi kimin yönettiği elbette önemlidir. Bir o kadar önemli olan o ülkede kimin yaşadığıdır. Bu ülkenin kalbi en çok Anıtkabir’de atıyorsa, söze buradan başlanacak demektir. İletişim çağındayız. Medyaya ilişkin bir çalışmada ürettiğim sözü paylaşmak isterim: Bilmek, haktır! Evet, bilmek artık en temel insan haklarından biridir. Atatürk, tanındıkça, bilindikçe büyüyen bir insan. Onu sadece anmak değil, öncelikle anlamak gerekir. 100 yılda ne kadar anladığımızı, ne kadar yol gittiğimizi de bilmek gerekir. Bilmek gerekir ki, önümüzü görebilelim... Bilmek gerekir ki, başımıza neler geldiğini, hangi deneyimleri edindiğimizi anlayalım. Bilmek gerekir ki, Anıtkabir sadece kalplerin attığı değil, aynı zamanda bilincin yükseldiği yer olsun. ”",https://www.sozcu.com.tr/mustafa-balbayin-ilginc-kitabi-wp7848145
Emin Çölaşan,Uzaya gidiyoruz bekleyin!,15 Kasım 2023,"Sevgili okurlarım, şimdi biraz eski günlere dönelim ve Türk Milletine verilen ‘müjdeleri’  bir kez daha anımsayalım. Yıl 2021.Erdoğan  kürsülere çıkmıştı, yine bol kepçe vaatlerde bulunuyordu: “Türkiye’nin uzay programı başladı. En önemli hedefimiz Cumhuriyet’in 100. yılında Ay’a ilk teması gerçekleştirmektir. İnşallah Ay’a gidiyoruz. Bu hedefi iki aşamalı olarak tamamlamayı düşünüyoruz. İlk aşamada 2023 sonunda kendi milli roketimizle Ay’a ulaşarak sert iniş gerçekleştireceğiz.Amacımız bir Türk vatandaşını uzaya göndermek.Bunu turistik bir gezi olarak değil, gelecek nesillere yol gösterecek bir bilim misyonu olarak tasarlıyoruz...Çılgın Türk’ler geliyor diyorlar.” ★★★ Bu haber çok önemli idi!.. Ve yandaş medyada derhal manşet olmuştu... Boru değil bu, kendi roketimizi üretip Ay’a gönderecektik. Bu işin gerçekleşmesine, 2023’ e şunun şurasında iki yıl kalmıştı ve göz açıp kapayana kadar geçerdi. Cumhurbaşkanı bunları söyler de Sanayi ve Teknoloji (eski) Bakanı Mustafa Varank  durur mu, o da konuştu. 15 Şubat 2021 tarihli Milliyet gazetesinde yer alan şu sözlerine bakalım... İddialı sözlerini gazetenin ilişikteki kupüründen okuyabilirsiniz. ★★★ Sevgili okurlarım, 85 milyonluk bir ülke, koskoca Türkiye Cumhuriyeti böyle palavralarla, pembe hülyalarla  uyutulmak isteniyor... Ve bunu her konuda her gün yapıyorlar. İşin içyüzünü ve acı gerçeklerini ise günlük yaşantımızda her gün izlemek zorunda kalıyoruz. Türkiye değil, enflasyon uzaya çıktı! Aksi takdirde ilk Türk astronotunun şu sıralarda Ay’a ayak basmış ya da basacak olması gerekirdi! ★★★ Ama haklarını verelim, bunların propaganda makinesi epeyce verimli çalışıyor... Cumhuriyet’in 100. yılını  bahane edip piyasaya yeni bir kavram sürdüler: “Türkiye’nin yüzyılı başlıyor.” Biz göremeyiz ama bu öyle bir yüz yıl olacak ki bütün dünyanın dudakları uçuklayacak! Al sana yeni bir palavra daha... Neyse, zaman artık gelmiş durumda. Bizim haberimiz olmasa da astronotumuz ve roketlerimiz belki hazırdır. Güzel bir sürprizdir. En geç bir ay içerisinde bunları Ay’a indirmiş olur ve gurur duyarız! Daha nice başarı dileklerimle!",https://www.sozcu.com.tr/uzaya-gidiyoruz-bekleyin-wp7862298
Emin Çölaşan,Ali Erbaş dediğimize geldi!,11 Kasım 2023,"Sevgili okurlarım, burada birkaç gün önce okuduğunuz 8 kasım 2023 tarihli yazımı biraz kısaltıp özetliyorum. Aynen şöyle demiştim: “...Diyanet tümüyle, başkanı dahil A’dan Z’ye bütün kadrolarıyla AKP iktidarının elinde, emrinde ve hizmetinde. Hele başında Ali Erbaş isimli biri var ki, neresinden baksanız iktidarın emrine girmiş durumda. O kadar ki, bu iktidarın tamamen oy avcılığına yönelik hemen her töreninde boy gösteriyor, kürsüye çıkıp konuşmalar yapıyor ve Kuran okuyor. Geçmişte bu işi epeyce de ilerletmişti. Ayasofya’nın cami olması nedeniyle düzenlenen açılış töreninde minbere çıkıp nutuk atmıştı... Ve belinde Osmanlı padişahlarının, aynı zamanda halifelerinin kullandığı kılıç vardı!   Arkasına iktidar desteğini alan bu şahıs günümüze kadar tavrını değiştirmeye hiç gerek görmedi. Her bulduğu fırsatta ve çağrılı olduğu her siyasi toplantıda aynı şeyi yapıp AKP’nin değirmenine su taşıyor. Din adamlığı geride kaldı, üzerindeki din adamı kisvesiyle birlikte ‘siyasetçi’ oldu! Kendisine ‘dur’ diyen olmadığı gibi, siyaset kürsülerine özellikle ve bilerek çıkarılan biri oldu! Önümüzdeki Cuma günü 10 Kasım...Atatürk’ün ölüm yıldönümü. Camilerimizde her Cuma günü bütün Türkiye’de çeşitli konularda bir ‘hutbe’ okutulur .                Sayısını lütfen azımsamayın, Türkiye’de 100 bin’e yakın cami var. Milyonlarca mümin her Cuma günü o camilerde toplanıp Cuma namazını kılar. Söz konusu hutbeler Ankara’da Diyanet tarafından hazırlanıp okutulur. Ancak o hutbelerin çok önemli bir ‘özelliği (!)’ vardır. Eğer ulusal bayramlarımızdan herhangi birine denk geliyorsa, o hutbelerde Atatürk’ün adı asla kullanılmaz! Geçiştirilir... Çünkü Atatürk din tüccarları tarafından hiç sevilmez. Nitekim geçen hafta Cumhuriyet’in 100. yılı idi. Böylesine önemli bir haftada bile Atatürk anılmadı, hutbede yer verilmedi. Akılları sıra görmezden gelip Atatürk’ten intikam alıyorlar! ★★★ Bunları neden yazdığıma gelince... Evet, önümüzdeki Cuma günü 10 Kasım . Kendi haline bırakırsanız, Diyanet’in o gün için hazırladığı hutbe konuşması metninde Atatürk’ e yine yer verilmez... ”8 Kasım tarihli yazım özetle böyle idi. ★★★ Söylediklerim ve tahminim aynen doğru çıktı. Dün Atatürk’ün 85. ölüm yıldönümü idi ama Diyanet’in hutbesinde Atatürk’ün ismi bir kez olsun geçmiyordu...Bu efendiler demek ki hutbelerinde yer verilmesini Atatürk’e yine layık görmemişlerdi! Hutbe metninde ‘Filistinli kardeşlerine’ değiniyor ama Atatürk ’ü yine yok sayıyordu. ★★★ Diyanet bu gibi konularda haddini çoktan aşmış durumda... Türkiye’de hiçbir kamu görevlisi Atatürk’ le ilgili böyle ‘adam yerine koymama (!), yok sayma (!) tavırları sergileme hakkına sahip değildir. Atatürk’ ü sevebilir veya sevmeyebilir ama bu gibi tavırlarını bir kamu görevlisi olarak kamuoyu önünde ve milletin gözüne baka baka, adeta alay edercesine sergileme hakkına sahip değildir. ★★★ Bu durumda akla ister istemez bazı kuşkular ve sorular geliyor. -Ali Erbaş bu gibi konularda acaba ‘yükseklerden’ mi talimat alıyor?-O tepelerden birileri kendisine “Diren Ali diren arkandayız, bizim yapamadığımızı bari sen yap” diye çaktırmadan yön mü veriyor?-Ya da kendisi bizzat devlet içinde ayrı bir devlet mi olmuştur?-Dün milyonlarca insanımızın Türkiye’nin dört bir yanında nasıl saygı duruşunda bulunduğunun acaba farkına varmış mıdır? Evet, bu efendi devleti takmıyor, milleti de takmıyor. Demek ki gücü kuvveti şimdilik bile olsa yerinde! Helal olsun!",https://www.sozcu.com.tr/ali-erbas-dedigimize-geldi-wp7858628
Emin Çölaşan,Yalan büyük olacak ki inansınlar!,19 Aralık 2023,"Sevgili okurlarım, Türkiye’de bir kesim krallar gibi yaşarken büyük kitlelerin ne durumda olduğu, her gün gözlerimizin önünde... İktidarın kısa vadede niyeti ise belli. Durumu 31 Mart yerel seçimlerine kadar kazasız belasız idare etmek! Sonrası Allah kerim, gelecek oylar nasıl olsa çantada keklik! Taktik şöyle... Asgari ücrete kendilerince ‘yüklüce’ bir zam yapıp, ağlaşan milyonlarca garibanın sesini o yolla kesmek. Dırıltıyı zırıltıyı biraz olsun önleyebilmek! Hesaplar belli: Asgari ücreti 2024 yılı için tek seferde 18-19 bin lira dolaylarına yükseltmek... Ve ‘ağlayışlara’ hiç değilse biraz olsun, seçime kadar ara vermek! ★★★ Medyanın büyük bir bölümü devşirildi. Birkaçı dışında medya kuruluşları AKP iktidarının elinde, emrinde ve hizmetinde. Bu olanağı dibine kadar kullanıp yararlanıyorlar! Her türlü yalanı söylemek bu gibi durumlarda bazıları için mubahtır. Bu gibi işlerin yakın geçmişte büyük bir ‘ustası’ vardı. Hitler’in Propaganda Bakanı Joseph Goebbels... ★★★ 1930’lu ve 1940’lı yıllardan söz ediyoruz. Hitler bütün dünyayı İkinci Dünya Savaşına sürüklemeye çalışmış ve sonunda başarmıştı! O zamanlarda televizyon yok, internet yok.  Medya gücü olarak sadece gazeteler, radyo ve özel propaganda filmleri vardı. Goebbels her gün gazete manşetlerinde yer alırdı. Çığırtkan sesiyle sık sık radyo konuşmaları yapardı... Ve sağ kolu olarak görev yapan propaganda ekibine de sık sık anımsattığı kurallar vardı: “Halkı yalanlarla avutup kandıracaksınız. Yalan ne kadar büyük olursa o kadar inandırıcı olur. Sıradan yalan söylemeyin ve söyletmeyin. Halk büyük yalanlara daha çok kanar!..” ★★★ Gazeteler, dergiler ve radyo yayınları tamamen ellerinde idi... Savaş ortamında ve öncesinde yalanlarla idare ettiler ama işin sonrası ne Hitler açısından iyi bitti, ne de Goebbels açısından... Naziler savaşı kaybetti. Hitler, Rus ordusu Berlin’e girerken özel sığınağında sevgilisi Eva Braun’la birlikte intihar etmeyi yeğledi. Goebbels de yine aynı sığınakta eşi ile birlikte intihar etti. Bu arada küçük çocuklarını da öldürmüşlerdi. Propaganda yalanları böylece sona ermiş oldu. ★★★ Bu yalan söyleme mekanizması önemlidir ve her ülkedeki iktidarlar az veya çok kullanır. Hele de demokrasi ile yönetilmeyen ülkelerde yaygın bir uygulamadır.  Türkiye buna dahildir. Cumhurbaşkanı her gün açıklamalar yapar ve nutuklar atar. Bakanlar öyle. AKP’nin sözcüleri yine öyle! Gerçekler çarpıtılır, vatandaş pembe hülyalarla kandırılmak istenir. Ama işlerine gelmeyen konulara hiç girmezler zira karşılarında bu gibi soruları soracak ve deşecek gazetecilere asla yer verilmez. ★★★ Paramız tuş oldu, dolar dayanmış 29 liraya... Eli kulağında, çok yakında 30 olacak... Ve böyle bir ortamda bile yalanlar fışkırıyor; “Paramız istikrar kazanmaktadır.” Herkes asgari ücretle bile iş ararken, yine milyonlarca insanımız işsizliğin çarkları altında ezilirken aynı yutturmacaya devam! “İşsizlik rakamlarında büyük düşüş!” Fiyatlar zıpladıkça zıplarken gelen resmi açıklamalar daha da muhteşem! “Fiyat artışları durmak üzeredir, 2024 yılının haziran ayında enflasyonla savaş kazanılmış olacaktır!” Ölme eşeğim ölme yöntemi. Maksat belli, mart ayındaki seçimde durumu kurtarabilmek... ★★★ Türk Milleti bunları acaba yutuyor mu, yoksa yutmuyor mu, bilmek mümkün değil. Bilinen tek şey var: Böylesine duyarsız bir toplum her yalanı yutar, çaresizlik nedeniyle bundan sonra da yutuyor görünmeye eli mahkumdur... Ve bu yalanlar altında ezilip horlanan kesimlerin çoğunun seçim günü gidip yine bu iktidara oy veriyor olması inanılır gibi değildir. Goebbels yaşıyor olsaydı Türkiye’nin bu gerçeklerini, atılan palavralarla birlikte pembe hülyaları gördükçe herhalde “Söylediğim ve söylettiğim o yalanlar konusunda ben haklıymışım. Demek ki yalan ne kadar büyük olursa toplum o kadar çok inanıyormuş” derdi!",https://www.sozcu.com.tr/yalan-buyuk-olacak-ki-inansinlar-p9463
Emin Çölaşan,Asgari ücret tiyatrosu,09 Aralık 2023,"Sevgili okurlarım, pek çok başka konuda olduğu gibi asgari ücret konusunda da büyük oyunlar oynanıyor. Peki bu nasıl oluyor, baştan sona kısaca özetlemeye çalışayım... Türkiye’de milyonlarca insanımız devlette ve özel sektörde bu gülünç asgari ücretle yaşamaya mahkûm edilmiş durumda. Onlar bu parayla geçinmeye, hem de yaşamaya zorlanıyor. Kaç milyon kişi oldukları bilinmiyor çünkü asgari ücretle çalışanların sayısı ya meçhul, ya da kayıtlara alınmıyor. Bir yanda her mal ve hizmete her gün bindirilen zamlar... O milyonlarca garibanın eline ayda geçen para ise şu anda net 11.402 lira! Başka bir yerden geliri yoksa bu parayla kira ödeyecek, ısınacak, işe gidiş geliş için yol parası verecek, mutfak harcamalarını yapacak, çocukları varsa eğitim masraflarını karşılayacak, ilaç alacak! Mucizedir mucize! ★★★ Türkiye’yi öyle bir hale getirdiler ki, milyonlarca insanımızın önemli bir bölümü asgari ücretle çalışmaya razı edildi. İş arıyorsunuz, şansınız yaver giderse, torpiliniz varsa buluyorsunuz. Açsınız, bu paraya bile razı olmuşsunuz. Ancak verilecek parayla geçinmenizin mümkün olmadığını da biliyorsunuz. Karşılığında aldığınız yanıt hep aynı:  “İşine geliyorsa kardeşim... Bak, parasını beğenmediğin bu iş için sırada bekleyen binlerce işsiz var. Sen gidersen elimizi öpeni alırız!” ★★★ Peki ama her seferinde kim belirliyor bu rakamı? Adına Asgari Ücret Tespit Komisyonu denilen bir kurul var. Yasayla kurulmuş. 15 kişiden oluşuyor. Dağılımı şöyle: 5 hükümet (bakanlık) temsilcisi. 5 İşveren temsilcisi. 5 işçi temsilcisi. (Türk-İş.) Ücret yine yasa uyarınca yılda iki kez artırılıyor... İlki yılın sonunda, ikincisi ise yıl ortasında. Şimdi artırma zamanı yaklaştı, toplantılar önümüzdeki pazartesi günü başlayacak. ★★★ Komisyonun her toplantısında aynı komedi sergilenir. Türk-İş rakamlar açıklayıp çağrıda bulunur... “Milyonlarca emekçimiz geçinemiyor. Enflasyon sürüp gidiyor. Bu kez daha yüksek bir artış yapılması zorunlu hale geldi. Yoksa sokağa ineriz, asarız keseriz!..” İşveren temsilcileri bu artışa başka açıdan karşı çıkar: “İyi ama bizim de durumumuz parlak değil ki... Rakamlar ortada, iş yerlerimiz kapanıyor. Zam isterken biraz insaflı olun yani!” Hükümet temsilcileriyle işveren temsilcileri hep aynı görüşü savunur. Dolayısıyla 15 kişilik Komisyonda 10 kişilik çoğunluk hep onların elindedir. Önceden kurgulanan senaryo hiçbir zaman değişmez, devlet ne derse o olur. “Asgari ücrette yüksek bir artış olması durumunda devlet de zarara girer. Bu yüzden, yapılacak zam makul bir ölçüde tutulmalıdır!” ★★★ Yapılan inanılmaz yolsuzlukları, eşe dosta ve yandaş müteahhitlere pompalanan avantaları, akıl almaz boyutlara varan israflarla birlikte peşkeşleri yaratanlar, iş asgari ücret artışına gelince başımıza aslan kesilir!.. Çünkü onlar ayda 11.402 lira ile yaşamanın, ev geçindirmenin, çocuk okutmanın ne olduğunu bilmez. Komisyon üyesi olan bir kamu görevlisine bir süre önce bu durumu sorduğumda verdiği yanıtı hiç unutmam... “Bunun sorumlusu biz değiliz ki... Biz yukarıdan gelen emri uygulamakla yükümlüyüz.” ★★★ Böylece, yeni asgari ücretin açıklanacağı toplantıdan sonra hükümetten, başka bir deyişle Recep Tayyip’ten hep aynı karar çıkar... “Yeni asgari ücret şu kadar lira olmuştur. Hayırlı olmasını dileriz...” Sergilenen oyun hep aynıdır! Hükümet ve işveren temsilcileri aynı rakamı kabul eder, sendikalar karşı çıkar... Ve son kararı siyaset verir. ★★★ Şimdi bu oyunun bir perdesi daha önümüzdeki günlerde açılmak üzere... Ancak bu kez durum biraz farklı! Mart ayında seçim var. Toplum enflasyon sarmalı altında boğulmak üzere. Bugün bire aldığına yarın iki ödemek zorunda. İktidar da bu gidişin farkında. Durum iktidar açısından çok tehlikeli. İnsanlar artık isyan etme aşamasında. Bu rezalet daha nereye kadar sürecek diye herkes soruyor. ★★★ Yeni asgari ücretin ne kadar olacağını şu anda kimse bilmiyor ama verilecek zam, milyonlarca asgari ücretliyi kurtarmaya asla ve kesinlikle yetmeyecek... Ve bu süreçte iktidar palavraları yeniden piyasaya çıkarıldı... “Asgari ücretle çalışmakta olan kardeşlerimizi enflasyona asla ezdirmeyeceğiz!..” ★★★ Sonuç: Komisyonda yer alan işçi ve işveren temsilcileri sadece figürandır. Peki ama yeni rakam ne kadar olacak? Üstelik seçim yaklaşıyor. Recep Tayyip’in isteği, 2024 yılı için asgari ücrete zam ‘tek’ olsun. İki taksit artışla uğraşmayalım. ★★★ Bunun anlamı açık: Yıl sonunda, seçim öncesinde, ‘Yüksekçe’ bir asgari ücret açıklanacak. Böylece milyonlarca insanımızın gazı bir süre için alınmış ve seçimde AKP’nin oy kaybı mümkün olduğunca azaltılmış olacak. Yapılacak bütün piyasa zamları seçim sonrasına ertelenecek, ‘Yüksekçe’ bir asgari ücretle gözler boyanacak. Seçim sonrasında ise Allah kerim! Çantadan yine civciv çıkacak kuş çıkacak da, bu kez bir parça daha zamlı çıkacak! Biraz daha bekleyelim, göreceğiz!",https://www.sozcu.com.tr/asgari-ucret-tiyatrosu-p6430
Emin Çölaşan,Şansın böylesine maşallah denir,07 Aralık 2023,"Sevgili okurlarım, Türkiye’de “En şanslı’ partinin hiç kuşkusuz AKP olduğunu bilmemiz gerekiyor. Siyasette şans, kısmet olur mu diye sormayın. Hem de ne biçim olur. Allah bu iktidar partisine öyle bir kısmet vermiş ki akıl alır gibi değil. Nedir o? Yanıtını hemen vereyim: MHP! ★★★ Meclis 600 milletvekilinden oluşuyor. Salt çoğunluğu sağlayıp her açıdan rahata ermek için herhangi bir iktidar partisinin 300 milletvekiline sahip olması gerekli. AKP’li vekil sayısı ise (bugün itibariyle) 264. Hangisi olursa olsun hiç fark etmez, en az 300 vekil sayısına ulaşamayan her iktidar partisi Meclis’te zorlanır... Ve bu zorlamayı giderebilmek için başka partilerle şu veya bu biçimde ittifak-işbirliği arayışlarına girer, bunun çaresini ve çözümünü arar. Aksi takdirde Meclis oylamalarında zorlanır, istediği yasaları çıkaramaz, istediği kararları aldıramaz. ★★★ Bizdeki AKP iktidarının şansı, ya da kısmeti diyelim, işte bu aşamada devreye girdi! Tanrı onların yanına öyle bir destekçi verdi ki, maşallah diyelim! Evet, yine MHP... İktidarın her konuda kayıtsız şartsız destekçisi bir parti! Ama ayrı bir parti! Başkanı, kurulları, il ve ilçe yönetimleri ve hatta ilkeleriyle birlikte tamamen ayrı... Daha doğrusu kitapta yazdığı (!) gibi öyle olması gerekiyor. Yani adı üstünde, MHP bir muhalefet partisi! Fakat bizdeki uygulamaya bakıldığında, adı resmen konulmamış bile olsa gerçek bir iktidar ortağı. O kadar ki, çoğu konularda kraldan daha fazla kralcı. AKP siyaset gereği ‘Vur’ deyince vuruyor, ‘Dur’ deyince duruyor! Artık her şey zaten otomatiğe bağlanmış. AKP ‘Bu kanun kabul edilecek’ deyince eller kalkıyor, ‘Reddet’ deyince MHP’nin elleri bu kez ters doğrultuda kalkmış oluyor!  ★★★ Şimdi alınan son karardan sonra bu konuda devreye ikinci bir parti daha girdi... İYİ Parti! Altılı masanın eski ortaklarından biri. Ancak bunun fonksiyonu, başka bir deyişle görevi, MHP ile kıyaslandığında farklı olacak. İYİ Parti açıkça ‘muhalefet’ yapacak. Bu konuda hiçbir kuşku yok... Ama esas görevini Mart 2024 seçimleri öncesinde yerine getirecek. Nedir o? İktidarın değil CHP’nin önüne set çekmek... Ve bunu muhalefet oylarını bölerek yerine getirmek. Bu yolla pek çok seçim bölgesinde CHP’nin kazanmasını önlemek. ‘Bir bölen’ olmak... Bu yolla AKP’ye hizmet sunmak. ★★★ İşin kolayını bulan MHP bu işi zaten yıllardır yapıyor. Onun görevi AKP’ye her açıdan destek verip yaptıklarını ne pahasına olursa olsun onamak. İktidara stepne, baston olmak. Ne biçim sözde muhalefet partisi ise bunu bıkmadan usanmadan yapıyor... ★★★ Şimdi siyaset piyasasına “ikinci MHP” nin çıkmış olduğunu söylemek mümkün. İYİ Parti 81 ilin çoğunda ve yüzlerce ilçede kendi adaylarını gösterecek ve karşılığında Tayyipgiller familyasının duaları dışında hemen hiçbir şey kazanmış olmayacak... Bizim içimiz özellikle İstanbul ve Ankara’ya yanar. Alınan bu son karar nedeniyle oylar bölündüğünde, İstanbul ve Ankara Büyükşehir belediyeleri, AKP’den kurtarılmış olan bu iki kale, yine AKP’ye dönebilir. ★★★ Evet, AKP şimdi ikiz kardeş ve ikinci kısmet olarak yanına MHP’den sonra İyi Parti’yi de almış durumda. Ancak İyi Parti’nin MHP’den bir farkı olacak: Bir yanda Meral ablamızın da unutulmaz katkılarıyla her gün ‘sert muhalefet’ yapıyor görünecek!   Öbür yanda ise hemen hiç iddiası olmasa bile oyları bölerek, bazı Büyükşehirler başta olmak üzere çok sayıda yerel yönetimi yeniden AKP’ye armağan edecek!..  Zira aynen Devlet Bey ve partisi gibi Ablamın hedefinde de iktidar değil CHP olacak. Maşallah diyelim, başarılar dileyelim!",https://www.sozcu.com.tr/sansin-boylesine-masallah-denir-p5981
Emin Çölaşan,Bu ayıp yok edilmeli,13 Aralık 2023,"SEVGİLİ okurlarım, Türkiye’de gözlerimizin önünde gerçekleşen akıl ve mantık dışı olaylara bir yenisi daha eklendi. Ankaragücü’nün başkanı olan şahıs maç sonrasında sahaya inip hakem Halil Umut Meler’i yumrukladı, yere devirip gözünü şişirdi. Maçlardan sonra yapılan yorum programlarını (!) bazen izliyorum. Çoğunluğu eski hakemlerden ve eski futbolculardan oluşan birkaç kişi hemen her kanalda stüdyoda veya gazete köşelerinde buluşuyor, özellikle hakemlere saydırıyor, eleştiri kisvesi altında alay etmeler, hakaretler gırla gidiyor. Bu tipler ‘medyatik olmanın’ şifresini çözmüş, uzun yıllardan beri aynı yöntemi uyguluyor. Böylece isimleri her zaman gündemde yer buluyor. Duyarsız toplum bu gibilere de duyarsız!.. ★★★ Bu süreç sadece akıl ve mantık dışı olsa yine razıyız... Spor ahlakı herkesin gözü önünde zedeleniyor. ‘Dur’ diyen yok! Bu son olayın özellikle ortalığı kızıştırmayı görev bilen şovmen ‘yorumculara’ ders olması gerekir de, hangisi ders alacaktır! Hiç kuşkunuz olmasın bu son olay da bir süre sonra unutulacak ve rezalet aynen devam edip gidecektir. ★★★ Şimdi karşımızda önemli bir rezalet daha var... Futbol Federasyonu karar aldı. Fenerbahçe ile Galatasaray arasındaki Süper Kupa maçı 29 Aralık Cuma günü Suudi Arabistan’da oynanacak. Şimdi paranın ucunu gören seyahat şirketleri bu konuda duyurular, ilanlar yayınlayıp millete gel gel yapıyor. İşte size o ilanlardan somut örnek: “Süper Kupa final maçı tur programı. 1. gün: 28 Aralık Perşembe. İstanbul Sabiha Gökçen Havalimanı dış hatlar terminalinde bagaj ve pasaport işlemleriniz sonrasında saat 22.40’da Riyad’a uçuş. 2. gün Cuma: Yerel saat 02.55’de Riyad’a iniş. Otelimize transfer oluyoruz. Odaların alınması ve dinlenmek için serbest zaman. Kahvaltı sonrasında serbest zaman. Maç saatinde otelimizden stadyuma transfer oluyoruz. 3. gün Cumartesi: Maçın bitiş düdüğü ile bizi bekleyen özel aracımızla havalimanına transfer oluyoruz. Saat 04.40’da İstanbul’a uçuş, 09.00’da Sabiha Gökçen’e varış ve gezimizin sonu.” Bu bir buçuk günlük maç gezisinin katılanlara hediyesi 53.975 lira. Yani sudan ucuz, bedava!  ★★★ Başka ilanlar da var!.. “Umre ve Süper Kupa maçı. 25-30 Aralık 2023. 5 gece 6 günlük özel paket: Uçak biletleri, oteller VIP transferler, maç biletleri, mescit ve müze gezileri, rehberlik hizmetleri. Her şey dahil (yemekler hariç) sınırlı kontenjan. 1.497 dolar.” (Yine sudan ucuz!) ★★★ Burada defalarca vurguladım, ötekiler gibi Futbol Federasyonu da AKP’nin bir yan kuruluşudur. Siyasetin tam göbeğindedir. Şimdi Cumhuriyet’in 100. yılında sen gel, en önemli kupa maçını Türkiye’de değil de Suudi Arabistan’da oynat! Hangi akılla, hangi mantıkla? Ne anlamı var bu kararın? Birileri bu işten büyük para kazanacak. Kulüpler mi kazanacak, başkaları mı? Fenerbahçe sessiz, Galatasaray derseniz o da sessiz. ★★★ Adına Suudi denilen bu heriflerin bir marifetini dünkü yazımda anlatmıştım. Bunlar İstanbul’da kendi konsolosluk binalarında cinayet işlediler. Kendi vatandaşları olan muhalif gazeteci Cemal Kaşıkçı’yı öldürdüler. Bu cinayet önceden planlanmıştı. Adamı öldürmek ve cesedini yok etmek için Suudi Arabistan’dan hepsi de devlet görevlisi olan 18 kişilik profesyonel cinayet ekibi getirdiler. Evet, hepsi de devlet görevlisi idi. Kaşıkçı’nın cesedi aradan geçen beş yıla karşın bulunamadı. En güçlü iki olasılık var; -Cesedi getirdikleri özel asitlerle eritip yok ettiler, atıklarını kanalizasyona süpürdüler. -Adamın cesedini küçük parçalara ayırıp, İstanbul’a geldikleri kendi özel jetleriyle yurt dışına kaçırdılar.  ★★★ Sevgili okurlarım, bu maçın Suudi Arabistan’da oynanacak olması Türkiye Cumhuriyeti adına gerçek anlamda bir rezalettir, utanç verici bir hadisedir, ayıptır. Hele de Cumhuriyet’in 100. yılında... Böyle bir karar almak bizim Federasyon’u falan çoktan aşar... Bu karar tamamen siyasidir. Suudiler’le arayı hoş tutmaya, onlara yalakalık yapmaya yöneliktir. Bu karar olsa olsa ‘bazı yukarı makamlar’ tarafından alınmıştır. Yazıklar olsun bu kararı alanlara da uygulayanlara da... Durup dururken ülkemizin onurunu çiğnettiler, paspas edip katil Suudilerin ayakları altına serdiler. Daha nice başarı dileklerimle!",https://www.sozcu.com.tr/bu-ayip-yok-edilmeli-p8227
Emin Çölaşan,Merak etmeyin nasıl olsa unuturuz,02 Aralık 2023,"SEVGİLİ okurlarım, kamuoyunda adına Fatih Terim Fonu denilen süreç karmaşık ve çok yönlü bir olay. Havada, çantalarda, bavullarda milyonlarca doların uçuştuğu bir süreç... Dikkat ediniz, nereye gittiği ve ne olduğu bilinmeyen bu paralarda hiç ‘Lira’ yok. Ortalıkta futbolcular var, onlara hocalık yapan ‘imparatorlar’ var. Ama işin bir başka boyutu daha var ki bugüne kadar üzerinde hiç durulmadı. Burası Türkiye abicim, bundan sonra da durulup durulmayacağını şimdiden bilmek mümkün değil!.. ★★★ Okurum Semih Kumbasar’dan dün aldığım mesajı sizinle paylaşıyorum: “Merhaba... Terim Fonuna yatırdıklarından daha fazla ve fahiş gelir elde edenler acaba bu geliri beyan ederek vergisini vermişler mi? Beyan etmediklerinden eminim ama yine de ‘vatan millet’ edebiyatı ile iktidar yalakalığı ve düzen şakşakçılığı yapan bu tiplere bu soruları sormak en azından Vergi Dairelerinin görevidir.  Suç ise, cezası hapse kadar giden vergi kaçakçılığı ve teşekkül halinde kara para aklamaktır.” Semih Bey hem doğru söylüyor, hem de bugüne kadar üzerine yeterince gidilmemiş bir konuyu gündeme getiriyor. İşin vergi boyutu. ★★★ Türkiye’nin gündemine oturan bu ‘yeni biçim bankerlik skandalı’ eğer üzerine ciddi bir biçimde gidilirse çok canlar yakacak gibi. Ama daha da önemlisi var. Pislik ve rezillikler ortaya çıkmış olacak. Bütün dünyada bir kural vardır ve aynı kural Türkiye için de geçerlidir. Bu gibi işlere şimdi olduğu gibi mafya el koyar. Tehditler havada uçuşur, sonrası nasıl gelir bilinmez. Kaçınılması asla mümkün olmayan bir gerçektir. ★★★ Nitekim iki gün önce ortaya çıkan videoyu da görmüşsünüzdür... Paracıkları toplayan Seçil Hanım iddiaya göre bir İranlı tarafından kaçırılıp boş bir araziye götürülüyor ve orada hafif tertip ‘okşanıp’ bazı itiraflarda bulunmak zorunda kalıyor. Okşanmış olduğu da yüzündeki gözündeki şişliklerden anlaşılıyor. Peki mafya nerede, işin neresinde? Eski çocuk masallarında olsaydı şeytan aldı götürdü kaçamadan getirdi derdik ama günümüzde işler öyle yürümüyor. Şimdi silahlar, yumruklar, tehditler konuşuyor. ★★★ İki soru daha... -Fatih Terim niçin ağzını açıp da konuşamıyor, söyleyecek hiçbir şeyi gerçekten yok mu? -Denizbank niçin suskun, işin hesabını vermekten niçin kaçınıyor? Nasıl bir banka imiş bu? Bakın size burada söylüyorum, bu son rezilliği de bir süre sonra unutacağız. Her şey eskisi gibi olacak, yapanların yanına kâr kalacak... Çünkü biz böyleyizdir... Önce kıyameti koparırız, sonra unuturuz gider... O kadar ki, gözünü para hırsı bürümüş bu tiplere karşı içimizde acıma duyguları bile depreşebilir!.. Ve her şeyi unuturuz.  SEVGİLİ okurlarım, her yönden tuhaflıklar ülkesine dönüşen Türkiye’de inanılmaz olaylara tanık olmayı sürdürüyoruz! AKP’nin yan kuruluşu olarak görev yapan Futbol Federasyonu tarafından alınan son karar bu söylediğimi gözler önüne bir kez daha serdi. Fenerbahçe ile Galatasaray arasındaki Süper Kupa maçı 30 Aralık Cuma günü Suudi Arabistan’ın başkenti Riyad’da oynanacak. Her iki takımın ilgili kurullarıyla birlikte taraftarları da ısrarla karşı çıktı ama sonuç değişmedi... Çünkü işin içine para girmiş durumda.  ★★★ Bu iş nasıl oldu, maçın Suudi Arabistan’da oynanmasına kim karar verdi? Bu karar nasıl, hangi siyasi baskılarla alındı? Daha da önemlisi hangi gerekçelerle alındı? Konuya sadece ‘para’ açısından bakıldığında her iki kulübümüz bu işten kaç para alacak? Parayı kim verecek, bizim Federasyon mu, yoksa hırsız Suudi şeyhleri mi? Bu soruların yanıtı meçhul, kimse bilmiyor. ★★★ Bir Süper Kupa maçını bile kendi ülkemizde oynatmaktan aciz duruma düşmüşsek yazıklar olsun bize... Ne uğruna, para uğruna! Evet, hem Federasyon’a ve hem de maçı Suudi Arabistan’da oynamayı siyasi baskıyla kabul eden her iki kulübümüze yazıklar olsun. ★★★ Şimdi çok yakında, hemen önümüzdeki günlerde acayip bir ilan furyası başlayacak. “Maç bileti, uçak ve otel harcamaları dahil şu kadar dolar ücretle Suudi Arabistan gezisi..  Maçı bizimle izleyin!..” Belki ekstra bir ödeme yapanları Mekke’de umreye bile götürürler! Benim bildiğim ve izlediğim kadarıyla her iki kulübümüzün milyonlarca taraftarı Mustafa Kemal Atatürk’ün aydın izinden yürüyen kitlelerden oluşur. İşte bu aşamaya gelindiğinde o taraftar kitlelerine çok önemli bir görev düşecek. Satış kampanyaları ile düzenlenecek Suudi Arabistan gezisine katılmayıp maçı boykot etmek... Ve Süper Kupa maçını Türkiye’de televizyondan izlemek. Bu dileğim gerçekleşir veya gerçekleşmez, onu bilemem. Gerçekleştiği takdirde bu çorabı başımıza örenlere en büyük ders verilmiş olur. Bu dersi onlara verelim, hak ettiler.",https://www.sozcu.com.tr/merak-etmeyin-nasil-olsa-unuturuz-p2993
Emin Çölaşan,Şeyh Sait yaşıyor(muş)!,14 Aralık 2023,"Sevgili okurlarım, Şeyh Sait adını her duyduğumda tüylerim ürperir... 1923 yılında Cumhuriyet ilan edilmiş ve hemen ardından Türkiye’nin genç rejimi korkunç bir olayla yüz yüze gelmişti. Diyarbakır yöresinde etkili bir şeyh var!.. Yaşlı başlı bir adam. Emrinde genç Cumhuriyet rejimine karşı isyan etmeye hazır kitleler bekliyor. Cahil, çoğu okur-yazar bile olmayan kitleler... Ve günün birinde, 1925 yılı şubat ayında bunlar isyan ediyor. O sırada Türkiye’de birbiri ardına devrimler yapılıyor ama toplumun belli kesimi bu devrimleri içine sindiremiyor.  Şeyh Sait de onlardan biri. ★★★ Çevre köyleri ele geçirmeye başlıyorlar. Kendilerine müdahale etmek isteyen devlet görevlileri şehit ediliyor. Cumhuriyet henüz ilan edilmiş ve dolayısıyla devletin yeterince örgütlenip bölgede güç sahibi olması mümkün olmamış. Üzerlerine askeri birlikler sevk ediliyor ama yeterli olmuyor. Adamlar Elazığ, Muş ve bazı ilçeler dahil pek çok yeri ele geçiriyor.  Sıkıyönetim ilan ediliyor ama değişen bir şey yok! İsyancılar ilerliyor, şehit sayısı artıyor. Yaygın propaganda şöyle: “Hükümet dinsizdir... Din elden gidiyor şeriat isterüük... Padişahımız efendimiz geri dönsün...” Son hedef Diyarbakır.  Kenti kuşatıp surlardan içeriye girmeyi de başarıyorlar ama bu aşamada talihleri ters dönüyor... Ve çıkan çatışmalarda ayrı ayrı yakalanıyorlar. ★★★ Bölgeye gönderilen İstiklal Mahkemesi bunları yargılıyor... Ve 51 isyancı için idam kararı veriliyor. Olayın en basit özeti böyle. Peki bunların amacı neydi? Genç Cumhuriyet rejimini yok etmek ve eğer güçleri yeterse Osmanlı’da olduğu gibi yeniden şeriata geçmek. Olmadı, başaramadılar. Onların yaşamı idam sehpalarında son buldu ama bu olaylar sonrasında ne yazık ki Musul elimizden kaydı gitti. İsyan İngilizlere yaramıştı. Lozan’da vermemek için haftalarca direndikleri petrol yatağı Musul’a Şeyh Sait isyanıyla kavuşmuş oldular! ★★★ Şimdi bu adamın adını Diyarbakır’ın en büyük bulvarına vermek istiyorlar! Bazı milletvekilleri de bu isteme destek veriyor. Demek ki Şeyh Sait birilerinin kalbinde ve gönlünde yaşamını şimdi bile sürdürüyormuş. Bakalım daha neler göreceğiz! Sevgili okurlarım, bundan birkaç gün önce İstanbul’daki üzücü bir trafik kazasını ekranlardan izlemek zorunda kaldık. Özü şu: Diplomatik plakalı bir araç önünde giden motosikletli kuryeyi yolun sağ şeridine sıkıştırıp deviriyor. Ağır yaralı motosiklet sürücüsü hastaneye kaldırılıyor ve 6 gün sonra vefat ediyor. Araç sürücüsü olan Afrikalı, karakoldaki ifadesinde ilginç bir şey söylüyor: “Ben Somali cumhurbaşkanının oğluyum.” Araştırılıyor, genç adamın doğru söylediği ortaya çıkıyor... Tam bu aşamada bilirkişi raporu geliyor: “Çarpan şahıs yüzde yüz kusurludur...” Ve hemen ardından “bizim yüksek makamlar” devreye giriyor: “Suçluyu herhangi bir kısıtlama olmadan, yurt dışı yasağı koymadan bırakın.” ★★★ “Dost ve kardeş” cumhurbaşkanı oğlu bırakılıyor ve anında uçağa binip yurt dışına tüyüyor! Şimdi hele o gariban motosikletli kuryenin ölümünden sonra çarpanı ara ki bulasın. Diplomatik dokunulmazlığı yoktu ama... Yargılanmaktan torpille kurtuldu, ceza almaktan yırttı. ★★★ Böyle bir durumda Türk yargısının kuralları bellidir. Yaralının hastanedeki koma durumu dikkate alınır, kazanın kabahatlisine durum belli oluncaya kadar hiç değilse yurt dışına çıkış yasağı getirilir. Bu olayda kurye öldü ama sanık yurt dışında! Bu adamı kimler bıraktırdı, bu amaçla hangi yüksek makamlar devreye girip bizim normal makamlara baskı yaptı? Bilinmiyor.  ★★★ Bilinen tek şey bir Afrika ülkesi olan Somali ile bizimkilerin sıkı fıkı ilişkileri. Somali’de binlerce askerimiz var, acaba kimi kime karşı korumak için? O fakir ve neredeyse çulsuz ülkeye parasal yardım ediyoruz, milyonlarca dolarımız akıp gidiyor. Ne uğruna? ★★★ Bazen önünden geçerken görüyorum, Somali’nin Ankara’daki büyükelçilik binası dört dörtlük lüks bir yapı. Ankara’nın en pahalı semtinde, üç katlı... Somali gibi fakir bir ülke normal koşullarda böyle bir binayı ne tutabilir, ne de kiralayabilir. Sakın binanın parasını ve harcamalarını da Türkiye Cumhuriyeti karşılıyor olmasın! Somali Cumhurbaşkanının oğlu kazaya karışmış, hakkında gerekli işlemler yapılmadığı için soluğu yurt dışında almış. Olan da bizim biri özürlü iki çocuk babası motosikletli gariban kuryeye olmuş. Burası Türkiye abicim, her şeye hazırlıklı olmak gerekir!",https://www.sozcu.com.tr/seyh-sait-yasiyor-mus-p8455
Emin Çölaşan,İrticayı ve Kubilay’ın kesik başını unutmayın,23 Aralık 2023,"Sevgili okurlarım, bugün yine aynı ‘geleneksel’ Kubilay yazımla bir kez daha karşınızdayım. Onun feci bir biçimde şehit edilmesini her yıl, olayın yıldönümünde anmayı bir görev bilirim. Türkiye Cumhuriyeti bundan tam 93 yıl önce, 23 Aralık 1930 günü korkunç bir irtica olayına tanık olmuştu. O sabah İzmir’in Menemen ilçesinde tuhaf şeyler oluyordu. Sabahın erken saatlerinde silahlı ve çember sakallı yobazlar Menemen belediye meydanında tekbir getirerek dolaşmaya başladı. Başlarında sarık, sırtlarında cüppe vardı. Atatürk dönemi idi. Devrimler yapılıyordu. “Gâvur icadı (!) Şapka Devrimi” bir süre önce yapılmıştı. Altı kişi “Biz şeriat ordusuyuz” diyerek meydandaki Müftü Camisine girdiler. Elebaşları olan Derviş Mehmet camide namaz kılanlara kendini “Mehdi” olarak tanıttı ve dini korumaya geldiklerini söyledi. Arkalarında 70 bin kişilik bir Halife ordusu olduğunu, öğle saatlerine kadar şeriat bayrağı altında toplanmayanların kılıçtan geçirileceğini tebliğ etti. Derviş Mehmet isimli sapık ve arkasındaki yobazlar camideki yeşil bayrağı alıp uzun bir sopaya taktılar. Yoldan geçen birine meydanda bir çukur kazdırıp bayrağı oraya diktiler. Bayrağın çevresinde dönmeye, tekbir getirmeye ve zikir yapmaya başladılar. Bir yandan da bağırıyorlardı: “Şapka giyen kafirdir. Yakında yine şeriata dönülecektir... Bize kurşun işlemez...” İşin acı yanı, Menemen ahalisinden bazıları bunlara alkış tutmaya başlamıştı! ★★★ Olaylar ilçedeki askeri birliğe duyuruldu. Alay komutanı, emrindeki yedek subay Mustafa Fehmi Kubilay’ı bir manga askerle birlikte oraya gönderdi. Silahlarında mermi yoktu. Süngü takıp olay yerine gittiler. Kubilay askerlerini meydan girişinde bıraktı ve yobazlara “Teslim olun” çağrısı yaptı. İşte o anda yobazlardan biri silahını çekip ateş etti ve asteğmen Kubilay yaralanıp yere düştü. Ayağa kalkıp cami avlusuna doğru kaçmaya çalıştı ama gücü tükenmişti. Orada tekrar yere düştü. Çevredeki kalabalık ise paniğe kapılmış, kaçışıyordu. Derviş Mehmet ve yobaz güruhu işte o anda Kubilay’ın başına çöktüler. Mehmet çantasını açıp testereli bağ bıçağını çıkardı... Ve yaralı yedek subay Kubilay’ın başını oracıkta kıtır kıtır kesip gövdesinden ayırdı. Saçlarından tuttuğu kesik baş, şimdi Derviş Mehmet’in elindeydi. Yeşil bayrağın sopasına kesik başı dikmeye çalıştılar ama bir türlü başaramadılar. Bunun üzerine birileri bunlara ip getirdi. Kesik baş yeşil bayrağın takılı olduğu sopaya iple bağlandı. Bütün bunlar olurken yine tekbirler getiriliyor, “Ey ahali din elden gidiyor, şeriat isterük” sesleri Menemen’de yankılanıyordu. ★★★ Silah seslerini duyan mahalle bekçisi Hasan olay yerine yetişti, ateş edip yobazlardan birini yaraladı. Hemen ardından yobazlar ateş etti, Hasan şehit edildi. Arkadaşının yardımına koşan bekçi Şevki de açılan ateşle şehit düştü. Menemen’de birkaç dakika içerisinde bir baş kesilmiş, üç şehit verilmişti. ★★★ Bir süre sonra ilçedeki askeri birlik olay yerine yetişti. Manzara korkunçtu. Kubilay’ın kesik başı yeşil bayrağın sopası üzerinde asılı durmakta, üç şehit yerde yatmaktaydı. Askeri birlik ateş etti. Yobazlardan bazıları yere serilirken, bazıları kaçtı. Daha sonra hepsi birden yakalandı.  (Mustafa Fehmi Kubilay 1906 doğumlu, Giritli bir ailenin çocuğu, Cumhuriyet öğretmeni idi. Menemen’de askerlik görevini yedek subay olarak yapıyordu. Olay günü 24 yaşındaydı.) ★★★ 1930 Menemen irtica olayı, genç Cumhuriyet rejiminin 1925 yılındaki Kürtçü-şeriatçı Şeyh Sait isyanından sonra tanık olduğu ikinci önemli irtica olayıdır. Benzer olayları Milli Mücadele döneminde de yaşamıştık. Yunan ordusuna karşı savaşan Mehmetçiği arkadan vuran, düşmanla işbirliği yapıp Konya, Yozgat, Düzce, Gerede gibi yerlerde ordumuza karşı isyan eden hep onlardı.  Kubilay olayında Türkiye’de “DEVLET” vardı. İrtica henüz iktidar olmamıştı ve bir gün olacağını da hiç kimse aklına bile getirmezdi! ★★★ Menemen’de derhal sıkıyönetim ilan edildi. General Mustafa Muğlalı başkanlığında bir Harp Divanı kuruldu. Olaya doğrudan ve dolaylı katılanlarla birlikte destek verenler de yargılandı. 18 gün süren duruşmalar sonucunda 40 kişi sorumlu görülmediği için salıverildi, 27 sanık beraat etti, 41 sanık çeşitli hapis cezaları aldı. 36 kişiye ise idam cezası verildi. Ancak bazılarının yaşı küçük olduğundan, onların ölüm cezası ağır hapse çevrildi.  ★★★ 28 yobaz ve destekçileri, 3 Şubat 1931 gecesi Menemen’de, Kubilay’ın başını kestikleri yerde asılarak idam edildi. Adalet yerini bulmuştu. Asılanlar arasında bir de Musevi vatandaş, Hayim oğlu Josef vardı! Katilleri alkışlamış, onlara yardım etmiş ve bu yüzden canından olmuştu. ★★★ Atatürk, Menemen olayına çok kızdı. Söylendiğine göre Menemen’in haritadan silinmesini emretti. Daha sekiz yıl önce Yunan çizmesi altında inleyen bir ilçede olanlar ve halktan bazıları tarafından onlara destek verilmesi, Atatürk’ü çileden çıkarmıştı. Sonra çevresi tarafından ikna edildi. Atatürk olay sonrasında açıklama yaptı: “Büyük ordumuzun kahraman genç subayı ve Cumhuriyet’in idealist öğretmen kadrosunun kıymetli üyesi Kubilay Bey, temiz kanı ile Cumhuriyet’in hayatiyetini tazelemiş ve kuvvetlendirmiştir.” ★★★ Olayın ardından Menemen’de devrim şehitleri yedek subay asteğmen Kubilay, bekçi Hasan ve Şevki adına görkemli bir anıt dikildi. Üzerinde şöyle yazar: “İnandılar, dövüştüler, öldüler. Bıraktıkları emanetin bekçisiyiz.” Bugün, Menemen’de gerçekleşen irtica olayının 93. yıldönümü. İrtica yılanının başı, aradan geçen 93 yıla karşın henüz ezilemedi. Yılan pusuda bekliyor. Başını bazen gömülü olduğu yerden kaldırıp tıslıyor, bazen şöyle bir boy gösteriyor, bazen de Türkiye Cumhuriyeti’ni yönetiyor! ★★★ İzmir ve Ege’nin Atatürkçü, laik, yurtsever insanları ve sivil toplum kuruluşları bugün Menemen’de devrim şehitlerini bir kez daha anacak, onların anıtı önünde saygı duruşunda bulunacak, “Hükümet kararıyla yok sayılan (!)” irticayı bir kez daha lanetleyecek. Devrim şehitlerimiz yedek subay Kubilay, bekçi Hasan ve Şevki’ye Allah rahmet eylesin. İyi ki bu günleri görmediler. ★★★ Emin Çölaşan’ın notu: Menemen’deki o kanlı vahşetin tüm ayrıntılarını, olayın geçmişini, sanıkların duruşma aşamasını ve idam kararlarını iyice öğrenmek istiyorsanız, çok ilginç bilgi ve belgelere dayalı bir kitabı okumanızı öneririm. Sanıkları yargılayan Harp Divanı zabıtlarını, savcılık iddianamesini ve olayın perde arkasını Osman Selim Kocahanoğlu’nun kitabından öğrenebilirsiniz: “Menemen ve Kubilay Olayı. Cumhuriyet’in En Zor Devrimi Şapka”. (Temel Yayınları. Tel: 0212 516 23 52)",https://www.sozcu.com.tr/irticayi-ve-kubilay-in-kesik-basini-unutmayin-p10414
Emin Çölaşan,İYİ Parti kendi ayağına kurşun sıktı,06 Aralık 2023,"Sevgili okurlarım, İYİ Parti’nin önceki gün alıp kamuoyuna duyurduğu karar önemli idi... Öncesinde, AKP’ye muhalif olan kesimlerde ciddi bir beklenti vardı. İrili ufaklı muhalefet partileri birleşip yerel seçimlere tek adayla girsin ve bu yolla iyi bir sonuç alınsın. Aklın ve mantığın gereği de zaten bu idi. Başarıldığı takdirde seçimlerde alınması beklenen sonuç değişecek, pek çok il ve ilçede muhalefet adına güzel sonuçlar alınması mümkün olacaktı. AKP 2019 seçimlerinde hüsrana uğramış ve kendileri dahil hiç kimsenin beklemediği olumsuz sonuçlar almıştı. Elbette bu en büyük hüsranın başını çeken özellikle iki ilimiz vardı. İstanbul ve Ankara. ★★★ Bu iki Büyükşehir’de alınan sonuçları AKP bugüne kadar hazmedemedi. İstanbul’da Ekrem İmamoğlu ve Ankara’da Mansur Yavaş’ın elde ettiği büyük başarı, böylece tarihe geçmiş oldu. Eğer 2024 seçiminde de seçmenin birliği sağlanacak olsaydı, hiç kuşkum yok aynı başarı bir kez daha elde edilmiş olacaktı. AKP yine zora girecekti. ★★★ Şimdi önümüzdeki şu tabloya kısaca göz atalım... İYİ Parti CHP ile her türlü işbirliğini kapattıktan sonra neler olacak? İYİ Parti aldığı bu karardan sonra ne yapacak? Önü kapalı. Küçük bir olasılıkla, belki Türkiye düzeyinde birkaç ilçeyi kazanır. Ama ortalıkta tek başına kazanabileceği bir tek il bile yok! Hele büyükşehir hiç yok! ★★★ Oysa bu sorulara yanıt ararken karşımıza bazı ‘akılcı’ gerçekler çıkıyor... Yine İstanbul ve Ankara’dan iki somut örnek vereyim. İyi Parti bu iki kentimizde CHP’yi desteklerdi. CHP ise örneğin Bursa ve Balıkesir gibi sağ seçmenin sayıca çok olduğu iki ilimizde İyi Parti adayına destek verirdi. Bunların biraz teorik hesaplar olduğunun farkındayım ama gerçekçidir. İki parti arasında tartışılması gerekirdi. ★★★ İktidar tarafını soracak olursanız, o kesimde neler olacağı henüz belli değil. Kafalarda yanıtı henüz bilinmeyen sorular var... Acaba diyorum, MHP, seçim öncesinde örneğin İstanbul ve Ankara’da kendi adayını çıkarır mı? Çıkardığı takdirde AKP oylarını böler ve belki de İstanbul ve Ankara’nın yeniden CHP’de kalmasını sağlamış olur. Ya da AKP, MHP’nin güçlü olduğu Manisa gibi yerlerde aday çıkarır mı? ★★★ Bu sorular konusunda benim de çok basitçe bir tahminim var. Elbette yanılabilirim ama şunu söylüyorum... AKP ve MHP birbirlerine göbekten bağlı iki siyasi partiye dönüşmüş durumda. Sadece isimleri farklı. Dolayısıyla seçim öncesinde gerekli kararları alıp güçlü oldukları yerlerde birbirlerine destek vereceklerini sanıyorum. ★★★ Şimdi bu yazının başına dönelim... İYİ Parti hem kendisi, hem seçmeni açısından bakıldığında son derece yanlış bir karar aldı. CHP ile sağlanacak işbirliği önemli idi ve bu paylaşımdan kendileri kazançlı çıkacaktı. Peki anladık, sen İYİ Parti olarak şimdi her yerde seçime tek başına, desteksiz gireceksin... Acaba sonra ne olacak? Sen hangi illeri, kaç ilçeyi irili ufaklı muhalefet partileriyle işbirliği olmadan alabilirsin? ★★★ İYİ Parti’nin son aylardaki gidişini, çelişkilerini, zikzaklarını falan (kusura bakılmasın ama) ben sıradan vatandaş kimliğimle pek parlak görmüyorum.  Meral Ablamı da öyle.  Geçmişteki İYİ Parti’nin birikimlerini ve mirasını yiyorlar.  Yesinler de, nereye kadar? Alınan şu son karar bu söylediklerimin üzerine tuz biber ekti. Öncesinde hiçbir görüşme, hatta ‘siyasi pazarlık’ bile yapmaya gerek duymadılar, doğrudan doğruya reddettiler. Kurşunu kendi ayaklarına sıktılar... Ve daha da önemlisi: Parti olarak muhalefet yapar gibi görünüp AKP’ye çalışacaklarına karar vermiş oldular. (İçlerindeki düzgün ve iyi niyetli kimselerle birlikte onlara oy veren milyonlarca saygın muhalif seçmen elbette ki bu tanımın dışındadır.)",https://www.sozcu.com.tr/iyi-parti-kendi-ayagina-kursun-sikti-p5769
Emin Çölaşan,Karanlık cinayet sonrasında ve maç öncesinde bir kez daha...,12 Aralık 2023,"Sevgili okurlarım, gazeteci Cemal Kaşıkçı cinayeti bizim için asla unutulmaması gereken bir hadisedir. Türkiye Cumhuriyeti, İstanbul’da işlenen Cemal Kaşıkçı cinayeti sonrasında Suudiler tarafından resmen aşağılanmış ve çaresiz bırakılmıştır. Cinayet 2 Ekim 2018 günü İstanbul’daki Başkonsolosluk binasında, Suudi Arabistan’dan özel olarak gönderilen ve hepsi de devlet görevlisi olan ‘uzman ekip’ tarafından işlenmişti. Bu konuda onlarca yazı yazdım, bizimkilerden yanıt bekledim ama ses gelmedi. 13 Kasım 2018, cinayetten yaklaşık 40 gün sonra yazdığım “Ey Türkiye Cumhuriyeti bu kadar da olmaz” başlıklı yazımın özetini (bir anımsatma olsun diye) sizlere bir kez daha iletiyorum. ★★★ “...Ancak unutulmasın, bu cinayet olayı artık doğrudan ulusal onurumuzla ilgilidir. Karşımızda, adına Suudi Arabistan denilen bir ülke var. Hırsızlık, rüşvet ve  vurgunculuk yatağı... İnsan hakları, kadın hakları, kadın-erkek eşitliği gibi kavramları orada hiç aramayın. Her pisliği “İslam adına” yaparlar ama aslında dinimizin en büyük düşmanı onlardır. Bir ülke düşünün ki, kendi vatandaşı olan muhalif bir gazeteciyi öldürmek için bizim toprağımıza 18 kişiden oluşan gözü kara bir cinayet infaz ekibi gönderiyor. Neresinden baksanız suç... Din açısından, insanlık açısından, uluslararası hukuk açısından ve olayın her aşamasından suç fışkırıyor.  Bu ekip bizimkilerin de aymazlığından yararlandı, cinayetten saatler sonra kendi ülkelerine tüymeyi başardı. Bunu da bırakalım bir yana, cinayetin her aşamasından bilgi sahibi olan, suç örgütünün yöneticisi konumunda olan konsolos bile olaydan günler sonra, gözlerimizin önünde, elini kolunu sallayarak kaçmayı başardı. Bu kuşları kafesten nasıl kaçırdığımıza doğrusu hayret ediyorum. Aymazlığın ancak bu kadarı olabilir! İşin bir başka vahim boyutu daha var. Türk polisi konsolosluk binasında ve konsolosun hemen yanındaki konutunda arama yapacaktı ama Suudiler bir türlü izin vermiyordu. Beyefendilerin keyfi en sonunda yerine geldi de izin alabildik. O zamana kadar bütün deliller temizlenmişti! Oysa cinayet olayında hiçbirinin diplomatik dokunulmazlığı yoktu. Bir cinayet işlenmiş, neyin dokunulmazlığı olacak! Şimdi işin sonraki aşamalarına kısaca göz atalım. Türk Milleti olarak bize bu olayın perde arkası ve ayrıntıları konusunda bugüne kadar resmi makamlardan herhangi bir bilgi verildi mi? Hayır, verilmedi!.. Peki bu bilgiler el altından kimlere sızdırılıyor? Yabancı devletlere ve başta El Cezire olmak üzere yabancı televizyon kanallarına! Piyasaya sürülen en son haberlere inanmak gerekirse, bu Suudili katil sürüsü Cemal Kaşıkçı’yı öldürdükten sonra cesedini asitle eriterek yok etmiş. Bu iş için Suudi Arabistan’dan getirdikleri çok özel kimyasal maddeler kullanılmış... Ve yine ortaya çıkan söylentiye göre, önceden yere muşamba sermişler... Sonra cesedi sıvıya yakın pelte kıvamına gelene kadar eritip kanalizasyona dökmüşler. Bunları yazmak bile korkunç bir şey ama haberler böyle. ★★★ İşin bizlerden gizlenen bir boyutu daha var. Kaşıkçı’nın telefonu dinleniyormuş... Ve dinlemelerden anlaşıldığı kadarıyla adamı daha konsolosluğa girdiği anda üzerine çullanıp boğmuşlar... Adam bağırıyormuş  “Boğuluyorum” diye... Recep Bey iki gün önce bir açıklama yaptı: “Biz bu cinayetle ilgili elimizde bulunan bütün bilgi ve belgeleri ABD, İngiltere, Fransa ve Almanya’ya verdik!..” Fransa Dışişleri Bakanı bu sözleri yalanladı, kendilerine verilen herhangi bir şey olmadığını söyledi. Günahı vebali yalan söyleyenlerin boynuna! Evet!.. Bu korkunç cinayetin işlendiği günden bu yana merak  içindeyiz...  Bilgi kirliliği yaygın. Herkes, özellikle yabancı ülkeler ve yabancı medya bölük pörçük bir şeyler biliyor... Sadece biz bilmiyoruz. Bizi yönetenler Türk Milletini adam yerine koyup somut ve tutarlı bir açıklama yapamıyorlar ki bilelim!.. İnsaf be kardeşim, aradan 40 gün geçti. Bize söyleyecek  bir şeyiniz yok mu sizin? Neden söyleyemediklerini de size ileteyim! Suudi Arabistan’la aramız bozulmasın istiyorlar! Sonuç: Türkiye’ye 18 kişilik cinayet ekibi gönderip işi şu veya bu biçimde bitiren Suudi Arabistan, bizimle kedinin fareyle oynadığı gibi oynamayı sürdürüyor. Utanıyoruz.” 13 kasım 2018 tarihli yazım böyle idi. ★★★ Adına Suudi Arabistan denilen ülke bize bunları yaşatmıştı... Profesyonel devlet katilleri İstanbul’a özel uçaklarla geldiler, kendi vatandaşları olan muhalif gazeteci Cemal Kaşıkçı’yı kendi konsolosluk binalarında öldürdüler ve sonra bizim aymazlığımızdan yararlanıp kaçtılar. Cinayet öylesine bilinçli idi ki Kaşıkçı’nın cesedi hiçbir zaman bulunamadı. Geride herhangi bir iz de bırakmadılar. Ceset halen yok!.. Ve konsolos dahil hepsi tam kadro tüydüler. Cinayeti Suudi Arabistan Devleti işletti, aradan geçen beş yıla karşın utancını biz yaşıyoruz. ★★★ Sevgili okurlarım, bu anımsatmayı neden yaptığıma gelince... Fenerbahçe ile Galatasaray arasında Süper Kupa maçı önümüzdeki haftalarda oynanacak... Ve bizi yönetenler bu maçın Suudi Arabistan’da oynanmasına karar verdiler. Türkiye Cumhuriyeti adına yüz kızartıcı bir durumdur. Yarınki yazımda işin bu yönünü bir kez daha irdelemeye çalışacağım ki, utanması gerekenler varsa utansın.",https://www.sozcu.com.tr/karanlik-cinayet-sonrasinda-ve-mac-oncesinde-bir-kez-daha-p7951
Emin Çölaşan,Asıl sorumlular suskun!,05 Aralık 2023,"Sevgili okurlarım, Türkiye yeni bir vurgun iddiasını tartışırken işin asıl sorumlusu, ya da mağduru olanlar suskun kalıyor. Size şimdiden söyleyeyim, bu futbolcular fonu da bundan önceki banka ve banker rezaletleri gibi unutulmaya mahkûm. Türk toplumunu biraz olsun tanıyanlar, ya da bu işlerde biraz olsun deneyim sahibi olanlar bu yargıya zaten çoktan vardı. Biz bugüne kadar nice irili ufaklı vurgunlara, yasa ve kural dışı gelişmelere muhatap olup hepsini unutmadık mı! Bu son olay ayrı bir hikaye... ★★★ Burada aslında mağdurlar falan yok. Mağdur olarak tanımlanan kimselerin önemli bir özelliği karşımızda sırıtıyor... Bu tabloda dolandırıldığı iddia edilenlerin hiçbiri aç ve açıkta, paraya gereksinme duyan, ya da zora düşmüş birilerinden oluşmuyor. Tam tersine... Gözünü daha çok milyon dolarlar kazanma hırsı bürümüş olan kimseler. İnsanın içinden “Oh olsun” demek geliyor. Onlar Türkiye’nin en varlıklı kesimleri arasında yer alan, maaş ve primleri her zaman dövizle ödenen birileri... ★★★ Okurum Ersoy Öngün’den dün aldığım mesajı biraz kısaltarak sizlere iletiyorum: “Merhaba. Ben 15 yıl Banka müfettişliği yaptım. Seçil Erzan olayı ortaya çıkınca yine sözde uzmanlar ve mağdur avukatları ortaya çıktı. Her kafadan bir ses çıkıyor. Mağdurlar ve avukatları parayı Seçil Hanıma değil de Bankaya verdiklerini iddia ediyor. Oysa gerçek öyle değil. Bankaların kredi ve mevduatla ilgili tüm bilgileri açıktır ve kamuoyu önündedir. En fazla bir iki puanlık pazarlık payı vardır. Oysa bu olayda mağdurlara yüzde 100, yüzde 200 gibi getiriler vaat edilmiştir ve bu normal değildir. Müfettiş raporunda da belirtildiği gibi bu, ortalama zekaya sahip birinin bile anlayabileceği bir durumdur.   Ayrıca son görüntülerde 2.5 milyon doları hesabından çeken bir şikayetçi paraları Seçil Erzan’ın adamına bankada valizle vermektedir. Sözde bu şahıs kendini banka yetkilisi olarak tanıtmış. Oysa bu tür para nakillerinde mutlaka zırhlı araç olur, nakil sigortası yapılır, silahlı güvenlik ve para taşıma torbaları olur. Bankanın o paraları valizle taşıması ve güvenlik olmadan nakletmesi suçtur ve bunu da herkes bilir. Ayrıca marketten alışveriş yaptığında belge isteyenlerin bankadan belge istememeleri, gizli işler çevrildiğini gösterir. Nitekim Seçil’ de fonun gizli olduğunu söyleyerek onları kandırmıştır. Bankada gizli iş varsa ya hırsızlıktır ya da dolandırıcılıktır. Bankalar şeffaf ve yasal oldukları için tercih edilir. Gizli işler ancak tefecilerde olur. Yani adı geçen şahıslar bilinçaltında yasal iş yaptıklarını sanarak tefecilik yapmışlardır. Sonuçta, bedava peynir sadece fare kapanında olur sözünde olduğu gibi, fazla faiz ancak tefecilerde olur. Dimyat’a pirince giderken evdeki bulgurdan olmak sözü tam da bunlar için söylenmiştir! Onlar bankacılık sistemi dışında gelir elde etmeye çalıştıkları için mağdur olmuşlardır!” ★★★ Sevgili okurlarım, kıdemli ve deneyimli banka müfettişi Ersoy Öngün haklı... Ama bu olayın da kısa süre sonra unutulacağını biliyor... Seçil olayında karşımıza çok ilginç görüntüler çıktı... Denizbank’a torbalarla paralar elden getirilip götürülüyor. Bu torbaların her birinde milyonlarca dolar kuzu kuzu yatıyor! Ve insanın ağzını sulandıran (!) torbalar hiçbir önlem alınmadan getirilip götürülüyor. Zırhlı araç, nakil sigortası, silahlı güvenlik görevlileri, özel para taşıma torbaları, hiçbir şey yok. Demek ki konu tefecilik ve vurgun gelirleri olduğunda birilerinin gözleri iyice kararıyor! ★★★ Bu olaya vatandaş gözüyle bakarken iki konu dikkatimi çekiyor... Denizbank yönetimi görevini sürdürüyor. Onlara dokunan olmadı. İkincisi, bizim Fatih Terim isimli ‘imparatorumuz’ milyon dolarları kaptırmış ama bu konuda her nedense hiç konuşmuyor.  Galiba birileri hadisenin unutulmasını bekliyor. Merak etmesinler, unutulacak! Atalarımız boşuna dememişler sabreden derviş muradına ermiş diye... Biraz daha sabır.",https://www.sozcu.com.tr/asil-sorumlular-suskun-p5536
Emin Çölaşan,Bir o döneme bakın ve bir de günümüze...,21 Aralık 2023,"Sevgili okurlarım, memleket her alanda bir sürü yolsuzluk ve rüşvetle soyulurken kimseden ses çıkmıyor. Belgelenen yolsuzluklar bile saman alevi gibi kısa süreli parladıktan sonra unutuluyor, sönüp gidiyor! Günümüzde rüşvet sadece para alıp vermekle olmuyor. Bir de adına siyasi rüşvet denilen kavram var ki her gün karşımızda. Belediyelerde, ama özellikle AKP’li belediyelerde yoğun. Bu gibi konularda özellikle Sayıştay tarafından didik didik edilip hazırlanan yüzlerce yolsuzluk dosyası şu anda Meclis’in tozlu raflarında bekliyor. Her biri kaldırılmış ve adeta ölüm uykusunda! Peki bunlar daha sonra ne olacak? Geçmiş olsun, malı götürenler götürdü ve her biri yapanların yanına kâr kaldı bile! ★★★ Geçen gün ilginç bir kitap okudum... Rahmetli Selahattin Adil Paşa’nın kitabı... “Hayat Mücadeleleri. Selahattin Adil Paşa’nın Hatıraları.” Paşa Birinci Dünya Savaşı’nda, öncesi ve sonrasında Osmanlı’nın bütün cephelerinde önemli rol oynamış biri. Uygar, aydınlık kafalı ve sosyal yaşamı güçlü bir asker. Kurtuluş Savaşı sonrasında Türk ordusunun işgal altındaki başkentinde, düşman ordusu çekilmeden az önce İstanbul Kumandanı olarak görev yapıyor ve burada yabancı komutanlarla tanışıyor... Ve İstanbul bize geçtikten sonra 1924 yılında ordudan istifa edip ticari hayata atılıyor. Belki de onlarla tanışıp iyi ilişkiler kurmuş olması nedeniyle! ★★★ O sırada ordumuz güçsüz. Yeterli silah ve uçak yok, top yok, cephane yok. Her şey kısıtlı. Selahattin Paşa bu fırsatı kullanıyor ve Avrupa ülkelerindeki yabancı şirketlerin komisyonculuğunu üstlenip Türk ordusuna uçak dahil her çeşit malzeme satmaya başlıyor... Bu amaçla pek çok Avrupa ülkesini ve silah şirketlerini geziyor. Anılarında anlatıyor, o başkentlerin en lüks otellerinde yatıp kalkıyor ve büyük paralar kazanıyor. Ticaret hayatında aradan 15 yıl geçiyor ve günün birinde kendisine bir tebligat geliyor. Milli Savunma Bakanı Naci Tınaz, Selahattin Adil’e bir resmi yazı gönderiyor. Yazıda çok ağır bir suçlama yer alıyor. Komisyoncu Paşa, para kazanmak uğruna Türk ordusuna “suikast yapmakla” suçlanıyor. ★★★ İşte 29 Mart 1939 tarihli o yazı: “Emekli General Selahattin Âdil, Alınmakta olan 8 Heinkel bombardıman uçağı için Alman firmalarından 25 bin lira komisyon alacağınızı mevsuk (doğrulanmış) olarak işittim. Hükümet komisyonculuğu 5/1/1939 tarihinde kaldırmıştı. Vaktiyle yüzde 5 alırken bu sekiz uçaktan yüzde 1.6 komisyonculuk almak suretiyle kanaat gösterdiğiniz (indirim yapmaya razı olduğunuz) da hikâye olunuyor! Şu halde savaş uçağından 3 bin lira komisyon almak gibi devletin müdafaa (savunma)  kuvvetlerine suikastta bulunuyorsunuz. Eski bir generalin fakir milletin hazinesinden hâlâ böyle para almak isteyişi beni çok müteessir etmiştir (üzmüştür.) Sizden ricam şudur: Bu paradan vazgeçtiğinizi firmaya yazarak bizim pazarlık ettiğimiz toplamdan bu miktar düşülmelidir. Eğer buna muvaffakat etmezseniz (kabul etmezseniz) ben de bu 8 bombardıman uçağının satın alınmasından vazgeçeceğim. Ordumuz dünyanın bu karışık durumu içinde bu harp silahlarından mahrum kalacaktır. Bunun bütün vebali sizin omuzlarınıza yüklenecektir. Çabuk cevap vermenizi rica ederim. Not: Emekli General Selahaddin Âdil’e yazılmış, bilgi için Başbakanlık Yüksek Makamına ve Genelkurmay Başkanlığına arz edilmiştir. Milli Müdafaa (Savunma) Bakanı Naci Tınaz.” ★★★ Paşa bu mektuba ertesi gün yanıt veriyor: “30 Mart 1939. Milli Müdafaa Vekili General Naci Tınaz, 29 Mart 1939 tarih ve hususi kalem 3376 numaralı mektubunuzu aldım. Bu husustaki kanaat ve kararımı bir Cumhuriyet hükümeti bakanına resmen bildirmeyi pek ağır ve üzücü bulduğumu arz ve kullanılan ‘suikast’ kelimesinden, 34 sene asker ve 15 sene sivil olarak, vatana hizmet etmiş bir emekli general sıfatıyla kendimi tenzih ederim. Cevabımı tercihan Başvekâlete sözlü olarak veya hususi bir muhtıra ile bildirmeye âmade olduğumu arz eylerim. Emekli General Selahattin Adil.”                                                                                               Paşa yazısında kendini savunuyor, hukuk devletinin geçerli olduğu bir ortamda böyle bir yazı almaktan üzüntü duyduğunu belirtiyor ve özetle şöyle diyor: “Kazandığım paraların çok görülmesini takdirinize bırakıyorum. Yazınızda geçen kelimeler (Suikast) son derece ağırdır... İncelendiği takdirde kazandığım paraların normal bir kazanç olduğu görülür...” ★★★ Sevgili okurlarım, bu olayı neden örnek verdiğime gelince... Milli Savunma Bakanı İkinci Dünya Savaşı öncesinde milletin parasının böyle ‘komisyonculuk’ adı altında kötüye kullanılmasına, kazanç kapısı yapılmasına karşı çıkıyor. Olayın devamında neler olduğunu, alınan yüksek komisyonlardan vazgeçilip geçilmediğini bilmiyorum zira kitap bu belgelerle bitiyor. ★★★ Önemli olan şudur... Milli Savunma Bakanı devlet adına duyarlık gösterip işe el koymayı yeğlemiştir... Bugün çevrenize sorun bakalım, böyle durumlar acaba yaşanıyor mu!.. Yoksa fırsatını bulan herkes ‘Devlet malı deniz yemeyen domuz. Bizim başımız nasıl olsa hiç ağrımaz’ deyip bildiğini mi yapıyor!",https://www.sozcu.com.tr/bir-o-doneme-bakin-ve-bir-de-gunumuze-p9960
Emin Çölaşan,Kanal İstanbul’u ‘inadına’ mı yapacak!..,15 Aralık 2023,"SEVGİLİ okurlarım, aradan aylar ve yıllar geçti ama çok önemli bir konuda iktidar kesiminden hâlâ somut bir ses yok. Oysa aynı plağı her gün dinlemekten bıkmıştık! Kanal İstanbul’u ille de yapacağız! Bu konunun ülke gündemine ilk kez ne zaman ve nasıl oturtulduğunu doğrusunu isterseniz anımsamıyorum. Marmara Denizi ile Karadeniz’i bağlayan büyük bir kanal açacaklar ve iki denizi birleştireceklerdi. Bunların aklına fikrine kimler girdiyse, orada İstanbul Boğazı gibi Allah’ın verdiği doğal bir suyolu varken yanına ikincisini yapacaklardı. ★★★ Özellikleri şöyle: Uzunluğu 45 kilometre. Derinliği belli yerlerde 17 metre, genişliği 250 metre. İktidar kesimi buna “Çılgın proje” diyordu ve gerçekten de çılgındı. Aklı başında olan hiç kimsenin savunması mümkün değildi. Gerçekten çılgındı çünkü aklı başında olan hiç kimse ülkemize bu kumarı oynatmayı düşünemezdi. Kanalın iki yanında yeni şehirler kurulacak, üzerine köprüler, çevresine otoyollar yapılacaktı. ★★★ Yağmacılık hemen başlamıştı bile... Kanalın güzergâhı üç aşağı beş yukarı belli idi... Yamyamlar, kâr hırsıyla yananlar ve spekülatörler çevredeki arazileri kapatıyordu. Katar şeyhinin anası bile oralardan toprak satın almaya başladı. Hemen ardından Suudilerin sülalesi de devreye girecek, topraklar kapanın elinde kalacaktı. Sonra sözüm ona kanalın yapımı başlayacak, bir koyan 30 alacaktı. ★★★ Planlar çok ince yapılmıştı ve bunları hep söyleyip durduk: “Esas vurgunu yine yandaş müteahhitler yapacak!” Kanal İstanbul onlar için bulunmaz bir nimet! İrili ufaklı binlerce iş yapılacak. İşlerin önemli bir bölümü İhale Yasasına bu iktidar tarafından konulan yeni hükümlerle, onlara doğrudan, ihale mihale yapılmadan, hatta belki zahmete girip pazarlık bile yapılmadan verilecek. Devletin ve milletin trilyonları Kanal İstanbul bahanesiyle rantçıların ve müteahhitlerin ceplerine hortumlanacak. ★★★ Eğer yapılacaksa şunu hepimiz iyi bilelim... Devlet, bu ‘vurgun projesi’ için yüz milyarlarca dolar para harcayacak. Böylesine yüksek bir miktarın nereden bulunacağını hiç kimse bilmiyor. Ağır borçlanma yapılacak!  Hazine kaynakları doğal olarak yetmeyecek. Tahvil çıkaracaklar. Yerli ve yabancı bankalara gidip kredi isteyecekler. Bu gereksiz kanalın maliyetinin ne kadar olacağını bilen o zaman da yoktu, şimdi de yok. Korkunç bir rakamlar... Ama esas bilinmeyen husus, kazı işlerinden çıkacak milyarlarca metreküp toprağın nereye nasıl atılacağı! ★★★ Kanal için harcanacak parayı üretim yapacak yeni fabrikalara yatırmak işlerine gelmiyor... Çünkü Türkiye’deki en büyük vurgun kazı işlerinde gerçekleşir. Adına “hafriyat kazığı” denir. Örneğin önceden 10 metreküp toprak kazılacağı hesaplanır, vurgun işte bu aşamadan sonra başlar. İş ilerledikçe müteahhit yeni isteklerde bulunur: “Biz 10 dedik ama hafriyat artış gösterdi. En az 30 metreküp çıkacak. Bu durumda bize ek kazı farkı ödenmezse işi yarım bırakıp gideriz, kararı mahkeme verir!” Bu durumda idarenin elinde iki seçenek vardır: Ya müteahhidin işi bırakıp gitmesine razı olmak, ya da istediği ek ödemeleri tıkır tıkır yapmak. Bu hafriyat kazığını kümes yaptıranlar bile iyi bilir. ★★★ Yapılan tahminlere göre Kanal İstanbul’un maliyeti bundan sonra 300 milyar doları fersah fersah geçecek. Peki bu kanal ne işe yarayacak? Bunca maddi ve manevi yükün altına niçin gireceğiz? Gemiler geçecekmiş! İyi de kardeşim, İstanbul Boğazından gemiler geçmiyor mu? Bir sıkıntı mı var? Orada her gün felaketler mi oluyor? Ya da başka sakıncaları mı var? ★★★ Amaç başka... Kanalı kazıp çevredeki bütün doğal dengeleri yok edecekler, bir sürü yamyama büyük paralar kazandıracaklar, yandaş müteahhitleri bir kez daha ihya edecekler. Temel soru şu: Bu kanal kimlerin işine nasıl yarayacak? Dikkat ediniz, iktidar bugüne kadar bu konuda somut, tutarlı bir açıklama yapmadı, yapamıyor. Ama bu konuda iktidar kesiminden şimdi gelen kulis haberler şöyle: “31 Mart yerel seçimleri öncesinde Kanal İstanbul projesini yeniden gündeme taşıyacağız.” Ekrem İmamoğlu bu vurguna açıkça karşı çıkıyor, iyi de ediyor. ★★★ Ne buyurmuştu Recep Tayyip Erdoğan daha önce!.. “Ne derlerse desinler biz bu projeyi İNADINA yapacağız.” O paraları inadına harcama yetkisi hiç kimseye verilmemiştir. Devletin parası bir inat uğruna harcanamaz. Milletin parası siyasi çıkar, yerli ve yabancı işbirlikçilere rant sağlamak için savrulamaz. Bu konuda iktidarın yapacağı en tutarlı ve anlamlı açıklama şöyle olmalıdır: “Yaptığımız büyük yanlıştan artık geri adım atıyoruz. Kanal İstanbul projesi iptal edilmiştir.”",https://www.sozcu.com.tr/kanal-istanbul-u-inadina-mi-yapacak-p8684
Emin Çölaşan,Çok değerli Meral Ablam’a açık mektup,08 Aralık 2023,"“Benim biricik Meral ablacım nasılsınız? İyi olmanızı dilerim. Siz iyi olun ki bize yazacak konular çıksın. Bundan bir süre önce partinizi kurup aktif siyasete yeniden döndüğünüzde çok sevinmiştik.   AKP dönemi idi. Recep Bey’in medyası size dümdüz gidip her gün defalarca saydırıyordu. Recep Bey’in bir numaralı hedefi olmuştunuz. Siz ise bildiğiniz yolda aslanlar gibi direniyordunuz. Bazıları farklı şeyler söylese bile siz, siyasette değer verdiğimiz saygın bir ablamızdınız. O iktidar medyası şimdi size övgüler düzüyor. Nedenini bir düşün be ablacım! ★★★ Altılı masada yer aldınız, çok güzel şeyler söylediniz... Sonra günün birinde ‘Ben artık yokum’ deyip kaçtınız, başka denizlere doğru yelken açmaya karar verdiniz. O denizlerde ne vardı, neyi keşfetmiştiniz? İktidara stepne olmak mı? Neydi sizi karşı tarafa geçiren şeyler? Hiç kimse anlamadı, şimdi de anlamıyor. Kimileri yolsuzluk dedi, kimileri partinizin buharlaşıp kaybolan büyük miktarda paralarından söz etti ama gerçekler ortaya çıkmadı. Bana sorarsanız hiçbirini inandırıcı bulmadım! ★★★ Ablacım, ben sıradan bir vatandaşım... Bu gibi işlerde ahkâm kesecek bilgi birikimine falan sahip değilim. Bu yazdığım mektubu da muhalif çizgide sıradan birinin, vatandaş Emin’in zırvalarla dolu mektubu olarak değerlendirin. Son zamanlarda kendinizi de partinizi de AKP’nin kucağına doğru ittiğinizin acaba farkında mısınız? Kafamda sorular var... Tayyipgiller familyasının elinde bulunan yandaş medya birkaç ay öncesine kadar sizi tu kaka ilan etmişti. Şimdi ise ‘canım cicim Meral, helal sana bu yollar’ diyorlar. Bu 180 derece tavır değişikliği acaba nereden ve nasıl kaynaklandı, hiç düşündünüz mü? Nedenini söyleyeyim, onların gözünde siz AKP ve MHP’den sonra CHP’nin siyasetteki en büyük karşıtı oldunuz da ondan! Aynen MHP gibi... Bunu AKP yapar, doğaldır. MHP ne yapar, hesabı nedir, onu da bilen yok. Ama üzülerek görüyoruz, Siz bu trene takılan en son vagon oldunuz. ★★★ Partinizde aldırdığınız şu son karara bakın!.. Her seçim bölgesinde İYİ Parti olarak seçimlere tek başınıza ‘hür ve müstakil’ olarak girecekmişsiniz. Yani ‘ikili oynamaya’ karar verdiniz. Bunun adına işin kolayına kaçmak denir. Bir yanda sözüm ona muhalefet yapıp muhalif seçmen kitlelerini kendinize bağlayacak, öbür yanda ise muhalefet oylarını bölüp AKP’ye hizmet arz edeceksiniz. Ya biri ya öteki... Bunların ikisi bir arada olmaz sayın ablacım... Bu yutturmacayı, bu kandırmacayı yemezler! Beş yaşında çocuklar bile yemez. ★★★ Çok değerli Meral ablacım, son seçimler öncesinde Türkiye’yi dolaştınız, ne güzel sözler söylediniz. Ne güzel eleştirilerdi onlar! Şimdi ise aradan sadece birkaç ay geçmiş olmasına karşın geri vitese taktınız. Mart ayında yapılacak yerel seçimler çok önemli. Şimdi siz diyelim ki İstanbul’da kazanma şansı sıfır olan bir İYİ Parti adayı çıkardınız. Adayınız varsayalım oyları böldü ama bu oylar boşa gitti. İstanbul’u az bir  farkla AKP yeniden ele geçirdi. Mutlu mu olursunuz, üzülür müsünüz? Bence mutlu olursunuz zira şimdiki çelişkili sözleriniz ve tavırlarınız bunu gösteriyor... Siz, bu gibi söylemlerinizle artık AKP’nin neferi oldunuz. ★★★ O halde bundan sonra hiçbir karşı söylemde bulunmayın, size oy veren ya da vermeyi düşünen seçmen kitlelerini böyle yapmacık muhaliflik gösterileri ile kandırmaya kalkışmayın ablacım! Ayıp oluyor. Seçime ‘hür ve müstakil’ girip sonuçlarına aynı biçimde katlanmayı şimdiden göze alın. Boyunuzun ölçüsü ne imiş o zaman belli olur. Belki ders alırsınız, bir daha da ‘Tankla tüfekle gelseler bile bize vız gelir tırıs gider. Adına ittifak dedikleri manda ve himaye tuzağına geçit vermeyeceğiz, bu maskeli baloya boyun eğmeyeceğiz’ demezsiniz. Saygılarımla ve daha nice başarı dileklerimle benim biricik Meral ablacım! Vatandaş Emin.”",https://www.sozcu.com.tr/cok-degerli-meral-ablam-a-acik-mektup-p6210
Emin Çölaşan,Bir ‘çoban’ mektubu,20 Aralık 2023,"Sevgili okurlarım, cezaevlerinden sürekli mektuplar alıyorum. Bunların tamamını sizlere duyurmak mümkün değil ama o mektupları okudukça cezaevlerindeki farklı dünyaları daha çok fark ediyorum. Dahasını söyleyeyim, o mektupları tek tek biriktiriyorum ama ne yapacağımı doğrusunu isterseniz ben de bilemiyorum.  Kafamı özellikle kurcalayan bir konu var. Bu darbe girişimi sonrasında hem de çok ağır cezalara çarptırılan özellikle erlerin ve askeri öğrencilerin durumu... Her biri emir komuta zinciri altında olay yerlerine sevk edilen, ancak silah kullanmayan, ya da o gece başka bir suça karışmış olmayan en alt düzeydeki TSK görevlileri...  O mektuplardan birini size iletiyorum. Yazan Çorum cezaevinde hükümlü er Uğur Seldüz. ★★★ “Merhaba Emin abi, ben 1 ocak 1994 Samsun doğumlu Uğur Seldüz. Emin abi ben 15 Temmuz 2016 hain darbe girişiminde Hava Harp Okulunda er idim. O gece yatağımdan zorla kaldırılarak önce askeri VIP bölgesine, oradan da ATATÜRK Havalimanına götürüldük. Orada bir saat kaldım. Havalimanında kaldığım süre boyunca kimsenin malına canına kesinlikle tacizde tecavüzde bulunmadım, aksine vatandaşlardan zarar gördüm. Sağ kulağıma vurarak patlattılar, duyma kaybı çekiyorum. ★★★ Ben ortaokul mezunu biriyim. Asker olmadan önce çobandım.  Yargılandığım ATATÜRK Havalimanı davasında önce tanıktım. İfade verdiğim savcı “Siz ersiniz size bir şey olmaz, devlet doğruyu yanlışı ayıklar. Kimin suçlu kimin suçsuz olduğunu bilir. Devlet garibanın yanındadır” demişti. Şimdi ise tanık olduğum davada sanık oldum ve müebbet hapis cezası aldım. Emin abi benim suçum, günahım nedir, bunu bir türlü anlayamadım. Yargımız emir kulu bir ere nasıl müebbet verir anlayamıyorum. Sonuçta başımızdaki komutan albayları ben atamadım, devlet atadı. Komutanımız albay bizi kandırdı. Bize ‘ATATÜRK Havalimanına terör saldırısı var, gidip teröristleri imha edeceğiz’ dedi ve havalimanına böyle götürdü. Ben kesinlikle ne Fetöcüyüm ne de darbeciyim. ★★★ Çobanım ben çoban. Kesinlikle hiçbir çıkarım da yok ve olmadı Fetöden. Darbeden müebbet aldım. Darbe başarılı olsaydı beni İstanbul’a vali mi yapacaklardı ya da bir yerlerde üst rütbelere mi getirilecektim, hayır. Yine tuvalet temizleyip, mıntıka temizliği yapmaya devam edecektim. Sözlerimi bitirirken sizden yardım istiyorum. Lütfen sesimizi duyun. Sizi saygıyla selamlıyorum.” Samsunlu çoban Uğur Seldüz.” ★★★ Çoban Uğur haksız mı?.. Dosyasını elbette okumadım, olanlar konusunda bilgi sahibi değilim... Ancak vatandaş olarak şunu düşünüyorum: Bu 15 Temmuz darbe girişimi davalarının yargılama aşamasında epeyce haksızlıklar oldu ve bir daha tekrarı olmasın diye kurunun yanında yaş da yakıldı. Kararların pek çoğu kesinleşti ve her şey bitti. Er Uğur benden, bizlerden yardım istiyor ama elden bir şey gelmiyor, yardım etmek mümkün değil ki... Bir genel af çıkmadığı sürece gerçek mağdurların ve haksızlığa uğrayanların kendilerini bu saatten sonra şu veya bu biçimde kurtarmaları da artık pek mümkün görünmüyor. Neresinden baksanız zor bir durum.",https://www.sozcu.com.tr/bir-coban-mektubu-p9677
Emin Çölaşan,Türk’ün Türk’e propagandası!,01 Aralık 2023,"Sevgili okurlarım, özellikle televizyonların bütün yayın saatlerinde sık sık bir takım sözüm ona haberleri izlemek zorunda kalıyoruz. Partili bir cumhurbaşkanı var, önce o beyefendi çıkıyor, hemen her saat esip gürlüyor, Birleşmiş Milletler dahil bütün dünyaya posta koyuyor. Sonra İsrail’e geçirmeye başlıyor, Netenyahu’nun savaş suçlusu olarak yargılanacağını iddia ediyor. Tamamen iç siyasete yönelik. Kendi seçmenine selam!.. Televizyon kanallarıyla birlikte medyanın büyük bölümü de iktidar tarafından resmen ele geçirilmiş durumda... Ekranlarda anında canlı yayınlara geçiliyor. Baştan sona aynı masalları yeniden, bir kez daha dinlemek zorunda kalıyoruz. ★★★ Sonsuza kadar konuşacak değil ya!.. Onun okuma seansı bitiyor, sonra sırası gelen bazı Bakan Bey’leri dinleme faslı başlıyor... Hepsi yaptıklarını ve sonra inşallah yapacaklarını anlatmaya koyuluyor. Onlar da bitince sıra AKP sözcüsü Ömer Çelik’in söyleyeceklerine geliyor. Bu arkadaşın konuşma yeteneği de maşallah çok iyi! Konuştukça konuşuyor... Kısaca anlatmaya çalıştığım bu tablo hep canlı yayınlarda gerçekleşiyor. Hiçbir kanal o konuşmaları kesemiyor, her birinin ne kadar sıkıcı da olsa saatler boyunca evlerimize konuk olmaları işte bu zoraki yöntemle sağlanmış oluyor. ★★★ Bu bıktırıcı ve can sıkıcı tablo bunlar iktidarda kaldığı sürece (hem de giderek artış göstererek) sürüp gidecek. Yapılan aslında şu: Türk’ün Türk’e propagandası!.. Özellikle dış politika konusunda hiçbir dünya ülkesi bunları takmıyor. Biz çalıyoruz ve biz oynuyoruz. Hem çalgıcı hem oyuncuyuz. ★★★ Bunun çok önemli bir örneğine son İsrail-Hamas savaşında günlerden, haftalardan beri tanık olmuyor muyuz... Bu konuda kendilerine rol biçtiler... “Arabulucu olmaya hazırız!” Eğer olursa büyük başarı elde edeceklerdi. İsimleri bütün dünyada geçecekti. Ama geçmiş olsun bayım, treni kaçırdılar. Arabuluculuk görevini Mısır’la Katar’a kaptırdılar. Çaba harcadılar, milletin paralarını harcadılar, oraya gittiler, buraya gittiler, nutuklar attılar ama sonuç hiç değişmedi. Sorunun çözümünde Türkiye yok sayıldı. Uzaktan izlemek zorunda kaldılar. ★★★ Yazacak çok şey var ama size son bir örnek vereyim... İran Cumhurbaşkanı Reisi geçtiğimiz günlerde Türkiye’ye gelecekti. Ama gelin görün ki bu resmi gezi İran tarafından tek taraflı olarak iptal edildi. Diplomaside bazı kurallar vardır ve önemlidir. Bu gezi ertelenmemiş, hiçbir gerekçe göstermeden iptal edilmişti. Neden ve niçin olduğu İran tarafından Türkiye’ye bildirilmedi. Bizimkiler bu saygısızlığı bile sineye çekip afiyetle yuttular. Türkiye’nin Ortadoğu’da ve özellikle son savaşta zaten olmayan ağırlığı böylece bir kez daha sıfırlanmış oldu. ★★★ Ders almış olmalarını dilerim ama almazlar... Her fırsatta nutuk atmayı, sağa sola posta koymayı bundan sonra da bütün hızlarıyla sürdürecekler. Nasıl olsa medyanın büyük bölümü ellerinde tutsak. At atabildiğin, konuş konuşabildiğin kadar... Milleti pembe hayallerle avut, iç açıcı tablolar sunup kandır. Nasıl olsa yiyenlerin sayısı az değil! Biz yiyoruz ama yurt dışındaki namussuzlar (!) yemiyor ki...",https://www.sozcu.com.tr/turk-un-turk-e-propagandasi-p810
Emin Çölaşan,Emin Abi yazılarına sağlık nedeniyle ara verdi,06 Ocak 2024,Yazarımız Emin Çölaşan belindeki bir rahatsızlık nedeniyle bir süre evinde istirahat edecek. Bu nedenle severek okuduğunuz yazılarına istemeyerek de olsa ara verdi. Değerli okurlarımıza saygıyla duyurulur.,https://www.sozcu.com.tr/emin-abi-yazilarina-saglik-nedeniyle-ara-verdi-p13412
Emin Çölaşan,Bükemediğin eli öptürürler,10 Temmuz 2024,"SEVGİLİ okurlarım, geçmiş yıllarda Osmanlı’nın bir Suriye gerçeği vardı. Suriye bizim önemli vilayetlerimizden birisi idi. Osmanlı’yı yöneten İttihat Terakki’nin güçlü kadrolarının önderlerinden olan Cemal Paşa Suriye’ye vali olarak atanmıştı. (Diğer iki önder Enver Paşa ve Talat Paşa.) Cemal Paşa’nın unvanı ilginçti: Bahriye Vekili (Denizcilik Bakanı) ve 4. Ordu Komutanı... ★★★ Birinci Dünya Savaşı böyle geçti. Cemal Paşa Suriye’de astığı astık kestiği kestik bir komutan olmuştu. Özellikle Arap milliyetçilerinin korkulu rüyası haline geldi. Hiç kimsenin gözünün yaşına bakmıyor, özellikle kendi emrindeki harp divanları tarafından verilen idam cezalarını hiç durmadan uyguluyordu. Suriye uzun yıllar bu Osmanlı komutanından soruldu. Birinci Dünya Savaşı’ndan yenik çıktık ve Suriye elimizden kayıp gitti. Komutanlık elden çıkınca boşta kalan Cemal Paşa Tiflis’te uğradığı bir suikastta öldürüldü. Ermeniler ya da Rus gizli servisi tarafından öldürüldüğü iddia edildi ama katilleri hiçbir zaman bulunamadı. Oysa tehcir olayları sonrasında Suriye’ye göç ettirilen Ermenilere sahip çıkmış, onları devletin parasıyla beslemişti. ★★★ Şimdi son yıllara gelelim... AKP iktidarıyla birlikte ortaya birtakım ‘feryatlar’ çıktı!.. “Suriye bizim vilayetimizdir. Esad’ı devirip Suriye’yi işgal edelim. Cuma namazlarımızı artık Şam’daki Emeviye Camisinde kılalım.” Recep Bey’in ilk fikri ise başka idi. Esad ve dolayısıyla Suriye yönetimi ile dost olup Türkiye ile dostluk bağlarını kuracaktı! İkisi adeta kanka olmuştu. Esad eşiyle birlikte Türkiye’ye davet edildi. Sonra bizimki yine eşiyle birlikte Şam’ı ziyaret etti. Aile boyu kucaklaştılar, nutuklar attılar... Recep Bey miting meydanlarında haykırıp duruyordu! “Esad kardeşimle dost olduk, fena mı ettik? Bu dostluktan hem kardeş Suriye halkı yararlandı hem de biz. Vizeler kaldırıldı, ticaretimiz artmadı mı...” AKP iktidarının foyaları henüz ortaya çıkmamıştı. Onu meydanlarda dinleyen kalabalıklar “Eveeet” diye haykırıyordu! ★★★ Günün birinde ABD’den Ankara’ya bir talimat geldi: “Biz Esad’ı devirmeye karar verdik. Sizin de bu çabamıza destek olmanız gerekiyor.” Ve 2010’lu yıllardan itibaren biz de ‘Esad’ın düşmanı” olduk. Hiç kimse inkar etmeye kalkışmasın, bu gerçek günümüzde de aynen sürüp gidiyor. İktidar yalakası medya yıllardan beri Esad’a hiç durmadan sövüyor. AKP iktidarı da aynen öyle. Adamı söverek ve tehditler yağdırarak lime lime ettiler. O kadar ki, adamın ismini bile kendi kendilerine değiştirdiler, Esad’ı “Esed” yaptılar! ★★★ Peki ama yıllardan beri gözlerimizin önünde gerçekleşen bu keskin düşmanlığın nedeni neydi? Esad Türkiye’ye düşmanlık mı sergilemişti? Terör mü ihraç etmişti? Neydi, neydi? Bilen var mı, anlayan var mı? ★★★ Madalyonun öbür tarafına baktığımızda ise karşımıza acı bir gerçek (!) çıkıyor... Yıllar geçti ama Esad yerinde duruyor. Fakat biz başımıza öyle bir bela açtık ki inanılır gibi değil. Milyonlarca Suriyeli sığınmacı bu süreçte akın akın Türkiye’ye gelip başımıza bela oldu. Kaç kişi olduklarını bizim devlet ve hükümet dahil bilen yok! Acınacak durumlara düştük, kendi ayağımıza kurşun sıkmaktan daha beter olduk. İşin kötüsü ne yapacağımızı da bilmiyoruz. AKP iktidarı onları bizim paramızla yıllardır besliyor. ★★★ Recep Tayyip Beyefendinin aklı şimdi başına gelmiş olmalı ki, artık açıktan konuşmaya başladı: “Esed’i bugün yarın Türkiye’ye çağıracağım. Suriye bizim dostumuzdur. Egemenliğine ve toprak bütünlüğüne saygımız vardır. Çağrımı kendisine en kısa zamanda ileteceğim.” Ya gelmezse, ya “Sen yaptıkların için önce bizden özür dile, askerini bizim topraklarımızdan çek” derse ne olacak? ★★★ Sevgili okurlarım, Türkçemizde çok güzel bir atasözü vardır: Bükemediğin eli öp! Peki, öpmezsen ne olur? Birileri öptürüverir. Şimdi işte bu durumdayız... Bükemediğimiz eli şimdi başta Esad olmak üzere başkaları öptürecek. Yazıklar olsun. Bakalım tiyatronun devamı nasıl gelecek!",https://www.sozcu.com.tr/bukemedigin-eli-optururler-p64393
Emin Çölaşan,Saltanatın böylesi Osmanlı’da bile yok...,13 Temmuz 2024,"Sevgili okurlarım, bu iktidar döneminde Türkiye’de akıl almaz saltanat olaylarına tanık olmanın utançlarını yaşıyoruz. Saltanatı spora bile soktular. Futbol sektöründe çok iyi para olduğunu görüp oraya bile el attılar. Aslında futbol başta olmak üzere bütün federasyonları ele geçirdiler. Geçen hafta Almanya’da Türkiye-Hollanda çeyrek final maçı oynanacaktı. Ah bir kazanıp yarı finale çıkabilsek neler olacaktı neler! Toplumu örgütlediler, coşku ve umut aşıladılar. ★★★ Maçı kazandığımız takdirde milyonlarca insanımızı sokağa dökeceklerdi.  Avrupa ve Türkiye’de milyonlarca insanımız bu zaferin gösterileriyle inleyecekti. Recep Bey bu amaçla atladı uçaklarına, Almanya’da maça gitti. Hesap ortada idi... İlk tezahürat stadyumda gerçekleşecekti. İşin tantanası yandaş medyada günler öncesinden başlatıldı. Recep Bey şeref tribününe adım attığı anda tezahürat başlayacaktı... ★★★ Ve geldi... Ama umduğunu bulamadı. Cılız ve göstermelik alkışlar dışında ses seda yoktu. Arkası inşallah maçı biz kazandıktan sonra gerçekleşecekti! Fakat gelin görün ki 2-1 yenildik...  İktidarın propaganda ve siyasi gösteri umutları bir anda çökmüştü. ★★★ Size bir şey söyleyeyim... O maçı kazanmayı en büyük içtenlikle isteyen kesim bu iktidar ve onun başı olan partili cumhurbaşkanı idi. Kazandığımız takdirde kitleler sokağa dökülecek ve büyük gösteriler yaptıracaklardı. Hesap belli idi. Recep Bey birkaç gün ara sonrasında bu kez Almanya’ya yine gidip yarı final maçında şeref tribününde yerini alacak, bu kez örgütlü gösterilerin düzenlenmesi sağlanmış olacaktı! Fakat gelin görün ki bu hülya gerçekleşmedi. Bana sorarsanız, Hollanda yenilgisine en çok üzülen Recep Tayyip Erdoğan ve Tayyipgiller iktidarı oldu. Onların üzüntüsü caddelere dökülen milyonlarca insanımızdan çok farklı idi. Bütün spor dallarında olduğu gibi futbola da siyaset sokmuşlardı ve onun meyvelerini bu yolla toplayıp kullanacaklardı. Ama şansları yokmuş, olmadı. Başaramadılar. ★★★ Sevgili okurlarım, bizimkinin ikinci şanssızlığı son ABD gezisinde yaşandı. Oysa ABD’ye ne hayallerle gitmişti! Biden tarafından kabul edilecek, kendisiyle hem özel ve hem de uzun bir görüşme yapacaktı.   O görüşmede ABD Başkanına belki posta koyacak, belki de nasihatler verecek ve bizim yandaş medya yine esip gürleyecekti. İki dünya liderinin görüşmesi ilginç olacaktı ama yine kaderin cilvesiyle Biden tarafı sonucu önceden açıkladı: “NATO toplantısı nedeniyle konuklarımız fazla. Bu durumda Recep Bey’in huzura kabul edilmesi ne yazık ki mümkün olmayacaktır!” Bir dahaki sefere inşallah! Ancak bu konuda önemli bir tesellimiz var. NATO liderlerine Biden tarafından verilen resmi akşam yemeğine katılmış, hem de onun masasına oturtulmuş. Bizi onore eden Beyaz Saray yönetimine teşekkür ederiz! ★★★ Bir cumhurbaşkanı düşünün ki ABD gezisine devletin beş adet ayrı süper lüks uçağı ile gidiyor.                 Aynı şeyi son maç gezisinde Almanya’da yapmıştı. Düzenlenen anormal gösterişli konvoyu Berlin caddelerinden geçerken herkes şaşkınlıkla izliyor, o şahsın kim olduğunu merakla soruyordu. ★★★ Peki, ama son NATO toplantısında ABD’ye götürdüğü o uçaklarda kimler vardı, neler vardı? Bizim gazetede dün yer alan habere göre Saray mensupları ve beyefendinin seçtiği bazı kimselerle birlikte korumaları ilk sırada. Uçaklardan birine de çeşitli zırhlı araçlar bindirilmiş. Adeta savaşa gider gibi! Yine dün bizim gazetede yer alan fotoğraflı habere göre Finlandiya Cumhurbaşkanı ile İsveç Başbakanı, NATO toplantısına (tasarruf olsun diye) ikisi aynı uçakla gitmişler. Beter olsunlar, bu devirde ezik ve fakir ülke olmanın cezasıdır! ★★★ Sevgili okurlarım, özellikle yurt dışı haberlerini ekranlardan izlerken, Recep Bey için bir konuda gerçekten üzülüyorum. Son NATO toplantısında da bu duyguyu aynen yaşadım. NATO liderleri ABD’de bir arada, bütün liderler birbiriyle ayakta sohbet ediyor. Tek istisna bizimki... Her uluslararası toplantıda olduğu gibi yine yapayalnız. Yanında tercümanları ile ortalıkta dolanıyor. Kendisine ne söylendiğini anlamıyor, öteki liderlere derdini tercüman aracılığı ile anlatmaya çalışıyor. Allah kolaylık versin, zor iş!",https://www.sozcu.com.tr/saltanatin-boylesi-osmanli-da-bile-yok-p65967
Emin Çölaşan,Bir Türkiye komedisi,05 Temmuz 2024,"Sevgili okurlarım, bir ülkede ekonomi çuvallamaya başlarsa, insanların haklı ağlaşmaları zirve yaparsa, orada aklı başında bir hükümet olduğu takdirde soruna ciddi çözümler arar.   Bizde ise tam tersi oluyor. Milyonlarca insanımız haklı olarak ağlaşır ve karnını doyuramazken, Recep Tayyip kabinesi olanları görmezden gelmek zorunda kalıyor. Bunun nedenleri açık... Adına “Bakan” denilen şahıslarla birlikte Saray danışmanlarının da tamamı o makamlarda Recep Tayyip’in misafiri, memuru ve emir kulu olarak oturuyor. Recep Bey’den talimat almadıkça hiçbir şey yapmaları, karar almaları asla mümkün değildir. Bir örnek vereyim. ★★★ Bundan bir süre önce idi... Ağustos 2022’de İstanbul’da Balıklı Rum Hastanesinde büyük bir yangın çıkmıştı. İtfaiyeler ve devletin bütün güçleri seferber edildi. Aynı zamanda yaşlılar yurdu olarak çalışan hastanede bütün hastalar sedyelerle dışarı taşındı. Şimdi MİT Başkanı olan İbrahim Kalın o sırada Recep Bey’in Saray’daki ‘bir numaralı danışmanı’ ve sözcüsü olarak görev yapıyordu. Yangın sürüp giderken televizyonlarda birbiri ardına iki açıklama yaptı. Aynen şöyle: “Sayın cumhurbaşkanımızın talimatları doğrultusunda yangını söndürme faaliyetleri başlamıştır! Cumhurbaşkanımızın talimatları ile olaya derhal müdahale edilmiştir. Aynı doğrultuda ikinci bir açıklama daha yaptı. “Yine cumhurbaşkanımızın talimatlarıyla 80’e yakın hasta şu anda başka hastanelere sevk edilmektedir...” Demek ki sayın cumhurbaşkanlarının talimatı olmasa ne yangına müdahale edilecekmiş, ne de hastalar kurtarılacakmış! ★★★ Olayın hemen ardından, 6 Ağustos 2022 tarihli yazımda aynen şöyle yazmıştım: “Yani cumhurbaşkanı talimat vermemiş olsaydı yangına müdahale edilmeyecek miydi? Hastane ve hastalar orada cayır cayır yanacak ama yukarıdan talimat gelmediği sürece hiçbir şey yapılmayacak mıydı? Allah razı olsun, iyi ki vermiş o talimatı da yaşlı hastaların canını kurtarmış!” ★★★ Adı “Kabine” olan bu kuruluşta görevli olan Bakan Beyler’in durumu günümüzde de aynen böyledir. Yukarıdan talimat almadıkça iş yapamazlar. Kendi başlarına karar veremezler. Toplumla ve seçmenle herhangi bir bağları yoktur. Milletvekili değillerdir. Seçmenle herhangi bir ilişkileri yoktur. Dolayısıyla sadece devlet memuru olarak görev yaparlar. Yukarı kademe ile temasları sade ve sadece emir komuta zinciri içindedir. İstifaları bile yukarıdan onay alarak gerçekleşir. Onay olursa giderler, olmazsa kalırlar! Ne biçim bir düzendir bu? ★★★ Sevgili okurlarım, bunlara çeşitli zamanlarda yine en tepelerden direktif gelir. “Bakanlığınızın sorumluluğunda bulunan ürünlere şu tarih itibariyle şu oranda zam yapılması uygun bulunmuştur. Gereğinin yapılması, zamların açıklanması...” Zam emrini alan ‘Partili Bakan Beyler” bu habere biraz bozulur ama hiçbiri ses veremez... Çünkü elleri itaat etmeye mahkûmdur.  ★★★ Recep Tayyip iktidarı bu işin şifresini çoktaan çözdü. Yeni zamlar yapmak milyonlarca insanımızı daha beter ezecekmiş, onları beter durumlara düşürecekmiş, daha da zor durumda bırakacakmış, Recep Tayyip iktidarını hiç mi hiç ırgalamıyor. Onlar her zamdan sonra masallar üretip toplumu uyutmanın peşinde. Şimdiki uyutma ilacı belli: “Her şey düzeliyor. Ekonomi inşallah dört yıl sonra düzelecek. 2028’i bekleyin göreceksiniz!” Zamlar birbiri ardına patlıyor. Çarşı pazar zamlarından söz etmiyorum. Akaryakıt hemen her gün zamlanıyor, nedenini bilen yok. Son olarak içki ve sigaraya yine zam geldi. Neden, niçin? Onu da bilen yok. ★★★ Koskoca bir ülkede ekonomi çökmüş ve milyonlarca insan zor durumda kalmışsa devlet bütçesini nasıl kurtarmalı? Kurtarmanın en kolay yolu her mal ve hizmete zam yapmak ve yaptırmaktır. Tek adam rejiminde işin kolayını böyle bulup vatandaşın sırtına bindiler. İnecekleri gün giderek yaklaşıyor.",https://www.sozcu.com.tr/bir-turkiye-komedisi-p63398
Emin Çölaşan,Biz ve Filistin,27 Temmuz 2024,"Sevgili okurlarım, bütün dünya medyası Filistin’de olup bitenleri birinci gündem maddesi olarak işliyor. Filistin bizim yakın tarihimizde önemli yeri olan bir toprak parçasıdır. Biz Osmanlı döneminde orasını yüz yıllar boyunca yönettik... Ama Arapların sevgisini hiçbir zaman kazanamadık. İşleri düştüğünde bize yanaştılar, “Aman Türkiye zordayız, yardımını bekliyoruz” dediler ama hiçbir zaman biz Müslümanlara yakın durmadılar... ★★★ İsrail ve uluslararası Yahudi topluluğu o topraklara gözünü çoktan dikmişti. Adamların örgütlenmesi çok iyi, parası boldu. 1900’lü yılların başından söz ediyorum. Bunlar Arapların elindeki yerleşim birimlerini ve toprakları satın almaya başlamıştı. Evler, tarlalar ve akla gelecek her şeyin parasını peşin ödeyip onların eline geçti. O kadar ki, Yahudi örgütleri Osmanlı devletine bile resmen başvuruda bulunup toprak satın alma işi için çok büyük paralar teklif ettiler. Osmanlı bu önerileri reddetti. ★★★ Evet, Birinci Dünya Savaşı başladığında Filistin, Osmanlı toprağı idi. Osmanlı o toprakları korumak için kan dökerken Filistin’de yerleşik Araplar başlarının çaresine bakıyor, ellerinde ne varsa Yahudilere satıyordu. O yıllarda ortada İsrail diye bilinen Yahudi devleti yoktu. Yahudiler satın aldıkları toprakları güzelce işlediler. Modern konutlar inşa edildi. Tarım işletmeleri kuruldu. Yollar yapıldı, ufak tefek bile olsa bazı sanayi işletmeleri çalışmaya başladı. Filistin’e artık dünyanın dört bir yanından para akıyordu... Çünkü dünyanın en varlıklı ve parası bol kesimi olan Yahudiler, Filistin’de sadece kendilerine özgü bir devlet kurmaya çoktan karar vermişlerdi. ★★★ Birinci Dünya Savaşını yitiren Osmanlı, 1917’de Filistin’i İngilizlere terk edip çekilmek zorunda kaldı. Bütün bu süreç boyunca bölgedeki Filistinli Araplardan dostluk falan görmediğimiz gibi, sürekli tacizlerine uğradık. 1948 yılında adına İsrail denilen Yahudi devleti kuruldu. Yeni devlet zengin ve güçlüydü, parası boldu. ABD başta olmak üzere pek çok ülkenin desteğini arkasına almıştı. Doğrusunu isterseniz adamlarda muazzam bir örgütlenme yeteneği vardı ve bunu (günümüz dahil) sonuna kadar kullanmayı çok iyi bildiler. Bütün bunlar olurken Filistinli Araplar ise satışlardan elde edilen paraları çarçur edip afiyetle tüketmekle meşguldü! Onlarda örgütlenme, karşı koyma, birlikte mücadele gibi kavramlar pek yoktu. Yıllar içerisinde Filistin Kurtuluş Örgütü gibi bazı örgütler kurdular ama ne yazık ki başarılı olamadılar. Uçak kaçırma gibi bazı bireysel terör eylemlerine başvurdular. ★★★ Şimdi bazı gerçeklere bakalım... Günümüzde Ortadoğu’da Arap ülkeleri var, milyonlarca Arap yaşıyor. Avuç içi kadar İsrail ne yazık ki onlarla kedinin fareyle oynadığı gibi oynuyor. Çıkan her savaşın kaybedeni Filistin dahil Araplar oluyor. Bütün Araplar birbirleriyle kavgalı. Çıkan her savaşı İsrail açık ara kazanıp Arap topraklarını ele geçirmeyi sürdürüyor. ★★★ Şimdi son savaşı utanarak izliyoruz... Aslında bu bir savaş değil, İsrail’in sivil halka karşı giriştiği katliamlar... Ancak bizim iktidar bu konuda da pusulayı şaşırmış durumda. Yandaş koro başta TRT ve ötekiler olmak üzere sürekli tek taraflı yayınlarla oy avcılığında. Filistin’e övgüler düzülürken İsrail suçlanıyor. İyi de kardeşim, bugüne kadar on binlerce insan can verdi. On binlercesi sakat kaldı. Şu soruyu sormak hiçbirinin aklına gelmiyor: Bu saldırıyı durup dururken aylar önce kim başlattı? HAMAS değil mi? Masum sivilleri kaçırıp esir etmedi mi? ★★★ Her konuda olduğu gibi Arap-Yahudi çatışmasını da oy avcılığına, din sömürüsüne alet etmekten utanmadılar, bundan sonra da utanmayacaklar. İnsanlar savaşıyor, birbirini kırıp öldürüyor ama bunlar bizim aymazları ve yandaşlar korosunu hiç mi hiç ilgilendirmiyor. Bu kanlı ortamda bile tek taraflı propaganda peşindeler. Türk’ün Türk’e propagandası!",https://www.sozcu.com.tr/biz-ve-filistin-p69044
Emin Çölaşan,Türkiye tarihinde unutulmaz bir gün,25 Temmuz 2024,"Sevgili okurlarım, biz bu ülkeyi tavşanı şapkadan çıkarıp kurmadık... Hem savaştık, hem de masa başında zaferler elde ettik. Her iki sürecin bütün aşamalarında tarihimizi büyük başarılarla taçlandırdık. Başımızı biraz gerilere çevirip baktığımızda bir tek yenilgi, bir tek hezimet göremeyiz. Türkiye’de yıllardan beri sürdürülen önemli yalanlar var. Sağ kesim bu yalanlara sarılmış, meydanları boş bulduğunda konuşuyor, sürekli ahkâm kesiyor. Yalanların bini bir paraya gidiyor! ★★★ -Atatürk ve İnönü Lozan’da memleketi sattılar! -Ege Adalarını Yunan’a verdiler! -Musul bizim olacakken kaybettik! Bunların tamamı yalandır, palavradır, Lozan’da hiç kimseye, hiçbir ülkeye bir karış toprak bile vermedik. Görüşmelerin tutanakları ortada. Bunlar defalarca kitap yapıldı ama bilmezler, bilmedikleri gibi okumaya da zahmet etmezler. ★★★ İşin asıl üzücü yönü nedir bilir misiniz... Günümüz iktidarının inancı da bu doğrultudadır! Ama bu yalanı açıkça ve uluorta söylemeleri mümkün olmaz. Zira söyledikleri takdirde zorda kalacaklarını bilirler. Sadece milleti tahrik etmekle yetinirler... “İki sarhoş!” Sarhoşlardan ilki Mustafa Kemal Atatürk, ikincisi İsmet İnönü! ★★★ 24 Temmuz 1923... Lozan’ın 101. yılı. Türkiye’nin bağımsızlık senedi. Bir anlamda tapusu. Nice savaşlardan çıkmış bir ülke zayıf düşmüş. Ordusu yıpranmış, ekonomisi çökmüş, insan gücü yetersiz bir Türkiye... Ve siz böyle bir ortamda Lozan’da dünya devlerinin karşısında masaya oturup bağımsızlıktan, ulusal egemenlikten söz ediyorsunuz. O devletler arasında İngiltere, ABD, Fransa, İtalya ve hatta Japonya bile var. Başta İngiliz heyeti olmak üzere önce size gülüyorlar, hatta alay etmeye, aşağılamaya kalkışıyorlar. Sonra görüyorlar ki masada karşılarında oturan Türk heyeti ciddidir, ısrarcı ve haklıdır... Ve anlaşma çetin müzakereler sonrasında 24 Temmuz 1923 günü imzalanıyor. İki sarhoş’un marifeti! ★★★ Sevgili okurlarım, Türkiye Lozan’da hiçbir ülkeye bir karış bile toprak vermedi. Aksini iddia edenler biliniz ki yalancıdır, sahtekardır. Karşınıza geldikleri takdirde onlara sorunuz: Madem öyledir nereleri verdik? ★★★ Verdiğimiz herhangi bir yer yok ama doğrusunu söylemek gerekirse Lozan’da alamadığımız bir yer var. Sınırlarımıza bitişik olan petrol diyarı Musul. Türk heyeti çok bastırdı ama petrolün değerini bilen İngiltere direndi, vermedi. Sonuçta tercih hakkı o zaman Birleşmiş Milletler ile eşdeğer olan Milletler Cemiyetine bırakıldı ve karar Türkiye açısından ne yazık ki olumsuz çıktı. Savaştan çıkan ordumuz zayıftı. İngiltere ile baş edecek, yeni bir savaşa girecek güce sahip değildik ve Musul elimizden kaydı gitti. ★★★ Ege Adaları zaten bizim değildi... Çoğunu 1912 yılında İtalya ve Yunanistan’a kaptırmıştık. Onları alamadık ama Lozan’da Gökçeada ile Bozcaada’yı aldık. ★★★ Lozan anlaşmasında elde ettiğimiz en büyük zaferin adı bellidir: Kapitülasyonların kaldırılması... Taa Osmanlı döneminden bu yana kapitülasyonlar bizi iliğimize kadar sömürmüş, her alanda başımızın en büyük belalarından biri olmuştu. Bu belayı Lozan’da yok ettik. ★★★ 24 Temmuz 1923’te Lozan Anlaşması imzalandı. Tapu senedimizi artık cebimize koymuştuk. Yaklaşık üç ay sonra 29 Ekim 1923 günü Cumhuriyet ilan edildi. Sonrasında birbiri ardına devrimler yapıldı. Cumhuriyet’in  temel  taşları artık yerine oturuyordu. Önce saltanat ve sonra halifelik kaldırıldı. Hangisini saymalı... Harf devrimi yapıldı, Diyanet kuruldu, Medeni Kanun çıkarıldı... Binanın temeli Lozan’da atılmıştı... Ve bu günlere işte böyle geldik.",https://www.sozcu.com.tr/turkiye-tarihinde-unutulmaz-bir-gun-p68571
Emin Çölaşan,Böylesini hiç görmemiştik,30 Temmuz 2024,"Sevgili okurlarım, bir cumhurbaşkanı ülkesi tehdit altında değilse, başka bir ülkeden saldırıya uğrama olasılığı yoksa, aşağıda vereceğim sözleri nasıl, hangi mantıkla söyler? “Libya’ya nasıl girdiysek, Karabağ’a nasıl girdiysek İsrail’e de öyle gireriz.”   Acaba bu sözlerinden sonra İsrail’e girecek miyiz! Bunun daha Türkçesi İsrail’e açıktan posta koymaktır. İsrail bunu yer mi? ★★★ İşin daha da ilginç yanı, sözleri devlet kurumlarında değil, partisinin Rize’deki bir toplantısında partililere hitaben söylüyor. Varsayalım dış politika olayları iyici kızıştı ve Recep Bey şu veya bu nedenle böyle konuşmak zorunda kaldı. O takdirde bile bu sözler devletin gizliliğine emanet edilir ve dışarıya hiçbir biçimde sızdırılmaz. Sonrasında, eğer gerekiyorsa beyefendi İsrail’e girer, oraları ele geçirir! ★★★ Konuşmasında verdiği örnekler de ilginç... “Libya’ya nasıl girdiysek, Karabağa’a nasıl girdiysek!.. Hepimiz bu ülkenin sınırları içinde yaşayan Türkiye Cumhuriyeti vatandaşlarıyız. Medyadaki haberleri iyi veya kötü, eksiği ve fazlasıyla izlemeye çalışıyoruz. Şimdi size soruyorum... Libya’ya ve Karabağ’a  nasıl girdiğimiz konusunda bir bilgiye sahip misiniz? Sahi, Libya’ya nasıl girdik? Girmek silah kullanmakla eşdeğerdir. Libya’yı silah kullanarak işgal mi ettik! Aynı soru Karabağ için geçerli. Azerbaycan’a kıyak olsun diye silah, teçhizat falan göndermiş olabiliriz ama bunun Karabağ’a girmiş olmakla ne ilgisi var? Şimdi bir soru daha sorayım... Bir cumhurbaşkanının böylesine sorumsuzca ve yanlışlarla dolu sözler söyleme hakkı var mıdır? Kusura bakmasın ama bu sözler soykırımcı İsrail’e puan kazandırır. ★★★ Üstelik konuşmasında büyük bir yanlışa daha düşüyor. İsrail’e posta koyup korkutacağını düşünüyor olsa gerek ki, ‘girmekten’ söz ediyor. Beğenelim veya beğenmeyelim benim bildiğim İsrail’in bir takım önemli özellikleri vardır. -Arkasına ABD ve Batı dünyasının maddi ve manevi en güçlü desteğini almış ve bu desteği tepe tepe kullanmaktadır. -Avuç içi kadar İsrail yüzlerce milyonluk İsrail Arap alemi ile kedinin fareyle oynadığı gibi oynamakta, her savaşı kazanmaktadır. -Eğri oturup doğruyu konuşalım. Ordusu güçlü, silahları mükemmel, örgütlenmesi muhteşemdir. -Dahası var! İsrail’le aramızda binlerce kilometre mesafe olduğunu unutmayalım. ‘Giriş’ kolay olmayabilir! Bunları sıradan vatandaşlar olarak biz biliyoruz da Recep Bey acep bilmiyor mu? Bilmediği için mi herhangi bir ülkeye ‘girmekten’ söz ederken böylesine çocukça, inandırıcı olmaktan uzak sözler söylüyor! Sarayında emri altında çalışan yüzlerce danışmanı var.  O şahıslar eğer kendisini uyarmıyorsa hepsine yazıklar olsun, aldıkları yüklü paralar haram olsun. Bu sözleri sonrasında Netanyahu “Sıkıysa gel de gir, ne olacağını bir görelim bakalım” derse bizimki ne yapacaktır! ★★★ Sevgili okurlarım, biz bunlarla uğraşırken işin farklı bir boyutunu hep birlikte ıskalamışız. Recep Bey meğer Filistin devlet başkanı Mahmud Abbas’ı TBMM’de bir konuşma yapması için Türkiye’ye davet etmiş... Fakat gelin görün ki adam gelmemiş! (Türk Milleti olarak bunu da yeni öğrendik, belki de ABD’den korkmuştur!) Recep Bey de adamın bu yaptığına çok bozulmuş.  Aynı konuşmasında şöyle diyor: “...Davet ettik ama bize maalesef olumlu cevap veremedi. Bundan sonraki süreci ona göre işleteceğiz. Mahmud Abbas’ın bizden özür dilemesi gerekir.” ★★★ Yaa beyefendi, bu işler işte böyledir... Sen iktidar olarak kendi medyanda 24 saat aralıksız Filistin’e oy avcılığı uğruna (bıktırırcasına) övgüler düzdürürsün, İsrail’e bütün gün ana avrat dümdüz gidilir  ama elin oğlunun devlet başkanı senin çağrını yok sayar, görmezden gelir! Özür dilemesi gerekirmiş. Dilese kaç yazar dilemese kaç yazar. Ayrıca niçin özür dilesin ki... Ankara dış politikada bile hangi ata oynayacağını şaşırmış, ne yapacağını bilmiyor. Devlet sırları artık parti toplantılarında açıklanıyor. İsrail’e girmekten söz ediyor, Mahmud Abbas’tan özür bekliyor. Bu nasıl iştir kardeşim, nasıl devlet yönetimidir!",https://www.sozcu.com.tr/boylesini-hic-gormemistik-p69686
Emin Çölaşan,Bizdeki enflasyon Yunan’ı da vurdu,17 Temmuz 2024,"Sevgili okurlarım, Türk milletinin büyük çoğunluğu aylardan ve yıllardan bu yana enflasyon baskısı altında eziliyor. Ülkeyi yönetenler bu durumun ya farkında değil, ya da umursamazlıktan geliyor. Aslında farkındalar ama kendi maddi durumları nedeniyle işin üzerine gitmeleri mümkün olmuyor... Çünkü o yönetenlerin tuzu kuru. Üst düzey bürokratlar dahil her birinin çeşitli kamu kurumlarından ve özel şirketlerden aldıkları birden fazla ücret var. İnsanların çektiği sıkıntıyı o yüzden anlamaları söz konusu değil. ★★★ Bu ağır enflasyon süreci aslında sadece bizi değil, yabancıları da vurdu. Size Ayvalık’ta neler olduğunu kısaca anlatmak isterim. Ayvalık’ta haftanın her perşembe günü “Midilli pazarı” kurulurdu. Büyük bir ilçe, şehir gibi! Midilli Adasının tam karşısında. Tekneyle bir saat... Perşembe günleri Ayvalık bir başka canlanır, alışveriş acayip bir biçimde yoğunlaşırdı. Midilli’den kalkan büyük feribotlar limanı doldurur, Yunan ahali koşarak kentin dört bir yanına yayılıp adeta hücuma geçerdi. Ayvalık her perşembe günü (Kurtuluş Savaşımız öncesinde olduğu gibi) yeniden bir Yunan kenti olurdu! ★★★ Restoranlar dahil bütün dükkanlar dolu. Her mağazada pazarlıklar sürüp gidiyor. Yunan ahali ellerinde irili ufaklı paketlerle geliyor ve gidiyor. Yatak yorgan, iç çamaşırı, giysiler dahil aklınıza ne gelirse satılıyordu. Buzdolabı, çamaşır makinesi bile vardı. Bu olanları araştırmıştım. Kimse kimseye kazık atmıyor, birbirini hiç tanımayan insanlar sözünde duruyor, ödemeler hiç aksatmadan yapılıyor ve işler tıkır tıkır yürüyordu. Karşılıklı güven vardı... Bu süreç nasıl başlamıştı? Türkiye pazarı Midilli’den akın akın gelen Yunan ahaliye ucuz geliyordu ve gerçekten de öyle idi. Sadece Midilli ve Ayvalık değil, bütün sahil şeridinde durum aynı idi. Türkiye ucuz ülke idi ve bütün adalardan Türkiye’ye akın vardı. ★★★ Sonra aradan aylar ve yıllar geçti, bizim enflasyon patladı. Patlamasıyla birlikte ahlâk değerlerimiz de hızla çökmeye başladı. Günü birlik gelen Yunan kafileleri de artık kazık yemeğe başlamıştı... Bunun iki nedeni vardı. -Türkiye’deki fiyatlar çok artmış ve Yunan piyasasını geride bırakmıştı. -İkincisi, esnafın önemli bölümü sözünde durmamaya başlamıştı. Malını satarken parasını eskiden olduğu gibi peşin alıyor ama malı ya göndermiyor, ya da geç gönderiyordu. ★★★ Ayvalık pazarının tadı bir süre sonra kaçmaya başladı. Perşembe pazarı artık eskisi gibi değildi, giderek tenhalaştı. Midilli’den gelenlerin sayısı her hafta azalıyordu. Pazar artık tenha. Gelen teknelerin ve feribotların sayısı her hafta azaldı. En büyük müşterileri giderek azalan ve ortalıktan çekilen pazarda bizim esnaf da piyasadan çekilmeye başladı.  ★★★ Şimdi çok çarpıcı bir başka gelişmeye tanık oluyoruz... Eskiden onlar bize gelirdi, şimdi biz onlara gidiyoruz! Yunanistan, adalara sınırda vize uygulaması başlattı. Parasını bastıran limanda vizesini alıyor... Ve ibre artık tersine döndü. Peki ama Yunan Adaları Türkiye’de niçin böyle rağbet görmeye başladı? Esas neden: Oralarda özellikle yiyecek ve içki fiyatları Türkiye’den daha ucuz ve makul. İkincisi kazık yemiyorsunuz. Kimse sizi aldatmaya kalkışmıyor. ★★★ Adalardan birkaç gün önce dönen bir arkadaşım anlatıyor: “Adada dört kişi rakı balık yaptık. Soframız çeşitli mezeler ve deniz ürünleriyle doluydu. Bizim paramızla adam başı bin lira gibi bir hesap ödedik. Bu sofrayı Türkiye’de, hele Bodrum’da kurmuş olsaydık bizden en azından on misli para alırlardı...” Sevgili okurlarım, bizim enflasyon aslında sadece bizi değil, Yunan ahaliyi de fena vurmuş oldu. Onlar hiç değilse kendilerini koruyacak önlemleri alıyor. Biz ise palavra atmaktan, halka masal okumaktan başka hiçbir şey yapamıyoruz.",https://www.sozcu.com.tr/bizdeki-enflasyon-yunan-i-da-vurdu-p66739
Emin Çölaşan,TÜİK acaba CHP’ye mi çalışıyor?,12 Temmuz 2024,"Sevgili okurlarım, kandırılması bizim kadar kolay olan ikinci bir toplum dünya üzerinde ya yoktur, ya da çok azdır. Kandırma olayı özellikle bu iktidar döneminde zirve yaptı. Her alanda, her konuda kandırılıyoruz. En son örneği vereyim. Adına TÜİK denilen bir devlet kuruluşu var. (Türkiye İstatistik Kurumu). Bütün fiyat hareketlerini, işsizlik rakamlarını, ekonomik ve sosyal gelişmeleri inceleyip halka olduğu gibi duyurmakla yükümlü. ★★★ Normal bir ülkede yaşıyor olsak örneğin gerçek fiyat artışlarını her ay eğrisi ve doğrusuyla TÜİK’in bildirimlerinden öğreniriz. Fakat gelin görün ki işler Türkiye’de pek öyle yürümüyor. O devlet kuruluşu rakamları açıklarken resmen “şike” yapıyor. Gerçekleri milletten gizliyor. Basit örneğimizi sürdürelim!.. Geçen ay fiyat artışları (yani enflasyon rakamı) varsayalım yüzde 5 olduysa, bizim TÜİK bunu yüzde 3 olarak açıklıyor. Bunu da AKP iktidarı daha beter yıpranmasın diye bütün olumsuz rakamlarda özellikle ve ısrarla yapmayı sürdürüyor. Bilimsel olmaktan tamamen uzak, kafadan uydurulmuş rakamları piyasaya sürüyor. Bir devlet kuruluşu düşünün, milletin tamamının güvenini yitirmiş. Halk fiyat artışlarıyla ezilirken TÜİK’in derdi Tayyipgiller iktidarına biraz olsun payanda olabilmek. Ancak burada karşımıza 180 derece farklı bir durum çıkıyor. Milyonlarca insanımız enflasyon canavarının altında ezilir ve inim inim inlerken, bu tabloyu çarpıtmaya kalkışan, rakamları olduğundan daha düşük gösterip milletimizle alay etmeye soyunan TÜİK acaba CHP’ye mi çalışıyor? ★★★ Aldatma konusunda yakın geçmişten bir örnek daha vereyim... Birkaç yıl önce idi... Adına Covid denilen ölümcül salgın bütün dünyada olduğu gibi bizi de kırıp geçiriyordu. Binlerce kişi öldü. Salgının boyutları her olumsuz konuda olduğu gibi yine gizleniyordu. Ölüm raporları bile sahteydi. Kalp krizi, organ yetmezliği gibi bahaneler raporlara geçiyordu. ★★★ Aşı kampanyaları düzenlendi. Türkiye’de her çeşit aşıyı üreten Hıfzıssıha Enstitüsü bu iktidar döneminde kapatılmış ve aşısızlığa mahkum edilmiştik. Panik başladı, aşı ithalatı için yüz milyonlarca dolar ödemek zorunda kaldık. ★★★ İşte tam da o dönemde bizim uyanıkların aklına muhteşem bir fikir geldi! “Sanki yerli malı Covid aşısı üretmeye başlamışız gibi yapıp bunu millete yutturmaya çalışalım.” Ve kendi kendilerine bir ‘yerli aşı(!)’ icat edip bize sokuşturdular. Düzmece aşının adını da “Turcovak” koydular. İşin uzmanı olan hekimler bu üçkağıtçılığa daha ilk günden karşı çıktılar: “Aşının laboratuvar deneylerini yaptık. Bu aşı su ile karışık bir nesnedir ve hiçbir bilimsel değeri yoktur.” Gerçekten de öyleydi, Turcovak dünyanın hiçbir bilimsel ortamında yer bulamadı. ★★★ Gerek cumhurbaşkanlığı ve gerekse Sağlık Bakanlığı bu konuda sorulan soruların hiçbirine yanıt veremedi çünkü verecek yanıtları yoktu. -Bu sözüm ona aşı ne kadar üretilmişti? -İçindeki hammaddeler ne idi? -Üretimi devam ediyor mu? -Kaç kişiye uygulandı, sonuçları ne oldu? -Bunu kim üretiyor, başka bir deyişle nerede üretiliyor? -İşin finansmanı ne kadar olmuştu, parasını kim sağlıyordu? AKP iktidarı bu düzmece aşıyı bir yanda topluma yuttururken, öte yanda ise “Turcovak bizim yerli ve milli aşımızdır, herkes onu kullanmalıdır” diye propaganda yapıp oy avcılığına soyunuyordu. ★★★ Biz toplum olarak bugüne kadar siyaset sahnesinde ne yalanlar gördük, göz göre göre ne yalanları sineye çekmek zorunda kaldık... Ve aynı çark olanca hızıyla yine dönüp duruyor. Söz konusu ‘yerli ve milli aşı’ acaba halen üretiliyor mu, hiçbir şey bilinmiyor. Bu rezilliğin sorumlusu kimlerdi? Bir yanda binlerce insanımız Covid’e yakalanıp ölürken, bizimkiler yine bir takım yutturmacaların peşinde dolanıyor, hastalara aşı niyetine içine su katılmış, hiçbir tıbbi değeri olmayan bir sıvı enjekte etmekten utanmıyordu. Pandemi dönemi biteli epeyce zaman oldu... Ve biz bütün bu olanları, söylenen yalanları da unuttuk gitti! Tıpkı TÜİK’in enflasyon rakamları gibi! Hiç kuşkunuz olmasın, o konuyu da yakında unuturuz gider. ★★★ Burada son bir şey söylemek istiyorum... Bu Tayyipgiller iktidarı tarafından düşünülmesi gereken konular var. Onların yerinde olsam şöyle düşünürdüm: Son seçimleri yitirdik ve ikinci parti durumuna düştük. Acaba bu durumu yaratan nedenlerden biri halka sürekli yalan söylememiz ve aptal yerine koymamız olabilir mi?",https://www.sozcu.com.tr/tuik-acaba-chp-ye-mi-calisiyor-p65696
Emin Çölaşan,Küçük bir kazada başıma gelenler,02 Temmuz 2024,"SEVGİLİ okurlarım, geçtiğimiz aralık ayının bitmesine birkaç gün kalmıştı. Sabah yataktan kalktım. O sırada eşim Tansel Çölaşan’dan bir talimat geldi: “Şu yatağı kaldır da alttaki bavulları çıkaralım.” Yatak ağır. Kaldırmak için kendimi zorlarken belimden çaat diye bir ses geldi ve o anda büyük bir acı ile kilitlendim. Hemen sonra yoğun bir doktor ve hastane süreci başladı. Tetkikler, tedaviler ve çeşitli aletlere girip çıkmalar... Bu aşamada, hastanede yatarken ateşim 40’a çıkmış, bir sürü alete sokmuşlar ama ben olanları şimdi anımsamıyorum. 10 gün kadar hastanede yattım. ★★★ Çıktığım zaman şiddetli ağrılarım vardı. Günün birinde tanı konuldu. Kalça ve bacaklardaki kasların erimiş olması. Peki bunlar nasıl düzeltilir, ağırılar nasıl giderilir? Eve fizik tedavi uzmanları geldi. Olmadı. Ankara Bilkent’te Türkiye’nin en büyük ve kapsamlı fizik tedavi hastanesi var. Şimdi Sağlık Bakanlığına bağlı ama geçmişte askeriyeye (GATA’ya) aitmiş. İktidar el koymuş. Oraya başladık. ★★★ Haftalar boyunca gittim, sürekli egzersizler yaptırdılar, tedaviler uygulandı. Orada yan yana yattığımız yataklarda gazi askerlerle birlikte egzersizler yaptım. Ama ağrılar sürüp gidiyordu. Sadece ağrılar değil, bıçak saplanmış gibi acılar vardı. Uzmanlar hep aynı şeyi söylüyordu: “Mesleğiniz gereği olarak hep masa başında oturmuş ve ömrünüz boyunca hareketsiz kalmışsınız. Kaslarınız erimiş. Burada ve evde yapacağınız egzersizlerle kaslarınızın biraz olsun güçlenmesini sağlamaya çalışacağız. Çektiğiniz acılar o zaman hafifler. Bu işin başarıya ulaşması sadece bize değil büyük ölçüde sizin çabalarınıza bağlıdır...” ★★★ Serde bir tembellik de var! Önerilerin çoğunu yerine getiremedim... Ve durmadan çektiğim dayanılmaz ağrılar ve acılar bazen azalsa bile yok olmadı. Sık sık, her gün zorlamayı sürdürüyor. Şimdi biraz daha iyiyim ama hareket etme yeteneğimi önemli ölçüde yitirdim. Bunun en başında yürümek geliyor. Yatağa tek başıma acılar içinde girerken zorlanıyorum. Yaşantım kısıtlandı. Hareketsiz kalmaya mahkum oldum. En küçük ve basit hareket sonrasında bile belden aşağıma bıçaklar saplanıyor. ★★★ Hani yürümeye yeni başlayan küçük çocukları taytay diye teşvik ederler ya, aynen o durumdayım! Bazen tek başıma ama düşmeden, yavaş adımlarla birkaç metre yürümeye çalışıyorum. Bazen dizlerim boşalıyor, ne yapacağımı şaşırıyorum. Bu işin en tehlikeli boyutu yürümeye çalışırken düşüp bir yerinizi kırmakmış. ★★★ Burada açıkça itiraf edeyim, bu acı verici süreçle birlikte psikolojim de bozuldu. Ev yaşantısına mahkum oldum. Evin içinde yürüteçle kısa adımlar atabiliyorum. İki dakika ayakta dursam bacaklarım tutmaz oluyor, yere düşüp bir yerlerimi kırmaktan korkuyorum. Gazeteye başkalarının yardımıyla birkaç kez gelebildim. ★★★ Bir süre önceydi... Gazetemizin genel yayın yönetmeni Metin Yılmaz, gazetemizin avukatı İsmail Yılmaz ve Ankara temsilcimiz Saygı Öztürk evde ziyaretime geldiler. Pasta getirmişler. Sohbet ettik, gülüştük, moral verdiler, yazılarıma başlamamı istediler... Ve şimdi haftalar sonra bu ilk yazıyla başlamış oluyorum. Benim için adeta yeni bir başlangıç. Şimdi sizlere yeniden kavuşmuş olmanın mutluluğunu yaşıyorum. ★★★ Sevgili okurlarım, ağrılar olmayınca bazen balkonda oturuyoruz... İnsanlar ve araçlar önümüzden gelip geçiyor... Ve ben yürüyen insanları gördükçe onları kıskanıyorum!.. Ama bu olumlu bir kıskanma. “Keşke ben de günün birinde böyle yürüyebilsem” diye kendi kendime hayıflanıyorum. Aklımdan düşünceler geçiyor, sürekli hayal kuruyorum... “Bıçak gibi saplanan ağrılarım azalsa, sokağa çıkıp kaldırımda çok değil, şöyle 50 metre desteksiz ve yardımsız yürüyebilsem!..” Hastane ve tedavi süreci henüz bitmedi ama en büyük özlemlerimden biri... Ve inanıyorum bir süre sonra bu da olacak. Şimdilik o güne kadar sizlere yeniden merhaba demenin mutluluğunu yaşıyorum.",https://www.sozcu.com.tr/kucuk-bir-kazada-basima-gelenler-p62685
Emin Çölaşan,Gazilerle geçen haftalarım,03 Temmuz 2024,"Sevgili okurlarım, hastanede geçen birkaç haftalık süre boyunca yanı başımda çok ilginç olaylara tanık oldum. Bazıları mutluluk verici idi... Bazıları ise hüzün verici. Türkiye’nin uzun yıllar yaşadığı, günümüzde bile yaşamakta olduğu PKK terörünün somut sonuçları. Neredeyse gün geçmiyor, medyadan haberleri alıyoruz... Dün iki şehit verdik... Dün dört şehidimiz oldu... Resmi açıklamalarda bu rakamların saklanması ve gizlenmesi mümkün değil. Neyse ki bunu yapamıyorlar. Ancak hemen her açıklama sonrasında haberde birkaç cümle daha geçiyor: “Şehitlerimizin kanı yerde kalmamış, teröristler etkisiz duruma getirilmiştir.” ★★★ Haftalar boyunca gidip geldiğim hastaneyi 15 Temmuz sonrasında Sağlık Bakanlığına devretmişler. Bu hastane geçmiş yıllarda GATA idi. Darbe girişimi sonrasında GATA’nın konumunu değiştirdiler. Kapatıp sivil hastaneye dönüştürdüler. Oysa dünyanın özellikle savaş cerrahisi konusundaki en deneyimli ve en kapsamlı hastanelerinden biri idi. Uzman askeri doktorlardan oluşan deneyimli hekimlerin hepsi olmasa bile çoğunu tasfiye ettiler. Şimdiki hastanenin adı Gaziler Fizik Tedavi ve Rehabilitasyon Eğitim Araştırma Hastanesi.  Gidip gelirken ve tedavi edilirken çok sayıda doktorunu, fizik tedavi uzmanını ve diğer personelini tanıma fırsatını buldum. Ama bende özellikle iz bırakan bir kesim oldu: Organlarını yitiren gazi askerler. ★★★ Çoğu 20-25 yaşlarında. Yan yana yataklarda, aynı aletlerde tedavi görüyorduk. Onların durumu farklıydı. Kiminin elleri kolları kopmuş, kiminin bacakları diz kapağından kesilmişti. Doğrusunu isterseniz o içler acısı süreçte onlarla “Gazetecilik” yapmak, yaralarını bir kez daha deşmek içimden gelmedi ve yapmadım. Gide gele onlar da beni tanımıştı. Gazeteci olduğumu biliyorlardı. Ben hiçbir şey sormadım, onlar da kulağıma eğilip bazı konuları fısıldamadı. Kısa konuşmalarla yetindik.  -Geçmiş olsun arkadaşım, nerede oldu senin bu olay? Çoğu Suriye veya Kuzey Irak diyordu. Bazı özel konuları konuştuk ama onları yazmak gerekmez.  Bir tek şey söyleyeyim... Personel gibi onlar da hastanede çıkan yemeklerden şikayetçi idi. Kalitesiz yemeklerden yakınıyorlardı. Birinin sözünü unutamam. “Biz buraya, kolumuzu bacağımızı oralarda bırakıp gelmişiz ama doğru dürüst yemek vermiyorlar.” ★★★ Buna karşın hiçbirinden başka somut yakınmalar duymadım. Bir düşünün, iki metre ötedeki yatakta yan yana yatıyorsunuz ama yanınızdaki genç adam her şeyi kanıksamış, bedensel eksikliğini biraz olsun giderebilmek için egzersiz yapıyor ya da yaptırılıyor. Onları izledikçe kafam başka yerlere takılıyor, bana egzersiz yaptıran fizik tedavi uzmanı Hayriye Hoca sesleniyor... “Emin Bey dikkatiniz dağıldı, kafanız yine başka yerlere kaydı. Biraz toparlanın lütfen.” Kafam onları gördükçe dağılıyordu. ★★★ Şehit haberlerini her zaman alıyoruz.  Nerede kaç şehit verdiğimizi öğreniyoruz ama gazilerimizi tanımıyoruz, kaç askerimizin kolsuz bacaksız kaldığını, başka yaralar aldığını, kurşunla vurulduğunu bilmiyoruz. O rakamlar gizli, milletten gizleniyor. Söylediklerine göre çoğunun başına iş, mayınlardan gelmiş.  O aslan gibi genç askerleri yandaki yataktan izlerken aklıma hep aynı soru takılıyor: “Bu olanlarda acaba birilerinin hatası var mı, ihmali var mı? Varsa onlar hakkında soruşturma yapılmış mı, yapılıyor mu?” Acaba gazi olan kaç askerimiz hastanelerde tedavi edildi, ediliyor? Kaçı ömür boyu engelli kaldı? Bilmiyoruz, bilinmiyor çünkü olanları hastane dışında bilen, duyan ve gören yok!... Olsa bile rakamları açıklayan yok.  Ama ben hastane sürecinde kıyısından köşesinden, sadece bir ucundan bile olsa gördüm ve anlamaya çalıştım. Onları gördükçe, onları tanıdıkça, başlarına gelenlere tanık oldukça içim kan ağladı. Anladığım kadarıyla gazilerimizin başına gelenler ve onların durumu kamuoyunu pek irdelemiyor. Daha başka önemli konularımız var! Allah hepsine sabır versin.",https://www.sozcu.com.tr/gazilerle-gecen-haftalarim-p62895
Emin Çölaşan,AKP’deki hırs ve panik devam ediyor,26 Temmuz 2024,"Sevgili okurlarım, elindeki önemli belediyelerin çoğunu CHP’ye kaptıran AKP, bu ağır hezimetin etkisi altında ezildikçe eziliyor. Haklı da! Böyle bir hezimet Türkiye’nin siyaset ortamında az görülen bir olaydır. Propaganda makinesi elinde... TRT emrinde. Sabah, Hürriyet gibi gazeteler öyle. Çok sayıda internet sitesi ve daha niceleri AKP’ye çalışıyor. Propaganda makinesi bütün gücüyle, hiç ara vermeden görevini yapıyor, milletin beynini yıkamak için uğraş veriyor. ★★★ AKP’nin hezimeti yeni başlamadı. İlk büyük yenilgiyi bundan önceki seçimde aldıkları zaman eşekten düşmüş gibi oldular. İstanbul Büyükşehir ellerinden kaydı gitti. Ama esas hezimet 31 Mart 2024 seçimlerinde gerçekleşti. İrili ufaklı çok sayıda belediyeyi yitirdiler. Bunları tek tek saysak sayfalara sığmaz. ★★★ Doğrusunu isterseniz ellerine geçmiş olan sonsuz para kaynaklarını iyi kullandılar!.. Başka bir deyişle milletin paralarını taa dibine kadar kullandılar. Yandaşlar onların paralarıyla zengin edildi. Yıllarca süren bu vurgun furyasında dönen dümenleri bilmiyor olabilirsiniz ama lütfen küçümsemeyin. Üzerlerinde hiçbir denetim yoktu. Yüzlerce büyük yolsuzluğu içeren Sayıştay raporları sürekli hasıraltı ediliyordu. Hırsızların bir tanesinden bile yargı önünde hesap sorulmadı. Her şey yapanın yanına kâr kaldı. ★★★ Yine aynı doğrultuda AKP’li belediyelerin elindeki sonsuz kaynaklar dinci vakıflara, tarikatlara ve öteki dinci kuruluşlara peşkeş çekildi. Dincilere peşkeş süreci yıllarca ve olanca hızıyla sürüp gidiyordu ama işin bir başka boyutu daha vardı. Şatafat dolu lüks yaşamlar, gereksiz torpilli harcamalar... Dedim ya, hesap soran yoktu. Her birinin kafasında aynı ‘güven duygusu’ vardı! “Nasıl olsa partimiz iktidarda. Belediyemizi başkalarına kaptırmayız. Kimse günün birinde bize hesap soramaz. Vur patlasın çal oynasın tezgahına devam!” ★★★ Üstelik bunların bir ‘özelliği’ daha vardı. Kendilerinden hesap sorulmayacağını bildikleri için ‘borçlanmaktan’ korkmazlardı.   Devlete ve kendilerinden olmayan bütün kesimlere acayip borç taktılar. Son 31 Mart 2024 seçiminde uğradıkları hezimet bile akıllarını başlarına yeterince getirmedi ama alarm zilleri artık çalmaya başlamıştı. Ortaya çıkan sonuç AKP açısından bakıldığında korkunçtu. İrili ufaklı pek çok belediyeyi yitirdiler. Sadece en büyüklerden birkaç somut örnek vermekle yetiniyorum... Bursa ve Denizli Büyükşehir ve Balıkesir Büyükşehir. AKP iktidarı paniklemişti ama fazla renk veremedi... Ve iktidarın koruyucu meleği, partili cumhurbaşkanı Recep Bey şimdi bir kez daha ortaya çıkıverdi! “Borçlarını ödemeyen CHP’li belediyelere hesap sorulacak ve borçlarının ödenmesi sağlanacaktır.”  Bunun iki yolu var! Haciz getirmek. Zaten kıt olan gelirlerini kısmak ve el koymak. Ve CHP’li belediyeleri bu yolla engelleyip iş yapamaz duruma getirmek ★★★ Vay, sen misin seçimde bizim belediyeleri yenilgiye uğratıp onları saf dışı bırakan!.. İntikam süreci işte şimdi çalışmaya başlıyor. Burada akla gelen önemli sorulardan biri şu: Peki ama borçlarını ödemeyen çok sayıda AKP’li belediye ne olacak? Örneğin aynı işlem devlete olan borçlarını ödemeyen AKP’li Trabzon, Erzurum, Ordu Büyükşehir ya da Rize belediyesi için de yapılacak mı? ★★★ Belediyeleri AKP’den devralan CHP’li belediyeler dosyaları açınca gördüler ki, borç yükü korkunç bir boyuttadır. Anımsayın, irili ufaklı hepsi belediye binalarına büyük pankartlar asıp bu inanılmaz borç rakamlarını millete duyurdular. AKP şimdi bunun hırsı ile yanıp tutuşuyor. Peki bundan sonra ne olacak? Müneccim olmaya gerek yok, yanıt belli... Borçlu AKP’li belediyelere hiç dokunulmayacak. Dokunulsa bile haklarında herhangi bir işlem yapılmayacak. CHP’li belediyelerin sırtına ise haciz yağmurları binecek, devletten aldıkları paralar kesilecek. Amaç CHP’li belediyeleri çalışamaz ve iş yapamaz duruma getirmek! Seçimde hezimete uğradılar, şimdi bu ucuz ve yakışıksız yolla intikam peşindeler.",https://www.sozcu.com.tr/akp-deki-hirs-ve-panik-devam-ediyor-p68773
Emin Çölaşan,"“Emekli maaşı komedisinden köpek olayına... Sürprizler bitmedi, yenilerine hazır olalım...”",19 Temmuz 2024,"Sevgili okurlarım, bunlar iktidar olalı 20 yılı geçti. İktidar, hem de bu uzun yıllar boyunca tek parti iktidarı. Üstelik yanlarında kapı gibi, adı MHP olan bir parti var! Adına ne derseniz deyin... AKP iktidarının yıllardan beri payandası, dayanağı, stepnesi olarak görev yapan bir parti. Kelle sayısı açısından bakıldığında Meclis’te çoğunluk her an onlarda. Muhalefet ne yaparsa yapsın sonuç değişmiyor. ★★★ İktidar işte böylesine uygun bir ortamda Türkiye’yi yönetiyor, Özel Harekat polislerine el öptürüyor. Eşine ender rastlanacak bir durum. Peki, böylesine uygun bir ortamda memleketin, vatandaşın hali acaba nasıl! Size sorayım, sabahları içiniz rahat uyanıyor musunuz? Güne rahat başlıyor musunuz? Yoksa her gününüz siyasi çekişmeleri, kavga dövüşleri, küfür ve hakaretleri izlemekle mi geçiyor? Ekonomik sorunlarınıza el atıldı mı, çözüm arandı mı? Sadece kişisel sorunlar değil, ülkenin sorunlarına eğilindi mi? Örneğin yolsuzlukların, vurgunların üzerine gidiliyor mu? ★★★ Karşımıza her gün yeni konular, yeni sorunlar çıkıyor... Onlardan biri şimdi emeklilerin durumu. Yerlerde sürünen milyonlarca emekliye kendilerince bir kolaylık yaptılar, maaşlarında sadaka gibi bir artış sağladılar.  Bunlar olumlu bir iş yaptıysa, sonrasını artık hepimiz biliyoruz. Devlet bütçesi batık durumda. İki yakası bir araya gelmiyor. Peki, ülkeyi yönetenler bu durumda ne yapacak? Yanıt belli. Kendi ürettikleri ya da üretmedikleri her mal ve hizmete yeni zamlar gelecek. Alkol, sigara, cezalar, harçlar, elektrik parası, doğalgaz, aklınıza ne gelirse... Bazıları geldi bile. Emekliye bir verecekler, toplumdan ve özellikle gariban kesimlerin cebinden üç alacaklar. Ama bu da yetmeyecek. Her şey 2026’da düzelecek inşallah, biraz daha dayanın! ★★★ Sevgili okurlarım, şimdi gündemde bunların henüz getirdiği bir konu daha var. Başıboş sokak köpekleri. Bu konuda hazırladıkları yasa teklifi şimdi Meclis gündeminde. Ne olacak, ne yapılacak? Köpeklerin sayısı bilinmiyor. Belki yüz binlerce, belki de milyonlarca. Bu köpekler genelde toplu geziyor, bazen özellikle çocukların ve yaşlıların arkasına düşüp kovalıyor, ısırıyor. Bunların karnı aç, mideleri boş. Bazıları belediye ekipleri tarafından yakalanıp barınaklara tıkılmış. Barınaklar derseniz yetersiz. Köpekler orada adeta yeniden açlığa mahkum edilmiş durumda. Barınaklarda kaç köpek var? Bilinmiyor, araştıran olmamış. ★★★ AKP-MHP koalisyonu bu konuda acaba ne yapacak? Eldeki bilgilere göre bir bölümü öldürülecek. Kibarca deyimiyle iğneyle uyutulacak. Peki, bu görev kime verilecek? Belediyelere! ★★★ İktidarın en son cingözlüğü karşımıza işte bu aşamada çıkacak. Bu “itlaf” işinin ciddi bir maliyeti var. Belediyeler bu parayı nereden bulacak? Bu durumda AKP’li belediyelere istedikleri kadar para, CHP’li belediyelere ise nasihat verilecek! Sonra da muhalefet belediyeleri, halka ve şimdi haklı olarak protesto gösterileri yapan hayvanseverlere şikayet edilecek: “Sizin güvenip oy verdiğiniz belediyeler, köpekleri işte böyle ölüme mahkûm ediyor!” ★★★ Şimdi birkaç gün daha yataktan kalkınca öteki rezilliklerle birlikte hem emekli maaşlarındaki gülünç artışı, hem de sokak köpeklerinin geleceğini düşünmek zorunda kalacaksınız. Hiçbir konuyu adam gibi çözmeleri asla mümkün olmuyor. İlle kavga dövüş, ille bağırış çağırış, mantıksız ve hukuk dışı teklifler... MHP aslanlar gibi arkalarında stepne. Bu yasa teklifinin geleceğini, kısa süre sonra neler olacağını merak etmemek mümkün değil.",https://www.sozcu.com.tr/emekli-maasi-komedisinden-kopek-olayina-surprizler-bitmedi-yenilerine-hazir-olalim-p67233
Emin Çölaşan,20 Temmuz 1974,20 Temmuz 2024,"Sevgili okurlarım, bugün 50. yılına ulaştığımız 20 Temmuz 1974 harekâtı Cumhuriyet tarihimizin önemli günlerinden biridir. Türk toplumu Kıbrıs’ta Rumlar tarafından eziliyor, horlanıyor ve hatta öldürülüyordu. İngiltere ve Yunanistan’la yapılan ve yıllarca süren siyasi görüşmelerden hiçbir sonuç alınamayınca Türkiye kararını verdi: Kıbrıs’a asker çıkarılacak, Ada’nın bir bölümü ele geçirilecek ve Kıbrıs Türkleri kurtarılacaktı. Cesur bir karardı, belki bütün dünyayı karşımıza alacaktık. Nitekim öyle oldu. Aradan 50 yıl geçmiş olmasına karşın Kıbrıs Türkleri ambargolardan kurtulamadı. ★★★ Harekât başladığında Başbakan Bülent Ecevit, Başbakan Yardımcısı Necmettin Erbakan ve Genelkurmay Başkanı Orgeneral Semih Sancar. Şunu iyi bilelim ve aklımızdan çıkarmayalım... Türk Silahlı Kuvvetleri 1974 yılında bugünkü gücünün yarısına bile sahip değildi. İlk aşamada görev yapacak çıkarma gemilerimiz bile sayıca yetersizdi. ★★★ Savaş filomuz 20 Temmuz 1974 günü sabaha karşı Mersin’den hareket etti. Çıkarma yeri olarak Rumların hiç ummadığı Girne yakınlarında bir plaj belirlenmişti. Çıkarma gemilerimiz o plaja demir attı ve Mehmetçik çıkmaya başladı. İlk şehidimizi orada verdik. Alay Komutanı Albay İbrahim Karaoğlanoğlu bir Rum mermisiyle şehit oldu. Askerimiz ilerlemeye çalışıyordu ama daracık bir alana sıkışıp kalmıştık. Öbür yanda ise paraşütçülerimiz çıkarma bölgesinin arka taraflarına indiriliyordu. Paraşütçülerimizi taşıyan uçaklar, ABD yardımından yıllar önce sağlanan babadan kalma C-47 tipi pervaneli nakliye uçaklarıydı. ★★★ Savaş olanca hızıyla sürerken kötü haber geldi. Baf Limanını ve yaklaşmakta olduğu bildirilen ‘hayali’ Yunan konvoyunu imha etmekle görevli jetlerimiz yanlışlıkla kendi gemilerimize saldırmış, bombalanan Kocatepe muhribi batmış, Mareşal Çakmak ve Adatepe ağır yaralar alarak Anadolu sahillerine doğru kaçmaya başlamıştı.                              Kıbrıs’ta karada, denizde ve havada askeri üstünlük elimizde idi. Bir avantajımız daha vardı. Yunanistan’dan kalkacak uçakların menzili Kıbrıs’a yetmiyordu. ★★★ Türk askeri ile Ada’daki Yunan ve Rum birlikleri arasında kanlı çarpışmalar oldu. Seçmece askerlerden ve komandolardan oluşan 900 kişilik Yunan alayını imha ettik. Ancak bunlar olurken dar bir alana sıkışmıştık ve acele bir çıkış bulmamız gerekiyordu. Batı dünyası bizi ateşkes imzalayıp ilerlemeyi durdurmaya zorluyordu. Ankara’da yeni bir karar alındı: “Ateşkes öncesinde ikinci bir harekât yapılacak ve Magosa’ya kadar olan bölgeler ele geçirilecektir.” Ve ağustos ayında gerçekleşen ikinci harekatta Magosa dahil pek çok yeri ele geçirdik. Önümüz artık açılmış ve pazarlık gücümüz artmıştı. İlginç bir gerçek harekât sırasında ve sonrasında ortaya çıkmıştı... Savaş boyunca askerimizin en büyük sorunu susuzluk idi. Temmuz ayında ortalığı cayır cayır yakan Kıbrıs sıcağı savaş gücümüzü ciddi biçimde etkilemişti. ★★★ Aradan epeyce zaman geçmişti... Kıbrıs Harekatı’nda cephede bire bir görev yapan Ordu Komutanı Orgeneral Bedrettin Demirel’e yıllar sonra sormuştum: “Paşam karşımızdaki düşman nasıldı, nasıl savaştı?” “Yaktık yıktık mahvettik, kovaladık kaçtılar” falan demedi. Verdiği yanıt ilginçti: “Cesurca savaştılar, iyi savaştılar.” Bunu da aynen yazmıştım. ★★★ Sonuçta Kıbrıs’ın önemli bir bölümünü ele geçirdik ve bir süre sonra KKTC’yi ayrı bir devlet olarak kurduk. KKTC şimdi bizim 82. vilayetimiz gibi ama gelin görün ki dünya üzerinde (Türkiye dışında!) bir tek tanıyan ülke bile yok. Türkiye’nin gönderdiği büyükelçi orada adeta bir genel vali olarak görev yapıyor. KKTC’yi tanımaktan korkanlar arasında Azerbaycan, İslam ülkeleri ve sözüm ona Türkî cumhuriyetleri de var. Sahte dostlar. KKTC ise bizim devlet bütçesinden pompalanan paralarımızı yiyor! Orası bir kumarhaneler cennetine dönüştü. Tek başına Türkiye’nin gölgesinde, Türkiye’nin yardımı ve desteği ile yaşıyor. ★★★ Sevgili okurlarım, aradan uzun yıllar geçti, Türkiye Cumhuriyeti olarak bunca güçlüklere göğüs gerdik. Akla şu soru gelebilir: Peki kardeşim biz kanlı savaşlar verip Kıbrıs’ı aldık. Tamam da bunlar olurken kaç askerimiz şehit düştü? Yanıtını da hemen (resmi rakamlardan) vereyim: -Karacı asker 411. -Jandarma 13. -Deniz piyadesi 13. -Havacı 5. Buna yanlışlıkla batırdığımız Kocatepe muhribindeki 55 denizci askerimizi de ekleyince toplam şehit sayımız 497 oluyor. Ne acıdır, Türkiye’de onlar adına dikilmiş bir anıtımız bile yok. Unutulup gittiler. Gazamız mübarek olsun, Allah hepsine rahmet eylesin.",https://www.sozcu.com.tr/20-temmuz-1974-p67509
Emin Çölaşan,Kaderin cilvesi... Nereden nereye,11 Temmuz 2024,"Sevgili okurlarım, bugünkü yazımda bizim aile albümünden aldığım ilginç bir fotoğrafı kullanıyorum. Bu fotoğrafın nerede ve ne zaman çekildiğini bilemiyorum. Yer alanlar arasında Celal Bayar, Refik Şevket İnce, Sarı Efe Edip ve bazı efeler var. Bu üçlünün dostluğu uzun yıllar boyunca sürüp gitti. Ancak hepsinin sonları ilginç. ★★★ Celal Bayar keskin bir İttihatçı. Milli Mücadele yıllarında Ege ve Ödemiş yöresinde önemli görevler üstleniyor. Yunan ordusundan gizlenirken dedemin (annemin babası) Refik Şevket’in evinde kalıyor. Dedemle ikisi ömürleri boyunca çok yakın iki dost. Küçüklüğümde dedemle birlikte İzmir ve Çeşme’de O’nun evine gidip elini öperdim. Ellerinin üst kısmındaki benekler halen aklımdadır.  ★★★ Dedem 1920 yılında açılan İlk Meclis’te Saruhan (Manisa) milletvekili. Daha sonra aynı Meclis’te Atatürk’ün Adalet Bakanı. Celal Bayar da aynı seçim bölgesinden, Saruhan milletvekili. Celal Bayar, dedem ve Sarı Efe çok yakın dostlar. Milli Mücadele arkadaşları. Sarı Efe Osmanlı’nın çöküş döneminde Serez’de jandarma yüzbaşı. Astığı astık kestiği kestik, Rum ve Bulgar isyancılara aman vermeyen, onlara karşı en şiddetli önlemleri uygulayan, vurup kırmaktan kaçınmayan bir subay. Kurtuluş Savaşı başlayınca Trakya elimizden gidiyor ve Efe vatana dönüyor. Burada Çerkez Ethem’le yakın ilişki kurup onun desteklediği çetelerle işbirliğine girişiyor.  Marmara bölgesinde kendi müfrezesini kurup, şeriat isteme bahanesiyle isyan eden padişahçı asileri kesip biçiyor. Bir ‘özelliği’ daha var! Anneannemin dayısı ve dedemin yakın dostu. ★★★ 1923 veya 1924 yılında çekildiğini tahmin ettiğim bu fotoğrafta oturanlardan soldan birinci Sarı Efe, soldan ikinci Celal Bayar, üçüncü ise Refik Şevket İnce. ★★★ Şimdi kaderin cilvesine geliyorum... Aradan uzun yıllar geçiyor. Üç arkadaştan Celal Bayar 1950 yılında Demokrat Parti seçimleri kazandığında cumhurbaşkanı oluyor. Bayar’ın yakın arkadaşlarından biri olan dedem ise ilk Demokrat Parti (Adnan Menderes) hükümetinde Milli Savunma Bakanı olarak görev yapıyor. Demek ki iyi ilişkiler uzun yıllar boyunca sürüp gitmiş. ★★★ Peki, üçüncü dost olan Sarı Efe ne oluyor? Onun payına idam çıkıyor! 1926 yılında İzmir’de Atatürk’e bir suikast düzenleniyor. Çoğu milletvekillerinden oluşan sanıklar arasında İttihatçıların Serez fedaisi Sarı Efe Edip de var. İstiklal Mahkemesi tarafından yargılanıyor, suçunu kabul etmiyor... Ve idam ediliyor. Sarı Efe’nin bu suikast olayına karışıp karışmadığını bazen bizim aile büyüklerine, anneanneme ve anneme sorardım. Acaba haksızlığa mı uğramıştı? Anladıkları, bildikleri ve duydukları kadarıyla, karışmış olduğunu söylerlerdi. ★★★ Bir fotoğraf ve üç isim!.. Geçmiş yıllardan ilginç bir anı. Fotoğrafta yer alan Milli Mücadele kahramanı dostlardan biri uzun yıllar sonra cumhurbaşkanı, diğeri Milli Savunma Bakanı oluyor, üçüncünün payına ise kısa bir süre sonra idam edilmek düşüyor... Kaderin cilvesi!",https://www.sozcu.com.tr/kaderin-cilvesi-nereden-nereye-p65450
Emin Çölaşan,Hayatı çelişkilerle dolu Bay Erdoğan,04 Temmuz 2024,"Sevgili okurlarım, 12 Eylül 2010 günü Türkiye’de anayasa referandumu yapılacaktı. Recep Tayyip her yerde mitingler düzenleyip “Evet deyin” çağrıları yapıyordu. Kürsülerin arkasına koskoca “Evet” yazıları asılıyordu. Yandaş ve işbirlikçi medya bu kampanyaya bütün gücüyle gaz veriyordu. Recep Tayyip ise Türkiye’yi adım adım gezip “Aman haaa, evet demezseniz zor durumda kalırım” diye nutuklar atıyordu. ★★★ Günlerden 15 Ağustos 2010… Bu kez Suriye’ye komşu Gaziantep mitinginde konuşuyordu. Şimdi bu konuşmanın Suriye ve Esad’la ilgili video bant çözümünü sizlere bir kez daha ve aynen iletiyorum. Lütfen dikkatle okuyunuz, kendisinin nasıl çelişkiler içinde olduğunu, dün ak dediğine bugün nasıl kara diyebildiğini, içine düştüğü çelişkileri iyice görünüz. O gün yine çıkmış kürsüye, çevreden toplanan partililere ve bindirilmiş kıtalara coşkuyla, el kol hareketleriyle hitap ediyordu: ★★★                   “Türkiye on yıllar boyunca içine kapandı, içine kapatıldı. Ne dediler? ‘Türkiye’nin üç tarafı denizlerle, dört tarafı düşmanlarla çevrili’ dediler. Biz geldik bu anlayışı yıktık. Bu anlayışı ortadan kaldırdık. Bunu en canlı şekilde, en yakın şekilde Gaziantep yaşıyor. Türkiye ve Suriye daha 7.5 yıl öncesine kadar birbirine husumetle (düşmanlıkla) bakıyordu. İki ülke zaman zaman savaşın eşiğine geliyordu. Biz geldik, ESAD KARDEŞİMLE oturduk, iki ülke arasındaki meseleleri konuştuk. İstişare ettik, müzakere ettik ve Türkiye ile Suriye’yi bölgenin iki KARDEŞ, iki DOST ülkesi haline getirdik miii? (Kalabalıktan eveeet haykırışları.) Her alanda işbirliğine    gittik mi? (Kalabalıktan eveeet sesleri.) Ekonomide, ticarette, dış politikada, kültürde, sanatta, ulaştırmada, bayındırlıkta işbirliği anlaşmaları imzaladık mı? (Bu anlaşmaların imzalandığını bilen (!) kalabalıktan eveeet sesleri.) Suriye ile aramızdaki mayınları temizlemek için adımlarımızı attık mı? (Yine eveeet sesleri. Recep Tayyip madeni bulmuş, kalabalığı okşayıp güzelce bağırtıyor!) Suriye ile aramızdaki vizeleri kaldırdık mı? (Eveeet.) Şimdi benim Gaziantepli kardeşim cebine pasaportunu koyuyor, istediği gibi Halep’e gidiyor, Şam’a gidiyor. Halep’teki, Şam’daki, Lazkiye’deki, Hama ve Humus’taki kardeşim cebine pasaportunu koyuyor, Gaziantep’e geliyor. Soruyorum, kim kazandı? Gaziantep kazandı dii’mi? (Kalabalıktan yine eveeet sesleri.) Esnaf kardeşim kazandı dii’mi? (Eveeet.) Tüccar kazandı dii’mi? (Eveeet.) Sanayici kazandı dii’mi? (Eveeet.) Vatandaşım kazandı dii’mi? (Eveeet)… Ve sözlerini şöyle bitiriyor: Bütün o korkuların, bütün o tehditlerin ne kadar boş olduğu ortaya çıktı. Düşman üretme politikasından yarar değil zarar gördüğümüz ortaya çıktı.” (Video bant burada bitiyor.) ★★★   Sonra kendi kaprisleri ve mezhep anlayışı nedeniyle Esad ile de papaz oldu... Durup dururken, ortada hiçbir şey yokken… “Esad kardeşim” diyordu, “Türkiye ile Suriye’yi bölgenin iki kardeş, iki dost ülkesi haline getirdik, her alanda işbirliğine gittik, vizeleri kaldırdık” diyordu, övgüler düzüyordu! Peki, ne olmuş, ne değişmişti? Suriye’den Türkiye’ye tehditler mi gelmiş, terör mü ihraç edilmişti? Saldırılar mı olmuştu?            Hayır, hiçbir şey olmadı. Sadece Tayyip’e ABD’den emir gelmişti: “Biz Esad’ı devirmeye karar verdik, sen de gereğini yap, düşman olduğunu açıkla, düşmanlık sergile!”          Aradan yıllar geçti ama Esad bir türlü devrilmedi, yerinde duruyor. Bu işle baş edemeyeceğini anlayan ve bu ağır yükün altında ezilen Recep Erdoğan ise şimdi Esad’a yeniden “dostluk eli”  uzatmak zorunda kalıyor. ★★★ Bu iktidarın anlamsız kaprisleri nedeniyle, Suriye ile resmen düşman olduk. Konuşmasında bağırıyordu: “Bu yaptıklarımızdan Gaziantep kazandı dii’mi?.. Esnaf kardeşim kazandı dii’mi?.. Sanayici kazandı dii’mi?.. Tüccar kazandı dii’mi?.. Vatandaşım kazandı dii’miii?..” Bir de şimdi anlatsın bakalım oraların durumunu, Türkiye’de milyonlarca sığınmacıya karşı giderek büyüyen tepkileri!.. Bütün Türkiye’de durum aynı… Suriye ile düşmanlık başlatınca sığınmacıların durumunu, “Vatandaşının” neler çektiğini, nasıl işsiz kaldığını, nasıl ana avrat sövdüğünü görsün. ★★★ Şuna bakın yaa, şu sözlerine bakın! “Bütün o korkuların, tehditlerin ne kadar boş olduğu ortaya çıktı. DÜŞMAN ÜRETME politikasından yarar değil, zarar gördüğümüz ortaya çıktı.” Dün bu sözleri söyleyen, meydanlarda “Kardeşim Esad” diye bağıran şahıs, Türkiye’yi milyonlarca Suriyeli sığınmacıyla doldurdu, şimdi ne yapacağını bilemiyor. Şimdi şu soruları yeniden sorma zamanıdır. ABD’den gelen talimat dışında bizimkinin Esad’la arasının bozulması için hangi neden ya da nedenler vardı? 2008 yılı Ağustos ayında Esad’la (Bodrum’da) aile boyu tatil yapmışlardı. 2009 yılında Recep Tayyip, Suriye’de Esad’ı ziyaret etti, bir kez daha aile boyu kucaklaştılar. Ortak basın toplantıları düzenlediler. Recep Tayyip, Esad’a ‘Değerli Cumhurbaşkanı kardeşim’ diye hitap ediyor, Suriye ile tarihi bir süreç başlattığını söylüyordu. Hayatı çelişkilerle dolu. Koskoca Türkiye’yi bu kafa yönetiyor. Milyonlarca sığınmacıyı başımıza bela ettikten sonra...   Recep Bey pes etti, onca posta koyduktan sonra sık sık yaptığı gibi geri adım atmayı, ödün vermeyi başardı! Tükürdüğünü yalıyor.",https://www.sozcu.com.tr/hayati-celiskilerle-dolu-bay-erdogan-p63151
Emin Çölaşan,Aman Devlet Bey çıldırdınız mı siz?,24 Temmuz 2024,"Sevgili okurlarım, gazetecilik yaşamım boyunca çok sayın devlet büyüğümüz Devlet Bahçeli ile iki kez yüz yüze geldim. İlki uzun yıllar önce, kendisi Başbakan Yardımcısı iken Başbakanlık binasında. Sedat Ergin ve rahmetli gazeteci arkadaşım Tufan Türenç’le birlikte idik. İkincisi ise sonraki yıllarda MHP Genel Merkezinde. Her iki buluşmamızda da karşımızda düzgün, aklı başında bir siyasetçi vardı. O görüşmelerde Bahçeli biraz kasıntı olmakla birlikte ‘tatlı’ ve ‘güler yüzlü’ bir siyasetçiye benziyordu. Hatta zaman zaman espriler falan yapıyordu! ★★★  Ne zaman ki AKP iktidarı kuruldu, Devlet Bey zamanla 180 derece değişti. Artık bu iktidarın kesin savunucusu olmuştu. Çizgisi günümüzde de hiçbir biçimde değişmedi. Onu ekranlarda asık suratı ve sert çıkışları dışında bir kez olsun görmedik. AKP ve Tayyipgiller iktidarının can simidi, stepnesi, payandası ve kurtarıcısı olarak iş görmeyi günümüzde de sürdürüyor.  Bu konuda Tayyip iktidarının bir numaralı destekçisi. ★★★ İktidar söz konusu olduğunda sert çıkıyor, savunma makamına geçiyor ve iktidara karşı olan kesimlerin üzerine sert sözleriyle gidiyor. Kraldan fazla kralcı! Gerçi gerek partisinin ve gerekse kendisinin siyaset sahnesinde eski önemi ve ağırlığı kalmadı ama yine de bildiği yolda devam edip gidiyor. ★★★ Çok sayın büyüğümüz dün siyaset meydanında yeni bir bomba patlattı. Partisine ve kendisine sözleri ve yazılarıyla karşı çıkanların listesi! Bu listeyi ekranlara göstermekten de kaçınmadı. Bir değil, on değil, tam 154 kişiden oluşan bir isim listesi. Olacak iş değildir. İçlerinde her kesimden insan var. -Siyasetçiler. -Gazeteciler. -Hukukçular. -Üniversite hocaları. Bunlarla hesaplaşacakmış ama hukuk yoluyla! En kalabalık listeyi gazeteciler oluşturmuş! ★★★ Elindeki listeyi gösterirken “Bunlarla hukuk ortamında mutlaka hesaplaşacağız” diyor. Konuşmasında her zaman olduğu gibi Recep Bey’e yine övgüler düzüyor, DEM ve CHP ateşle oynuyor” diyor ve sözlerini şöyle sürdürüyor: “CHP’nin ağır bir ekonomik kriz yaşandığından söz etmesi bir deli saçmasıdır. Türk ekonomisi hızla ilerlemektedir!” ★★★ Devlet Bey’in artık zor durumda kaldığı sinirli ve tehdit dolu sözlerinden de anlaşılıyor. Doktor değilim ama teşhis koymak zor değil. Hele Sinan Ateş cinayeti sonrasında sinir sistemi iyice bozulmuş gibi! Halkı!.. Tayyipgillerin böyle kayıtsız şartsız savunuculuğuna soyunmak ve aynı kısır döngü içinde savrulup durmak hiç kolay değil. Bazı şeyleri niçin yaptığını anlamak da mümkün değil. Örneğin dünkü basın toplantısına Sözcü muhabiri Yavuz Alatan’ı almadılar. Alınmayan başka gazeteciler de vardı. Neden, niçin! ★★★ Sevgili okurlarım, burada işin çok ciddi ve ürkütücü bir boyutuna özellikle değinmek gerekiyor. MHP’ye karşı çıkanlar ve eleştirenler listesinde çeşitli kesimlerden 154 isim yer alıyor. Hiçbiri FETÖ’cü, terörist falan değil. Bu isimlerden herhangi birinin başına bir süre sonra iş gelirse Devlet Bey acaba ne diyecek, ne yapacaktır? Bu gibi işlerin şakası olmaz... En azından dayak yiyebilirler. Allah korusun ama son aşama vurulmak ya da öldürülmektir. Bunları Devlet Bahçeli’nin “deneyimli” bir siyasetçi olduğunu varsayarak söylüyorum. Deneyimli bir siyasetçi o laflarının nereye, hangi sonuçlara kadar uzanabileceğini düşünmeden bunları söyleyebilir mi? Yoksa bir akıl tutulması mı var? ★★★ Her şeyi bırakın bir yana, beyefendinin ağzından çıkanlar demokrasi ve fikir özgürlüğü ile bağdaşmaz. Osmanlı döneminde yaşamıyoruz ki insanlar padişahların ağzından çıkan “vurun kellesini’ gibi emirlerle yok edilsin! Devlet Bey dün listeden bahsederken büyük bir yanlış yaptı. Altından, ezilmeden kalkabilmesini dilerim!",https://www.sozcu.com.tr/aman-devlet-bey-cildirdiniz-mi-siz-p68304
Emin Çölaşan,Beleşçi kafileleri,06 Temmuz 2024,"SEVGİLİ okurlarım, ‘beleşe’ bizim kadar meraklı bir toplum dünyada az bulunur! Mutlaka dikkatinizi çekmiştir... Bazen büyük mağazalarda ‘indirim günleri’ yapılır. İndirimi önceden haber alan beleşçi takımı sabahın erken saatlerinde kapı önünde kuyruk oluşturup sıraya girer. Açılışa az bir zaman kala o kuyrukta mutlaka kavgalar çıkar, polis el koyar. O kadar ki, bazı durumlarda mağazanın camları kırılır, eşyalar yağmalanır. Bu utanç verici açgözlülük durumlarını televizyonlardan izlemek de bize düşer. Gerçekleşen bu rezalete her seferinde milyonlarca insanımız utanarak tanık olmak zorunda kalır. Rezalet daha çok şu alanlarda gerçekleşir: Elektronik mal satan mağazalar. Gıda indirimleri. Ucuza satılan lüks giysiler ve aksesuarlar. Federasyon davetleri. ★★★ Aslında beleşçilik pek çok alanda geçerlidir ama özellikle maç gezilerinde onların ismi pek ortaya çıkmaz. Tamamı AKP iktidarından torpillidir. Örneğin partili yandaş, iktidar tarafından yeni bir göreve atanır. Göstermelik maaşı her bürokrat kadardır ama işin bir de gizli tarafı vardır. O şahıs herhangi bir kamu kuruluşunun yönetim kuruluna üye olarak atanır ve oradan da maaşa bağlanır. Bu gibi kuruluşlara halk arasında arpalık denir. Çok güzel ve çok uygun bir deyiştir. Siyaseten torpilli şahıslar bu ek görevler sayesinde malı götürür. Ezilen ve açlığa mahkum edilen milyonlarca insanımızın durumu ne onları, ne de bu rezaleti sergiletenleri hiç mi hiç ırgalamaz. Yönetim kurulu üyesi seçilen vatandaş ayda bilemediniz bir saat oraya uğrar, çayını kahvesini içip izin ister. Ay sonu geldiğinde parasını cebine koyup gider. ★★★ Bizde beleşçiliğin bazı ilginç örneklerini başta Futbol Federasyonu olmak üzere öteki federasyonlar yaratır... Heyecanla beklenen milli maçlar öncesinde özellikle Futbol Federasyonu’nun en önemli görevlerinden biri beleşçiler listesini hazırlamaktır. Hele maç yurt dışında oynanacaksa!.. Önce kişisel başvurular alınır. Her şey beleş! Uçak biletleri, otel, yeme içme... Başvuruda bulunup ricacı olanların öncelikle ayıklanması gerekir. Öyle ya, o kadar beleşçiyi yurt dışına taşıyıp sonra getirmeye kalkışmak pahalı iştir. Buna petrol zengini hırsız Arap ülkeleri bile para yetiştiremez! ★★★ Bu gibi durumlarda ne yapılmalı?.. Önce iktidar yetkililerine sormalı! “Efendim milli maça bir kafile davet edeceğiz. Harcamalar bize aittir. Sizin önereceğiniz isimler acaba kimlerdir?” İktidar yandaşı gazeteciler dahil ortaya yüzlerce isim çıkar ama bunların hepsini götürmek mümkün değildir ki! Listeler ayıklanır, eldeki para durumu yeniden gözden geçirilir ve beleşçiler listesi Federasyon tarafından son kez oluşturulur. Şanslı olanlara müjde hemen verilir... “Sizi kutlarız. Listeye girdiniz, şu tarihe kadar hazırlığınızı tamamlayınız.” Sanki piyangodan büyük ikramiye kazanmış gibi!.. ★★★ Sevgili okurlarım, milli takımın yurt dışında bugüne kadar oynadığı maçlara (hiç abartmıyorum) binlerce kişi Federasyon tarafından bu yöntemiyle davet edildi... Şanslı olanlar gidebildi. Federasyon’da para bol. Başta futbol ve basketbol olmak üzere federasyonların çoğu siyasetin tam göbeğinde, Recep Bey’in gölgesinde, iktidar partisinin emrinde ve hizmetinde. Karışan, görüşen, denetleyen yok! İstediğini çağır, istediğini bol kepçe götür. ★★★ İşin daha da ilginç yanı nedir bilir misiniz? Bu beleşçiler listesi hep gizli tutulur. Hiçbir zaman açıklanmaz, devlet sırrı gibi saklanır. Bugün oynanacak Hollanda maçına da böyle kalabalık bir kafile gitti ama beleşçilerin kimlerden oluştuğu bilinmiyor. ★★★ Şimdi burada sorma zamanıdır... -Bu iktidar döneminde yurt dışında oynadığımız milli maçlara kaç beleşçi götürülmüştür? -Kimler hangi ülkelere gitmiştir? -Bunlar hangi gerekçeyle götürülmüştür? -Hangi harcamaları Federasyon tarafından karşılanmış, bu kafileler için toplam ne kadar ödenmiştir? ★★★ Lütfen dikkat ediniz, bu soruların yanıtı hiçbir zaman verilmeyecektir. Verilmesi mümkün değildir. Bu gece Hollanda maçını izleyecek olursanız, işin bu boyutunu da biraz olsun düşünmenizi istirham ederim!",https://www.sozcu.com.tr/belesci-kafileleri-p63639
Emin Çölaşan,Küçüklere büyük haksızlık,16 Temmuz 2024,"Sevgili okurlarım, 15 Temmuz darbe girişimi gecesinde evde yalnızdım... Erkenden yatmıştım, yatakta kitap okuyordum. Telefon çaldı, bir arkadaşım arıyor... “Olanlardan haberin var mı?” Ne olduğunu sordum, durumu ondan öğrendim. Televizyonu açınca gerçekler karşıma çıktı. Bir şeyler oluyordu ama bu işi kimlerin yaptığı o saatlerde henüz belli değildi. ★★★ Bizim ev gazeteye çok yakın. Hemen araç istedim, gelen araca atlayıp gazeteye geldim. Bütün arkadaşlar toplanmıştık. Olanı biteni herkes merak ediyordu. Gecenin geç saatlerinde silahlar atılıyor, bombalar patlıyor, uçak sesleri ortalığı inletiyor, bizim bina deprem olmuş gibi sarsılıyordu. Gecenin yarısını geçtiğimizde hadise anlaşılmış, darbecilerin başarılı olmadığı ortaya çıkmıştı. ★★★ Artık eve dönecektim. Bizim büronun çaycısı Durmuş Akdoğan, Saygı Öztürk’ün arabasıyla beni eve götürmek için ısrar ediyordu. Önce Ankara’nın en işlek caddelerinden biri olan Tunalı Hilmi’ye girip olanı biteni görelim dedik! Caddede ters yönden gelen zırhlı araçlar vardı. Durmuş tutturdu “Abi bunların peşine takılalım olacakları görelim...” “Durmuş sen çıldırdın mı oğlum, darbe oluyor. Baksana şu olanlara... Bu işin şakası yok, kim vurduya gideriz...” O kargaşadan sağ salim sıyrıldık, eve geldim. Çankaya tarafından silah sesleri ve patlamalar duyuluyordu ama iş bitmişti. ★★★ Olayın sonrasını hepimiz biliyoruz ama üzerinde durulması gereken çok önemli bir konu var. İşin sonrasında binlerce kişi yargılandı, binlerce kişi tasfiye edildi ve müebbet hapis cezası aldı. İçlerinde özellikle erler, askeri öğrenciler ve çok sayıda başka küçük rütbeliler vardı. Bazıları ellerine silah bile almamıştı. Hukuk ve adalet anlayışının hiçbir zaman kabul etmeyeceği bir durum. ★★★ Onlar emir kulu idi. Kim olursa olsun birileri darbe yapmaya kalkışmış, kurunun yanında yaş da yakılmıştı. Şimdi cezaevleri onlarla tıka basa dolu. Sığınacak, onların haklarını savunacak birileri yok. Komutanları emir vermiş, onlar da silah kuşanıp verilen emirlere (neler olduğunu bilmeden) uymak zorunda kalmıştı. O yargılama sürecinde haksızlığa uğrayan masumların hakları ve hukuku günün birinde acaba yeniden gündeme gelir mi? Hiç sanmıyorum ama vicdanım bana bunları yazmam gerektiğini söylüyor. Sevgili okurlarım, manyağın biri ABD eski Başkanı Trump’a ateş etti. Suikast sahnelerini medyadan mutlaka izlemişsinizdir. Önce bizdeki benzer olaya bakalım. Başbakan Turgut Özal 18 Haziran 1988 günü partisinin genel kongresi yapılırken spor salonunda konuşmasını yapıyor. Tam o sırada birkaç el silah sesi duyuluyor. Özal kendini kürsünün altına atıyor ve korumalar tarafından çıkarılıyor. Sonra gerçek ortaya çıkıyor. Parmağından yara almış. Kartal Demirağ isimli suikastçı ise kendini yere atıyor, yuvarlanarak kaçmaya çalışıyor. Ancak korumalar kısa sürede üzerine atlıyor ve yakalanıyor. ★★★ Bunlar olurken salonda büyük panik var. Binlerce kişi kaçışıyor, ortalık birbirine giriyor, o kargaşa ortamında insanlar eziliyor. Kartal Demirağ yargılandı, 20 yıl hapis cezası aldı. Dört yıl yattıktan sonra 1992 yılında Özal tarafından affedildi ve tahliye oldu. Sonraki yıllarda popüler oldu, yaşadıklarını medyada anlattı. (Şimdi aradan yıllar geçti, unutuldu gitti. Acaba öldü mü, yaşıyor mu bilmiyorum.) ★★★ Şimdi bir Özal suikastına bakalım, bir de Trump suikastına... Aradaki farkları ve benzerlikleri biraz irdeleyelim... Bizim suikastta panik oluyor, herkes kaçışıyor. Özal kendini kürsünün altına atıyor. Trump olayında (her nedense) hiçbir panik, hiçbir kargaşa yaşanmıyor. Bir kişi bile ayağa kalkıp kaçma girişiminde bulunmuyor. Sanki bir film sahnesi çevriliyor gibi. Trump da aynen Özal gibi ateş edildiğinde kendini kürsünün altına atıyor, kulağından isabet aldığı görülüyor.  Bizimki parmaktan diğeri kulaktan! Bizimkinin olayında panik var diğerinde yok. Farklar var, benzerlikler var!",https://www.sozcu.com.tr/kucuklere-buyuk-haksizlik-p66497
Emin Çölaşan,Ve Yunan ordusu teslim oluyor...,28 Ağustos 2024,"Sevgili okurlarım, tüm ulusal bayramları unutturmaya çalışan, protokol törenleri dışında kutlamaları bile yasaklayan bir iktidarla karşı karşıyayız… 26-30 Ağustos arası her yıl Zafer Haftası olarak kutlanırdı. Bunlar ulusal kavramları unutturmak için başka bir uygulama başlattı! 26 Ağustos’a bu yıl da 953 yıl önceki Malazgirt Savaşını oturttular ve onu kutluyorlar. Bizim gerçek Zafer Bayramından ise göstermelik  protokol törenleri dışında ses yok! Hani 23 Nisan’ı gündemden düşürmek için o tarihe Peygamberin Kutlu Doğum Haftasını yerleştirdiler ya, aynen onun gibi!   Ulusal bayramlarımız zaten çok az. 23 Nisan, 19 Mayıs, 30 Ağustos ve 29 Ekim. Ellerinden gelse tümünü iptal edecekler de o kadarı pek mümkün olmuyor! Sadece törenleri yasaklamakla, kısıtlamakla yetiniyorlar.   ★★★ 30 Ağustos (1922) Zafer Bayramının anlamını ve perde arkasını pek çok kişi bilmez. Ege ve Batı Anadolu’yu işgal eden Yunan ordusuna karşı İnönü ve Sakarya’da kazandığımız zaferler sonrasında çatışmalar azalmıştı, cephelerde durgunluk vardı. Batı Cephesi Komutanı İsmet Paşa, Başkomutan Mustafa Kemal Paşa... Bugünkü sahtekârların ve din tüccarlarının aşağılamaya kalkıştığı iki aslan yürekli adam. Ömürleri cephelerde geçmiş, en ön saflarda vuruşmuş kahramanlar. ★★★ Türk ordusu düşmana saldıracak ve son darbeyi vurmaya çalışacaktı. Ancak bunun çok gizli tutulması gerekiyordu. Asker bile yeni mevzilerine gece yürüyüşleriyle giriyordu. Ankara’da kurulan Anadolu Ajansı 26 Ağustos öncesinde bir haber geçti: “Mustafa Kemal Paşa yarın Çankaya’da bir çay ziyafeti verecek.” Dikkatler oraya çevrilirken Mustafa Kemal Paşa Ankara’dan sessizce ayrılıp Batı Cephesine, Afyon yakınlarına gitti. Saldırı planları hazırdı. ★★★ Türk ordusu mevzilendi, 26 Ağustos günü Büyük Taarruz başladı. İşgal altındaki vatan toprakları kurtarılacaktı.  Birkaç gün sonra Mustafa Kemal Paşa o ünlü emrini verdi: “Ordular ilk hedefiniz Akdeniz’dir, ileri.” (O yıllarda Ege, Akdeniz olarak tanımlanırdı.) Uşak, Afyon, Bursa, Aydın, Manisa, her yer adım adım kurtarıldı. Şimdi sırada İzmir vardı. 30 Ağustos 1922’de gerçekleşen Büyük Meydan Muharebesini kazanıp son vuruşu yaptık. Ordularımız İzmir’e yönelmişti. Yürüyüş at sırtında veya yayan yapılıyor, Mehmetçik o sıcakta aç, susuz, işgal altındaki yanmış ve yıkık beldeleri tek tek kurtarıp İzmir’e doğru ilerliyordu. İzmir 9 Eylül günü kurtarıldı, hükümet konağına bayrağımız çekildi. ★★★ Yunan ordusunun başkomutanı Nikolas Trikupis, 2 Eylül 1922 günü bütün komuta kademesiyle birlikte teslim oldu. Sonra bu savaşı ve teslim olma gününü Türkçeye de çevrilen “Hatıralarım” isimli kitabında anlattı. Bir bölümünü okuyalım: “Piyadelerimiz topçularımızın etrafını sarmış, Türklere, ateş açtıkları takdirde kendilerinin de bizim topçulara ateş edeceğini söylemişlerdi. İleri sürdükleri sebep şu idi: Savaşta Türklerle göğüs göğüse gelindiğinde Türkler onları esir alır ve hepsini keserdi… Bu suretle son mukavemet (direnme) ümidimiz de sönmüştü. Küçük birlik komutanlarına askerleriyle birlikte sonuna kadar mukavemet için derhal mevziye girmelerini emrettim. Fakat istisnasız bütün subaylar bana askerlerinin savaşmak istemediğini, mücadelenin boş olduğunu söylediler. Bu acıklı durumda kalınca büyük bir üzüntüyle top ve makineli tüfeklerin tahrip edilmesini istedim. Bu emir yerine getirildi. Mukavemet (direnç) gösterdiğimiz takdirde askerlerimizin kesileceğini anlayınca, beyaz bayrak çekip teslim olmak zorunda kaldık...” ★★★ Kendisini aklamaya çalışan başkomutan Trikupis nasıl teslim olduğunu aynı kitabında şöyle anlatıyor: “Uşak dışında esir olup Türk ordusunun kumandanı (Batı Cephesi komutanı) İsmet Paşa’nın dairesine götürüldüm. O da beni Mustafa Kemal’e götürdü. Mustafa Kemal’in odasına girdiğim zaman o ayağa kalkarak dostane bir şekilde beni karşıladı ve Fransızca hitap ederek şunları söyledi: ‘Unutmayın ki general, koca Napolyon da esir olmuştu. Siz vazifenizi tam olarak ve sonuna kadar yaptınız. Biz sizi takdir ediyoruz, size hürmet ediyoruz. Burada esir değil misafirsiniz’. Oradan Ankara’ya, Ankara’dan da Kırşehir’e (esir kampına) götürüldük. Esaretimiz bir yıl devam etti. Oraya (esir düşen) diğer generallerle birlikte birçok subay da getirilmişti…” Trikupis işin ayrıntılarına girmiyor, esir olmasını kitabında bu kadar anlatmakla yetiniyor. ★★★ Bir de, sonraki yıllarda kendisiyle söyleşi yapan rahmetli gazeteci abimiz Hıfzı Topuz’a Atina’da anlattıkları var. O sırada 84 yaşında. Özetliyorum: “Etrafımız Türkler tarafından çevrilmişti. Esir olacağımızı anlıyorduk. Beygirim de vurulmuştu. Başka bir ata binerek çemberi yarmak istedim ama fayda vermedi. Yaverim yanıma gelip ‘Generalim kılıçlarımızı yok edelim’ dedi. Kılıcımı kendisine verdim, aldı ve kırıp parçaladı. (Kılıç askerliğin ve komutanlığın onur simgesidir. EÇ.) Türklerin içine düşmüştüm, esir oldum. Bizim Anadolu’da ne işimiz vardı? Ne diye bizi oralara gönderdiler. Şimdi itiraf ediyorum, bizim Anadolu savaşında hiçbir çıkarımız yoktu. Yabancı devletlere alet olduk. Ben Anadolu’da sizinle dört defa çarpıştım. İnönü, Sakarya, Dumlupınar… Türklerin büyük hazırlık içinde olduğunu fark ediyorduk. Nihayet 26 Ağustos sabahı Türklerin beklenmedik taarruzu ile karşılaştık. Ama cephenin çökeceğine ihtimal vermiyorduk. En büyük korkumuz İzmir’le haberleşme ve ulaşımın kesilmesiydi. Takviye istedim, göndermediler. Halbuki karşımızda Mustafa Kemal vardı. Neye uğradığımızı anlayamadık. Cephe çökmüş ve ordu mağlup olmuştu. Birliklerimiz perişandı. Kimsede savaşa devam arzusu kalmamıştı. Sağ kalan birlikler dağınık halde İzmir’e kaçmaya çalışıyordu… Beni (esir olunca) ilk olarak Garp Cephesi Kumandanı İsmet Paşa’nın yanına götürdüler. Kendisiyle fazla bir şey konuşmadık. Atatürk beni mert bir askere yakışır bir şekilde kabul etti. Üzüntü ve heyecan içindeydim. İnönü beni kendisine takdim etti. Gazi’nin bu sırada (Fransızca söylediği) sözlerini hiç unutmayacağım: -Üzülmeyin general, siz görevinizi sonuna kadar yaptınız. Askerlikte mağlup olmak da vardır. Napolyon da vaktiyle esir olmuştu. Size karşı büyük saygı besliyoruz. Burada misafirimizsiniz. Buyurun istirahat edin, yakında her şey düzelecektir…” ★★★ Yunan ordusu İngiltere’nin maşası olarak 15 Mayıs 1919 günü İzmir’e çıkmış, sonra içerilere yayılarak tüm Ege bölgesi ile Eskişehir, Bursa ve Doğu Trakya’yı işgal etmişti. 30 Ağustos Başkumandanlık Meydan Muharebesinde yenildiler, İzmir’e yöneldiler. İzmir’e varmayı başaran artıklar limanda bekleyen İngiliz ve Yunan gemilerine binip kaçtılar. Türk ordusu 9 Eylül 1922 günü İzmir’e girdi, hükümet konağına Türk bayrağı çekildi... Yıllar süren işgal bitmişti ama Osmanlı’nın başkenti İstanbul halen işgal altındaydı… Şimdi sırada İstanbul’un kurtarılması vardı. ★★★   Sevgili okurlarım, benim bu ülkede hiçbir zaman içime sinmeyen acı bir gerçek var. 1922 yılında bunlar yaşanır ve vatan kurtarılırken, günümüzde nutuk atanlardan hiçbiri henüz ana rahmine bile düşmemişti. Onlar tarih bilmez, onlarda Allah korkusu yoktur ama Allah’ın adını ağızlarından düşürmezler! Dünyadan habersiz olan o tipler gün geldi -aynen bugün olduğu gibi- Atatürk ve İnönü’yü aşağılamaya, hatta alay etmeye kalkıştılar. Okul kitaplarından ve Diyanet’in hutbelerinden bile isimlerini çıkardılar. Oysa o kahramanlar olmasaydı, dağ başlarında kelle koltukta savaşmasaydı şimdi ya hiç doğmamış ya da çan sesleri altında dua ediyor olacaklardı! ★★★ Evet, savaş bitmişti. Kazanmıştık. Şimdi sırada Mondros ve Sevr anlaşmalarının yırtılıp çöpe atılması, Lozan Anlaşmasıyla egemenliğimizin ve ekonomik bağımsızlığımızın kazanılması, saltanat ve halifeliğin kaldırılması, Cumhuriyet’in ilan edilmesi, kadın haklarının verilmesi ve peş peşe devrimlerin yapılması vardı. Hepsi gerçekleşti. Pek çok şey 30 Ağustos 1922’de başlamıştı.",https://www.sozcu.com.tr/ve-yunan-ordusu-teslim-oluyor-p78390
Emin Çölaşan,Devlet Bey... Nereden nerelere sürüklenmiş!,23 Ağustos 2024,"Sevgili okurlarım, bir siyasetçi düşünün ki günün birinde iktidar partisi AKP’yi en ağır sözlerle eleştiriyor, inim inim inletiyor, yerin dibine batırıyor. En ağır sözleri söylüyor, vurdukça vuruyor. Sözleri yanlış mı? İftira mı atıyor, yalan mı söylüyor? Hayır, gerçekleri dile getiriyor (du)!.. ★★★ Siyaset tarihimize 17-25 Aralık operasyonları olarak geçen süreci hiçbir zaman unutmamak gerekir. Ne olmuştu o süreçte? Devletin (Fetöcü olduğu ifade edilen) savcıları ve polisleri tarafından bir takım dosyalar hazırlanmış ve baskınlar düzenlenmişti. Gelişmelerin başrolünde şimdi nerede olduğu ve ne yaptığı bilinmeyen İranlı bir şahıs, Rıza Sarraf vardı. Anımsayın, o sırada AKP ile Fetö öyle bir yakınlık sergiliyor ve aralarından su sızmıyordu. O kadar ki, bizim Recep Bey yurt dışına tüymüş olan Fethullah’a çağrılar bile yapıyordu: “Dön artık hocam, bitsin bu hasret!” Ancak Fethullah korkuyordu. Yerleştiği ABD’den gelmesi elbette ki söz konusu olamazdı. ★★★ 17-25 Aralık operasyonları ve baskınları bir süre sonra gerçekleşti. Bunun adına da “17-25 Aralık rüşvet ve yolsuzluk operasyonları” denildi. Operasyonların en büyük destekçilerinden biri, o günlerde de MHP Genel Başkanı olan Devlet Bahçeli idi. Şüphelilerin telefon konuşmaları polis tarafından dinlenmişti... Ve yapılan baskınlarla birlikte ele geçirilen belgelere de el konuldu. Çikolata ve ayakkabı kutularında yüz binlerce dolar rüşvet parası, evlerinde para sayma makineleri, milyonluk hediye kol saatleri, milyonlarca liralık döviz vesaire vesaire... ★★★ Rezalet belgelenince dört hükümet üyesi birden piyasadan çekilmek zorunda kaldı. İçişleri Bakanı Muammer Güler, Ekonomi Bakanı Zafer Çağlayan, Çevre Bakanı Erdoğan Bayraktar, AB Bakanı Egemen Bağış ve bazı banka genel müdürleri. Hesabı veremeden gittiler.    (Dosyalarda yer alan bazı ünlü şahıslar için şimdi bile yayın yasağı var, o isimlere değinmek mümkün değil.) 17-25 Aralık deyince akla Devlet Bahçeli’nin makam odasında, masasının yanında duran ayaklı saat benzeri bir şey hatıra geliyor. Üzerinde kocaman “17-25.” ★★★ Şimdi o baskınların yapıldığı 2013 yılına dönüp bakalım... Uzunca bir süredir (ne yazık ki) AKP iktidarının yedek lastiğine dönüşen kurtarıcı melek Devlet Bey bu konuda acaba neler diyor, neler düşünüyor ve iktidarın ‘marifetlerini’ o yıllarda nasıl tanımlıyordu? Operasyonlar son aşamaya geldiğinde partisinin Meclis Grubu toplantısında kürsüye çıktı, AKP iktidarını yine bombaladı ve aynen şunları söyledi: (Tutanaklardan aynen) ★★★ “Muhterem arkadaşlarım, inançlarımızı diline dolayarak mütedeyyin (dindar) kitlelere seslenen AKP, iktidara gelince Allah korkusunu defterden silmiştir. Kul ve yetim hakkına el uzatan yerli ve yabancı soygun ve menfaat çetelerinin ümidi ve kurtarıcısı haline gelmiştir. Sokaklarda simit, su ve limon satıp ‘buralara geldiğini’ söyleyerek duygu sömürüsü yapan Erdoğan’la çamurlu sokaklarda yürüyerek bu seviyelere çıktığını söyleyen (Başbakan) Davutoğlu’nun icraatları Türkiye’nin aleyhinedir. 3 Kasım 2002’de ‘ya hortum ya yurdum’ diyerek dürüstlük ve ahlak mesajları veren AKP, 12 yıllık iktidar döneminde yağma, talan, rüşvet, vurgun ve soygun hanedanlığı kurmuştur. Bir zamanlar ‘yolsuzlukları kestik, hortumları kapadık, duyunca şok olacaksınız’ yaygaraları şimdilerde yerini bambaşka bir söylem ve savunmaya bırakmıştır. Yolsuzlukları kestik diyenler çalarken yakalanmış, hortumları kapadık diyenler hortum döşerken basılmıştır... Bilinmelidir ki bu millet 17-25 Aralık’taki tarihin en büyük rüşvet ve yolsuzluk vakasını unutmayacaktır.” ★★★ Evet sevgili okurlarım, bir siyasetçinin ya da bir devlet adamının dün ak dediğine bugün kara demesi veya dün kara dediğine bugün ak demesi, en hafif deyimiyle ayıptır, yakışıksızdır. Devlet Bey bu tanıma ne yazık ki uyuyor. Dün (haklı olarak) yerin dibine batırdığı Recep Bey ve AKP iktidarının bugün en büyük savunucusu, destekçisi ve hatta kurtarıcı meleği kesildi.  Kraldan fazla kralcı.     Üstelik yakın geçmişte Recep Bey için söylediği en ağır sözlerinin mürekkebi bile henüz kurumadı. Şimdi yakın dost oldular. Bir devlet adamının böylesine çelişkiler içinde yuvarlanıp durması gerçekten hayret verici bir şey. Neyse, günün birinde belki 17-25 Aralık olayına değindiği takdirde gerçek düşüncelerini öğrenme fırsatını buluruz!",https://www.sozcu.com.tr/devlet-bey-nereden-nerelere-suruklenmis-p77166
Emin Çölaşan,Vergisinden korkanlar,31 Ağustos 2024,"Sevgili okurlarım, burada ısrarla üzerinde durduğum ve sık sık gündeme getirdiğim bir konu var. Fırsat buldukça yazıyorum, bazı sorular soruyorum. Türk Milleti olarak acaba kafayı mı yedik? Çıldırma aşamasına mı geldik? Galiba biraz öyle. Neresinden bakarsanız bakın biz eskiden böyle değildik. Her şeyden önce insanlar birbirlerine karşı saygı duyardı. Mafya bozuntusu sokak çeteleri türememişti. ★★★ Geçmiş yıllardan çok iyi anımsıyorum... Necdet Elmas isimli biri Türkiye’de ilk banka soygununu 1960’lı yıllarda gerçekleştirmişti. Elinde bir silahla İstanbul’da Buğday Bankası şubesine dalmış ve paraları elindeki torbaya doldurup tüymüştü. Kamuoyu haftalarca bu soygunla uğraştı. O zaman televizyon yoktu. Türk polisi bu gibi konularda deneyime sahip değildi. Gazeteler işin üzerine gidiyordu ama gelin görün ki Necdet Elmas ortalıkta yoktu, bulunması mümkün olmuyordu. Adına ‘gangster’ denilen Necdet Elmas eninde sonunda yakalanıp tutuklandığında millet rahat bir nefes almıştı. ★★★ O yıllardan bu yana memlekette çok şeyler değişti!.. Belki yüzlerce banka soygunu oldu ama bu kez soygunların tanımı değişmişti. Silahlı soygunlar artık tek sütunluk haber olmaya başladı. Günümüzde soygunlar artık silahla değil çok daha değişik yöntemlerle yapılıyor... Özellikle de iktidar desteğini arkasına alan şahıslar, şirketler ve holdingler tarafından... Geçmiş yıllarda yolsuzluk yok muydu? Elbette vardı ama bugünkülerin yanında solda sıfır kalırdı. ★★★ Yıllar içerisinde çok önemli bir gelişme daha oldu... Türkiye’de yüzsüzlerin sayısı anormal rakamlara ulaştı. Vergi yüzsüzleri, gücünü bugün olduğu gibi iktidarlardan alan mafya özentileri... Devleti silahsız soyan ekipler! Üstelik zihniyetler 180 derece değişti. Dün çok ayıp sayılan davranışlar bugün normal karşılanır oldu. ★★★ Maliye Bakanlığı birkaç gün önce bu yılın vergi rekortmenlerini açıkladı. Tablolarda çok ilginç Türkiye gerçeklerine yer verilmişti. Bu tablolara iki açıdan bakmak gerek: Kişisel vergi rekortmenleri ile kurumlar vergisi rekortmenleri. Kişisel vergide ilk 100 arasına giren 73 rekortmen isminin açıklanmasını istemiyordu. Aslında ortada gurur duyulması gereken bir durum vardı. Ama gelin görün ki ilk 100 arasında yer alıp en yüksek vergiyi ödeyecek olan 73 mükellef isminin gizli tutulmasını istiyordu!.. Neden, niçin? Akla bazı sorular geliyor. -Bunlar kara para mı akladı? -Karaborsa mı yaptı? -Çok daha fazla olan gerçek gelirlerini mi gizlediler? Ona rağmen mi rekortmen listesinde yer buldular? -Ya da isimlerini rekortmen listesinde görenlerin hışmına uğramaktan mı korktular? Şantajla para koparmak isteyenler, ihtiyaç nedeniyle acındırıp isteyecek olanlar vesaire gibi... ★★★ Gelelim kurumlar vergisine... Burada bankalar ve çoğunun adı hepimiz tarafından bilinen büyük şirketler yer alıyor. Karşımıza çıkan tablo yine çok düşündürücü. Kurumlar vergisinde ilk 100 sırada yer bulan mükelleflerin 34’ü şirket isminin gizli tutulmasını istiyor! Peki ama onlar kendilerini niçin gizliyor? Yukarıdaki dört soru bence onlar için fazla geçerli değil. O halde onlara ne oluyor, isimlerinin açıklanmasına niçin karşı çıkıyorlar? ★★★ İşin özetine bakacak olursak, toplam 200 kişiden oluşan vergi rekortmenleri listesinde 107 mükellef ismini gizliyor. Yarıdan fazlası... Bu işin içinde bir iş var ama benim kapasitem çözmeye yetmez. Anladığım tek şey, Necdet Elmas’tan bu yana bu konularda da epeyce gelişme kaydetmiş olduğumuz! ★★★ Emin Çölaşan’ın notu: Diyanet Başkanı Ali Erbaş tarafından hazırlanan 30 Ağustos Cuma hutbesi dün Türkiye’deki 100 bine yakın camide Müslümanlara okundu. Dünkü yazımda da sormuştum “Acaba Mustafa Kemal Atatürk’ün ismine bu kez hutbede yer verecek mi” diye... Yine vermedi. Birilerinin siyasi gölgesine sığınmış, adam Atatürk’ü tanımıyor! Elinden gelse adını tarihimizden bile silip yok edecek! Ne demeli, böyle başa böyle tarak!..",https://www.sozcu.com.tr/vergisinden-korkanlar-p79278
Emin Çölaşan,Gözler ve kulaklar Recep Bey’i arıyor!,21 Ağustos 2024,"Sevgili okurlarım, bazen birilerine alışırız ve onu bir süre göremeyince özlemeye başlarız!.. Acaba nerede, şimdi ne yapıyor diye çevremize sorarız. Sağlığını merak etmeye başlarız. Kendi kendimize ve çevremize “inşallah iyidir, başına olumsuz bir iş gelmemiştir” diye iyi dileklerimizi tekrarlarız. Gerçekten de öyle... Aradığımız kişinin başına acaba kötü bir şey mi gelmiştir. İnsanoğlu bu gibi durumlarda merak eder. Zaten bilirsiniz, insanın başına ne gelirse meraktan gelir! ★★★ Bunları bir süredir ortalıktan kaybolan bizim Recep Bey için yazdığımı herhalde tahmin etmişsinizdir. Hiç kuşkum yok, kendisini sizler de benim kadar merak ediyorsunuzdur!.. Bazılarınız iyi niyetle, bazılarınız kötü niyetle. İyi niyetli olanlar şöyle diyordur: “Canım, adamın tatil yapma hakkı var. Herhalde sessiz bir yere çekilmiş, kafasını boşaltmaktadır. Ne yani, koskoca dünya lideri tatil yapmasın mı.” Niyeti kötü olanların söylemi ise 180 derece farklı: “Başımızdan artık çekilsin de kendisini her gün çeşitli ortamlarda görmekten kurtulalım. Bıktık yani. Kayboluşunu ne kadar uzatırsa bizim sinir sistemimiz o kadar gevşer ve milletçe rahat ederiz...” ★★★ Şimdi acaba hangisi gerçek? Beyefendi gerçekten tatilde mi, yoksa işin içinde başka durumlar mı var? Düşünüyorum, bildiğini zannettiklerime soruyorum, kimse bir şey bilmiyor. Ya da bildiğini devlet sırrı gibi gizliyor. Dün Cumhurbaşkanlığı internet sitesine epeyce bakıp araştırdım. Sayın devlet büyüğümüzün nerede olduğu konusunda en ufak bir bilgi yoktu. Bu durum, kim ne derse desin beyefendi açısından bakıldığında üzüntü verici idi. ★★★ Ormanlarımız yaklaşık 10 gün boyunca cayır cayır yanmıştı. O sahneleri içimiz paralanarak izledik... Ve böylesine acı ve tatsız bir ortamda bizim dünya liderimizden tık yoktu. Bir dakika olsun konuşmadı, konuşamadı. Oysa, böylesine önemli bir konu başka bir ortamda olsaydı kendisini kameraların karşısından indirecek hiçbir güç bulunmazdı. Konuştukça konuşur, anlattıkça anlatırdı! ★★★ Peki niye kayboldu?.. İlk olasılık, beyefendi gizlice tatile çıktı. İyi de ormanlar yanarken insan bunu milletinden gizler mi? Tatil yapmak ayıp mı? Çekilir Saray’larından birine, temiz hava, bol gıda alıp yan gelir yatar. ★★★ Ancak bu konuda kafa karıştıran bir gerçek daha var. Bilirsiniz, bizim ‘Kabine’ başka bir deyişle Bakanlar Kurulu her pazartesi günü toplanır. Emir kulu bürokratlardan hiçbir farkı olmayan bizim bakan hanımlar ve beyler toplantıdan sonra tam kadro kameraların ve özellikle de Recep Bey’in karşısına ortaokul öğrencileri gibi dizilir... Ve Saray danışmanları tarafından önceden hazırlanmış bir yazılı propaganda metnini okumasını dinlerdik. Biz evlerimizde, onlar karşısında otururken. ★★★ O halde benzer soruyu yeniden soralım... Peki, ortalıktan niye kaybolmuştu? Yanıtı basit... Zira Türkiye’nin dört bir yanında o güzelim ormanlarımız cayır cayır yanarken söyleyecek bir sözü yoktu. İşimiz rüzgarın şiddetine ve yönüne, yani duaya kalmıştı! Rüzgar durur ve yönü değişirse yangının sönmesi kolaylaşırdı. Aksi takdirde işimiz Allah’a emanetti. Bunu Recep Bey de bizim kadar biliyordu ve belki o nedenle sütre gerisine çekilmeyi tercih etmişti... Yoksa ne yapar eder ekranları ve medyayı boş bırakmazdı. ★★★ O, koskoca bir dünya lideri... Orman yangınları konusunu uzun uzun düşündü ve kararını verdi: “Buradan bana propaganda malzemesi çıkmaz. Millet büyük tepki gösterir. En iyisi bir süre susup ortalıktan kaybolmaktır...” Ve bence bunu yaptı. Bu fırsattan yararlanıp gizli tatile mi çıktı, hasta mı falan, o soruların yanıtını biz bilemiyoruz. Hiç kuşkunuz olmasın eli kulağındadır. Belki yarın, belki yarından da yakın, yangınların etkisi azalınca aramıza yeniden dönecektir... O, dünyaya yön veren büyük bir devlet adamıdır. Konuşmadan, nutuk atmadan, birilerine posta koymadan asla duramaz. Aksi takdirde dünyanın bütün dengeleri sarsılır, üçüncü dünya savaşı bile çıkabilir! Ama unutmasın, bunlar Türkiye’de ne ilk orman yangınıdır ne de son olacaktır.",https://www.sozcu.com.tr/gozler-ve-kulaklar-recep-bey-i-ariyor-p76656
Emin Çölaşan,Başımızdaki bela,09 Ağustos 2024,"Sevgili okurlarım, bu iktidar döneminde başımıza öyle bir bela açtık ki inanılır gibi değil... Milyonlarca sığınmacıyı buyur ettik. “Milyonlarca” diyorum çünkü bunların sayısını vatandaşlar olarak ne biz biliyoruz, ne de devlet... Bu konuda her kafadan bir ses çıkıyor. Sadece Suriyeli sığınmacı sayısının beş milyon dolaylarında olduğu tahmin ediliyor. Adamlar çekirge sürüsü gibi geldiler, her yeri ele geçirdiler. Kendilerine konutlar ve iş yerleri aldılar. Ortalık Arapça tabelalarla doldu. ★★★ Sadece Suriyeliler değil, öteki Müslüman ülkelerin çoğu da bize geldi. Afgan, Pakistanlı, Bangladeşli, Iraklı vesaire. Bu tabloya Afrika’dan gelenleri de ekleyin... Ve bir şeye daha çok dikkat edin. Ülkesinden kaçıp Türkiye’ye çeşitli amaçlarla gelenlerin amacı başka... Zira bizim Tayyipgiller iktidarı onların pek çok harcamasını da bizim ceplerimizden karşılıyor. Pek çoğu bir sığınmacı kartı taşıyor. Örneğin hastaneye gidince cebinden bir kuruş bile ödemiyor. ★★★ Milyonlarca kişiyle birlikte bizi de ilgilendiren bu süreçte, hiç unutulmaması gereken bazı acı gerçekler var. Türkiye’ye gelen ve sayıları bilinmeyen kalabalık sadece ve sadece ‘Müslümanlardan’ oluşuyor.   Örneğin bugüne kadar şöyle bir habere hiç rastlamadık: “Ülkesindeki işsizlikten kaçan iki Alman vatandaşı dün Türkiye’ye sığındı. Alman vatandaşları kendi ülkelerinde üzerlerinde kurulmak istenen baskılardan yakındı. ‘Türkiye’de hem iş bulmayı, hem de özgürlüğün tadını çıkarmayı istiyoruz’ dediler.” Bir yönetim düşünün ki, bugüne kadar kaç sığınmacının geldiğini bilmiyor! Bunlar için harcanan paraları kendi milletinden gizliyor! Gelenlerin ne yaptığının, nasıl geçindiğinin farkında bile değil. Sadece polisiye olaylarla ilgileniyor.    Bizim çok anlamlı bir atasözümüz vardır.          Saldım çayıra Mevla kayıra! ★★★ Peki, bu rezil tablonun sorumluları kim, onlar nerede? Bu sorunun yanıtı gayet basit... Onlar başımızda, Türkiye’yi yönetiyor! Memleketin dört bir yanında protesto sesleri yükseliyor, olanlar hiçbir makam sahibini ırgalamıyor. Son olarak Kayseri’de olaylar çıktı... Ama gelin görün öylesine bir toplum olduk ki... Bugün olay çıkarıp sığınmacıları protesto edenlerin, ortalığı yakıp yıkanların çoğu, seçim geldiği zaman kuzu gibi gidip AKP’ye oy veriyor. “Ama bunlar Müslüman be abicim!” Bu çelişkinin, bu şartlanmışlığın nedenlerini kimse açıklayamıyor. ★★★ Aradan yaklaşık 15 yıl geçtikten sonra bizi yöneten aymazların jetonu çok şükür ki yavaş yavaş düşmeye başladı. Onlarda çare tükenmez! Çözüm buldular! “Bu gelenlere bazı kıyaklar sağlayalım. Parayı bastıranları Türk vatandaşı yapalım. Krediler açalım, taşınmaz mülkler edinmelerini sağlayalım. Kara paralarını bizim burada aklasınlar da paraları biz kazanalım!” Türk vatandaşlarından esirgenen krediler onlara sunuldu. Bu işten en çok İran’dan gelen din kardeşlerimiz yararlandı zira kara para özellikle onlarda vardı. Afganların payına çobanlık, Suriyelilerin payına iş yerleri açmak düştü. ★★★ Başımıza bu iktidar tarafından açılan sığınmacı belası şimdilik işte böyle gidiyor sevgili okurlarım. İşin sonunun nereye varacağını bilen yok. Pek çok ilimizde ve beldemizde nüfus açısından çoğunluğu ele geçirdiler ya da bu sınıra çok yaklaştılar. Şimdilik çoğunlukla perakende çalışıyorlar. Ama bu işin şakası yok yani... Örgütlenmeyi öğrendikleri anda pek çok belediye ellerine geçecek, dahası özellikle çeşitli güney illerimizde milletvekilleri çıkarmayı başaracaklar.   O zaman ayıkla pirincin taşını! Tehlike çanları çoktan çalmaya başladı da duyan yok.",https://www.sozcu.com.tr/basimizdaki-bela-p72981
Emin Çölaşan,Helal olsun onlara bu yollar!,16 Ağustos 2024,"Sevgili okurlarım, Türk siyasetinde şaşmaz bir gelenek vardır. Örnek vereyim... Bir milletvekili seçimi muhalefet partisinden kazanıp Meclis’e girer. Orada bir süre kalıp iktidar partisine veryansın etmeye başlar. Sonra biraz zaman geçer ve o milletvekili iktidar partisinin radarına takılır. Gerekli ‘piyasa araştırmaları’ yapıldıktan sonra iktidar partisinin en üst düzey kademesi (günümüzde AKP) gizli tutulan kararını alır: “Bu arkadaş verimli olabilir. Ama bazı ‘sıkıntıları’ olduğu anlaşılıyor. Kendisiyle yaptığımız özel görüşmelerde gördük, sıkıntıları çözülürse bize gelmeye hazır...” Demek ki altyapı önceden hazırlanmış. Sonra iş Recep Bey’in kararına kalır. Meclis’te bir kelle bir kelledir, sayılar önemli değildir. “Madem öyledir alalım onu. Ne istiyorsa verin!..” Ve milletin vekilinin transfer işlemi bitirilir, yakasına mübarek eller tarafından AKP rozeti takılır. ★★★  Şimdi size burada çıkan 17 aralık 2021 tarihli yazımı örnek veriyorum. Başlığı “Milletin vekili (!)” Özetle şöyle demişim: “Belli yerlere gelmiş insanların dün ak dediğine bugün kara demesi Türkiye’de sık görülen durumdur. Bir siyasetçinin belli konularda fikirleri değişebilir. Ama geçmişte söylediklerinden bugün 180 derece çark etmesini aklım ve mantığım kabul etmiyor... Burada sözünü edeceğim kişi öyle sıradan biri değil, halen Meclis’te milletvekili. İYİ Parti Antalya milletvekili, Tuba Vural Çokal. 48 yaşında göz doktoru.” ★★★             Bu hanım için yazımı şöyle sürdürmüşüm: “O zaman AKP iktidarını en sert sözlerle eleştiriyordu. Bazıları ‘Vay be, yürekli kadınmış. Helal olsun’ diyordu. İYİ Parti milletvekili iken iktidarı yerden yere vuruyor, kabine toplantılarını eleştiriyor ve Meclis kürsüsünde şöyle diyordu: “Bunlar kabine değil kabile. Ejder meyvesi yiyip 500 milyon dolarlık uçaklara biniyorlar. Ak Saray’da oturuyorlar. Yandaşları en ballı maaşları alıyor. Bakanlar artık birilerinin damadı, oğlu olanlar arasından seçiliyor. Atatürk’ü yok sayıp hutbe okutan Diyanet’le, Cumhuriyet Bayramını Atatürk’süz kutlayan valilerle ülke yöneten sizlerin bizi yok sayması gayet doğal... Memlekette pahalılık, yoksulluk ve işsizlik var. ‘Gel artık bu özlem bitsin’ dedikleri FETÖ’yü kendilerinden başka herkese yapıştırdılar. Adınız Adalet ve Kalkınma ama hukuk, adalet her gün zedeleniyor.” ★★★         Tuba Vural Çokal simli kadın milletvekili bütçe görüşmelerinde Meclis kürsüsüne bir kez daha çıkmış. Yazımı şöyle sürdürmüştüm: (Ama bu kez cebinde AKP milletvekili kimliğini taşıyordu.) “Hükümetimiz sayın cumhurbaşkanımızın liderliğinde ve 2023 hedeflerimiz doğrultusunda geleceğin güçlü ve Büyük Türkiye’si için kararlı bir şekilde çalışmaktadır.” Daha önce İYİ Parti vekili olarak kabine üyeleri için ‘Bunlar kabine değil kabile’ demişti. AKP milletvekili kimliği ile ise bu kez şöyle diyordu: “Bakanlarımızın yaptığı tüm hizmetler için milletim ve ülkem adına onlara teşekkürlerimi sunuyorum!” Biz de sana teşekkürlerimizi sunuyoruz değerli hanımefendi! Akıl vermek haddime düşmez ama AKP, Tuba Vural Çokal gibilerin değerini iyi bilmelidir. Milletimin vekili, helal olsun sana!” VE İKİNCİ VAKA ERSAGUN YÜCEL! İkinci vaka yine bir milletvekili!.. Birkaç gün öncesine kadar İYİ Parti İstanbul milletvekili olan şahsın adı Ersagun Yücel. İki gün önce kendini feda etti, onu da AKP’ye transfer ettiler! 2023 seçimleri öncesinde İzmir Büyükşehir Belediye Başkanlığında üst düzey görev sahibi idi. Seçimden önce İYİ Parti kurucusu oldu. CHP listesinden milletvekili seçildi. ★★★          18 aralık 2023 günü Meclis’te bütçe görüşmeleri yapılırken İYİ Parti adına söz aldı ve konuştu. Üzerinde durduğu ana konu, Türkiye’de en büyük vurgun ve soygunların gerçekleştiği yap-işlet-devret rezaleti idi. Konuşmasını özetliyorum: “...Yolcu garantili yollar ve geçiş garantili köprülerle milletimizin geleceği ipotek altına alınmıştır. Yap-işlet-devret projeleriyle AKP iktidarının nasıl bir soygun ve vurgun düzenine çanak tuttuğu açıktır. İktidar bu modelin içeriğini ve işleme şeklini sır gibi saklayarak hem muhalefetin, hem de vatandaşlarımızın zihnini bulandırmaktadır. Maliyet ve para konularındaki soru önergelerine resmi kaynaklar ‘Devlet sırrıdır’ gibi garip bir cevap vererek meselenin üstünü örtmeye çalışmaktadır.” ★★★         Sevgili okurlarım transfere açık milletvekili olmak son derece hayırlı bir iştir! Muhalefet partisinden seçilip AKP’ye geçerseniz bu işin hayrını görürsünüz! Türkiye’de biz bu gerçeğin bugüne kadar nice örneklerine tanık olduk. Tuba Vural Çokal, Ersagun Yücel gibiler ve daha niceleri karşımızda aslanlar gibi duruyor! Daha ne demeli onlara ve onlar gibi gelmiş geçmiş transfer kahramanlarına, bilmem ki! Siz biliyorsanız söyleyin.",https://www.sozcu.com.tr/helal-olsun-onlara-bu-yollar-p75492
Emin Çölaşan,"Aman Türkiye dikkat, İsrail Sayın Büyüğümüzü korkutmuş!",10 Ağustos 2024,"Sevgili okurlarım yazının başlığını okuyunca belki merak edip siz de korkacaksınız! Ya da endişe edeceksiniz. Öyle ya, bir yanda avuç içi kadar bir İsrail devleti... Öbür yanda ise koskoca bir Türkiye Cumhuriyeti devleti. Ortadoğu’da ne oluyorsa olsun. Biz kendi sınırlarımızı aslanlar gibi bekleriz. Biz nice badireler atlattık bir şey olmadı da şimdi İsrail’den mi korkacağız yani! ★★★ Ancak kazın ayağı öyle değil... Bu gibi sözleri bizim her konuyu çok iyi bilen, her gece ekranlara çıkıp her konuda ahkâm kesen ‘siyaset bilimciler, strateji uzmanları, araştırmacı yazarlar (!)’ vesaireler değil, bizzat Recep Bey gündeme getirdi. Bir süre önce Meclis kürsüsünde konuşmuştu... Biz onun sözleri üzerinde hiç durmadık, hatta ıskaladık. Özetle şunu söylemişti: “Sanmayın ki İsrail Gazze’de duracak. Bu azgın terör devleti eğer durdurulmazsa gözünü er ya da geç Anadolu’ya dikecektir.” ★★★ Recep Bey’in büyük bir devlet ve hükümet adamı olduğunu hepimiz biliriz. Eğer bu endişesi gerçekleşirse ne olacak? Filistin’i halleden İsrail bizden toprak isteyecek. Tehlike altındayız, nereleri isteyeceğini şimdiden bilemeyiz. Muhtemelen Arap sınırlarına yakın bölgeler olabilir. Gaziantep, Hatay, Mersin... İnşallah insafa gelir de Ankara’yı, İstanbul’u, hatta Ege sahillerini falan bize bırakmayı kabul eder. ★★★ Lütfen dikkatle okuyunuz, sözlerini şöyle sürdürdü: “Şimdi HAMAS’ı destekliyoruz, HAMAS’a sahip çıkıyoruz diye dışarıda ve içeride bizi eleştiriyorlar. Yahu sizde hiç mi vicdan yok? Sanmayın ki İsrail Gazze’de duracak. İsrail Gazze’de sadece Filistinlilere saldırmıyor, bize saldırıyor bize! HAMAS Gazze’de Anadolu’nun ileri hat savunmasını yapıyor. Bunu görmeyecek kadar kör müsünüz? Bunu anlamayacak kadar mı idrakiniz kapandı?..” Sonra işin içine bize özgü olan Kuvayı Milliye kavramını soktu: “Ben HAMAS’ı Kuvayı Milliye’ye benzetince rahatsız olanlar var. Neden rahatsız oldunuz?..” Ve muhteşem mantığını sıralamaya devam etti. “Kuvayı Milliye’ye de (zamanında) afedersiniz eşkıya demediler mi? Asi demediler mi? Hain demediler mi? Bugün HAMAS’a terör örgütü diyenler, 100 yıl önce olsa, inanın, Kuvayı Milliye’ye de terör örgütü, asi, hain diyeceklerdi.” ★★★ Sonra ağzından muhteşem, gerçekten muhteşem bir cümle çıktı: “Hem kendi topraklarının istiklali için savaşan, hem de ‘Anadolu’yu savunan’ HAMAS’ın yanında durmaya devam edeceğiz!” Anadolu’yu savunan HAMAS! Neredeymiş acaba o HAMAS? Anadolu’yu nerede, ne zaman ve nasıl savunmuş? Savunsa kaç yazar savunmasa kaç yazar!   ★★★ Sevgili okurlarım, bir devlet adamının tarih bilgisi ‘birazcık eksik ve yanlış’ olunca, ağzından böyle laflar çıkabilir. Hoşgörüyle karşılamak gerek! Bakınız aynı konuşmasında ettiği şu sözlere... “Dün Gazzeli Çanakkale’de bizim toprağımızı savundu. Mezar taşı orada Çanakkale’de. Bugün biz elbette Gazzelinin, Filistinlinin yanında duracağız...” Hayatın gerçeklerini bilmediği için sürekli gaf yapıyor! Bir emir versin de öğrensin bakalım Çanakkale’de herhangi bir Gazzelinin, Filistinlinin mezar taşı var mı! Tam tersine aradan geçen uzun yıllar süresince örneğin Filistin Kurtuluş Örgütü gibi örgütler sürekli olarak Türkiye Cumhuriyeti düşmanlığı sergilediler. Şimdi çıkarları öyle gerektirdiği için ağızlarında sahte bir ‘Türk dostluğu’ sakızı çiğneyerek piyasada dolanıyorlar.",https://www.sozcu.com.tr/aman-turkiye-dikkat-israil-sayin-buyugumuzu-korkutmus-p73276
Emin Çölaşan,Bir fotoğraf karesinden yola çıkınca...,27 Ağustos 2024,"Sevgili okurlarım, bizim gazetede ve internet sitesinde dün çok ilginç bir fotoğraf yer almıştı... Ahlat’taki AKP törenlerinde ilginç buluşmaların gerçekleştiği anlaşılıyor. Hem de bu buluşmalar kameraların karşısında olmuş. Şimdi bir düşünün... Malazgirt Savaşının 953. yılı kutlanıyor ama nerede? Savaş alanına yakın olduğu için Ahlat’ta... Bitlis’in Van gölü kıyısındaki şirin ilçesinde. ★★★ İstanbul, Ankara ve Marmaris’tekiler yetmemiş olacak ki AKP iktidarı Ahlat’ta da kendisi için yeni bir saray yaptırdı.  Zaferimiz hem sarayda hem de bu amaçla yaptırılan eski çadırlar taklidi bir yerde kutlandı. Kambersiz düğün olmaz! Devlet Bey ve ekibi de kutlamalarda boy gösterdi. Recep Bey tarafından düzenlenen mitingde pankartlar açıldı: “İstikamet Kızıl Elma...” Nedir kızıl elma?.. Osmanlı’daki bazı maceracıların özellikle Enver Paşa döneminde diline doladığı bir hülya! Birinci Dünya Savaşında Rus ordusunun karşısında Doğu cephesinde ezilen Osmanlı günün birinde dirilip Müslümanların yoğun olduğu Orta Asya’yı ele geçirecek ve o büyük coğrafya İslam egemenliğine geçecekti! Şimdi Ahlat mitinginde dile getirilen Kızıl Elma yutturmacası işte budur! ★★★ Evet, yine fotoğraflara ve ekranlarda yer bulan çekimlere dönelim... İşte size bazıları: AKP militanı Diyanet İşleri Başkanı Ali Erbaş, bizim Recep Bey’in özel davetlisi olarak yine ortalıkta dolanıp nutuk atıyor, dualar okuyor.  Ama bu siyasi toplantıda bir de komutanlarımız var. Bizim gazetede çıkan fotoğrafa bakıyorum kimler yok ki! Recep Bey, Devlet Bey, Genelkurmay eski başkanı olan şimdiki Milli Savunma Bakanı Yaşar Güler, iktidar destekçisi küçük bir partinin başkanı Bay Mustafa Destici ve adı nice olaylara karışmış olan Hizbullah isimli terör örgütüyle yakın ilişkileri olan Hüda Par başkanı Bay Zekeriya Yapıcıoğlu. ★★★ Bunları anladık... Bunlar şimdilik Türkiye’yi yöneten siyasi kadro. İyi de aynı karede iki komutan var.    Deniz Kuvvetleri Komutanı Oramiral Ercüment Tatlıoğlu ve Hava Kuvvetleri Komutanı Orgeneral Cemal Kadıoğlu. Bunların o karede ne işi var?  Ahlat’taki siyasi kutlamalarla bu iki komutanın ne ilgisi olabilir? ★★★ Geçmiş yıllarda biz ordumuza güvenirdik... Sadece insan gücü, silah, araç gereç falan adına değil, manevi açıdan da moralimizi yüksek tutar ve derdik ki “Bizim ordumuz işte orada. Taş gibi sağlamdır ve sonsuza kadar öyle kalacaktır. İyi ki güvendiğimiz Türk ordusu var.”  Sonraki yıllarda (ne yazık ki) bu güvenimizi yitirmeye başladık. Bu süreç Hilmi Özkök isimli arkadaş ordumuzun başına geçtiğinde hızlandı ve giderek artış gösterdi... Şimdi ortalıktan kaybolan, nerede olduğunu ve ne yaptığını bilmediğimiz Hilmi Bey acaba ne yapıyor, bıraktığı ‘eserlerden’ acaba memnun mu! İşin ilginç bir yanına daha değineyim... O yıllarda başbakan olan Recep Bey kendisine “hocam” diye hitap eder ve Hilmi hocam da bu hitaptan son derece mutlu olurdu. Bu şahıs Türkiye Cumhuriyeti’nin Genelkurmay Başkanı olmuştu! Sonrasını hepimiz biliyoruz. ★★★ Ahlat mitinginde nutuk okuyan, Malazgirt Savaşının 953. yılını kutlayan Recep Bey’i dinlerken aklıma geldi... 26 Ağustos 1922 tarihimizin çok önemli günlerinden biridir... 30 Ağustos’ta zaferle taçlanan Büyük Taarruz’un başlangıç günü.   Recep Bey konuşmasında acaba bu zafer haftasına da (kısaca bile olsa) değinecek miydi? Değinmedi! ★★★ Oysa Ahlat törenlerine ‘Türk milliyetçisi” Devlet Bey’i de yanında götürmüştü. Devlet Bey acaba hiç kimseye duyurmadan Recep Bey’in kulağına bir cümleden oluşan kısa bir anımsatma yapamaz mıydı! “Sayın Cumhurbaşkanı, galiba 26 ağustos zafer haftasını unuttunuz. En az Malazgirt kadar önemlidir. O konuya da kısaca değinseniz!” Aman canım, o kadar işinin arasında bir de gerçek zafer haftasıyla mı ilgilensin! Kim takar zafer haftasını.",https://www.sozcu.com.tr/bir-fotograf-karesinden-yola-cikinca-p78085
Emin Çölaşan,"Yangınlar başladı, Recep Bey kayboldu",20 Ağustos 2024,"Sevgili okurlarım, bütün insanlık alemine korku salan bazı doğal afetler var. -Deprem. -Yangınlar, yani orman yangınları. -Sel baskınları. Biz Türkiye olarak bunların tümünü (ne yazık ki) zaman zaman yaşıyoruz. Nice insanlarımız can veriyor. Orman yangınlarından zarar görmeden kaçmak biraz da olsa kolay. Yangını ve size doğru yaklaştığını görünce kaçıp canınızı kurtarabilirsiniz. Ama deprem öyle değil çünkü ne zaman, nerede ve nasıl vuracağı belli olmuyor. ★★★ Her ülkede olduğu gibi Türk Milleti olarak bizim de bu doğal afetler konusunda en büyük bir desteğimiz ve güvencemiz var. Hükümetimiz!.. Türkiye’nin bu gibi konularda diğer ülkelerden büyük bir farkı var: Başımızda olan ve ülkemizi tek adam olarak yöneten ‘tarafsız’ cumhurbaşkanı. Her konuda tek yetkili. Ne derse, ne yaparsa tek adam. Gün gelir birilerine sert çıkar, gün gelir sağa sola posta koyar. O sadece Türkiye’nin değil aynı zamanda bütün alemin lideri! ★★★ Ülkemiz özellikle geçtiğimiz hafta başlayan ve bütün ülkeyi yasa bürüyen orman yangınlarıyla yüz yüze geldi. Özellikle Ege ve Marmara bölgelerinde yoğunlaşan yangınlar ciğerimizi yaktı. Aradan yaklaşık bir hafta geçmiş olmasına karşın bu ulusal felaket şu anda kendiliğinden azaldı, ancak sürüp gidiyor... Yanan ağaçların yerine bugün hemen yenileri dikilse bile onların büyüyüp yeşermesi için en az 50 yıl geçmesi gerekiyor. iz yetkili ağızlardan çıkan o boş söylemlere bakmayın lütfen... “Yangınlara şu kadar uçak, şu kadar helikopter, arazöz ve personelle müdahale edilmektedir!.. Rüzgar kesildiği takdirde yangın kontrol altına alınmak üzeredir!.. TSK’da destek veriyor!”   Bu açıklamaları her gün onlarca kez duyuyoruz ama pek bir işe yaramıyor. İnandırıcı olmaktan çıktı. ★★★ Evet sevgili okurlarım, yangınlar başlayıp ortalığı saralı bir hafta geçti. Üstelik her gün yenileri çıkıyor. Şu anda sıfırlansa bile yarın ne olacağını, nerelerde patlak vereceğini hiç kimse bilmiyor. ★★★ Hepimize acı veren bu süreç geceli gündüzlü yaşanırken ben kendimce çok önemli bir müjde bekliyordum: “Recep Bey en kısa zamanda mutlaka televizyonlara çıkıp kendisine yaraşır açıklamalar yapacak, yangınlar konusunda eğri veya doğru bir takım şeyler söyleyecek, olanı biteni açıklayacaktır.” Öyle ya... O makamda oturan, Saray’ında ikamet eden, her konuda ahkâm kesen, medyayı her fırsatta dibine kadar kullanan, milletine yol gösterip ders veren, gerektiğinde ona buna sert çıkan bir dünya liderimiz var! Bu orman yangınlarıyla ilgili açıklamaları valilere ve belediye başkanlarına bırakmayacak, kendisi de mutlaka bir şeyler söyleyecek, bir takım kararlar alacaktır. ★★★ Ama olmadı... Yapmadı veya yapamadı. Aradan günler geçti, ağzını açıp bir şeyler söylemesi mümkün olmadı. Sütre gerisine çekilmeyi tercih etti. Boş ya da dolu her fırsatta konuşan bir dünya lideri... Memleketin ormanları cayır cayır yanarken söyleyecek sözü yok muydu! ★★★ Bir dünya lideri böyle bir felaket ortamında ağzını açıp konuşmazsa, ortalıkta görünmezse ne demeliyiz? İnşallah hasta falan değildir, sağlığı yerindedir... Kim bilir, belki de küçük bir tatil kaçamağı yapmıştır.",https://www.sozcu.com.tr/yanginlar-basladi-recep-bey-kayboldu-p76383
Emin Çölaşan,‘Müjdeler’ birbirini izlerken!,24 Ağustos 2024,"Sevgili okurlarım, Türkiye bir ‘müjdeler’ ülkesine dönüştü. Güzel haberler hep birbirini izliyor ve milyonlarca insanımız bu güzellikleri izlerken mutlu oluyor, mest oluyor. Son güzel haber yine Ankara’dan geldi. Yukarıda sözünü ettiğim milyonlarca insanımız hep soruyordu... “26 Ağustos Malazgirt Savaşının yıldönümü yaklaşıyor. Hükümetimiz bu yıldönümünü acaba nasıl kutlayacak! Biz bu konuda şanına layık bir kutlama bekliyoruz!..” Hükümetimiz, sayın cumhurbaşkanımızın yol vermesiyle şimdi önemli bir müjdeye imza attı. “Bitlis’in ilçesi Ahlat’ta kutlamaya karar verdik. Şenlikler ve anma törenleri Ahlat’ta yapılacak. Kabine toplantımızı da 25 Ağustos Pazar günü yine Ahlat’ta yapacağız...” ★★★ Şimdi merak edip öğrenmeye çalışacaksınız... 17 bakan Ankara’dan kalkıp iki günlüğüne taa Ahlat’a gidecek. Bunlar oraya nasıl gidecek? Konvoylarında yüzlerce araç olacak. Ayrıca koruma ordusu, aşçılar, garsonlar, sofracılar, torpilli davetliler vesaire... Bunları götürüp getirmek için Saray’ın 14 uçaklık filosuna ait çok sayıda uçak havalanacak. ★★★ Efendim neymiş... 1071 tarihli Malazgirt Savaşının 953. yıldönümü Ahlat’ta kutlanacak ve kabine toplantısı bu kutsal amaç doğrultusunda orada yapılacakmış.   Bu kadar insanın yatacak yeri ve yiyecekleri konusunda hiç kimse endişe etmesin. Sayın cumhurbaşkanımız bu konuda gerekli önlemleri çoktan aldırdı. Özel mutfaklar kuruldu, masalar dizildi. Sadece Malazgirt Savaşı kutlansın diye Ahlat’a bahçeleri, parkları, konuk odaları ve görkemli binalarıyla birlikte kocaman bir Saray yapıldı. Arkadaşlarda para bol. Saray’da yatıp kalkacaklar, orada yiyip içecekler. Açıkta kalanlara ise çevre il ve ilçelerde ayrıca yer ayarlanıyor. ★★★ Şimdi bu savurganlık ortamında akla gelen önemli bir soru var... -26 Ağustos, 1071 Malazgirt’in yıldönümü. Kabine o yıldönümü nedeniyle Ahlat’ta toplanacak. Bunu anlamış görünelim. Peki ama tam bir hafta sonra Büyük Taarruz’un ve hemen ardından 30 Ağustos zaferimizin yıldönümü. Acaba bizim kabine önümüzdeki hafta Afyon’da toplanır mı? ★★★ Böyle soruları geçiniz zira işlerine gelmez... Ve bu gibi sorulara asla yanıt veremezler... Çünkü Büyük Taarruz ve 30 Ağustos zaferinde Mustafa Kemal Paşa vardır. Bizim efendiler kendisinden pek hoşlanmazlar! Alpaslan’a var, Atatürk’e yok! Ve Diyanet’in gelecek cuma günkü hutbesi Sevgili okurlarım yukarıda dedim ya, 30 Ağustos’un yıldönümü önümüzdeki mübarek cuma gününe denk geliyor. Diyanet’in başındaki Ali Erbaş’ı artık ismen bile olsa tanıyoruz. Tam bir AKP militanı. Recep Bey’in ve bakan hanımlarla beylerin olur olmaz törenlerine katılıyor, mikrofonu eline alıp dualar ediyor, üstüne bir de nutuk atıyor. Başında olduğu kuruluş tarafından hazırlanıp Türkiye’deki on binlerce camide her cuma günü okunan hutbelerde Atatürk’ün adı geçmez, geçirilmez. Diyanet bu iktidarın arka bahçesi olmuştur.   Camilere ulusal bayram günlerinde bile bayrağımız asılmaz. Ali Erbaş gibilerin bu konuda verdiği yanıt şöyledir: “Camiler ümmetin yeridir. Ümmette her milletten insan vardır...” ★★★ Bu iktidar İstanbul’daki Ayasofya’yı bir süre önce cami yapıp ibadete açmıştı. Açılış gününün bir numaralı kahramanı(!) ise Ali Erbaş’tı. Onu caminin mihrabında gördük. Hem nutuk atıyor ve hem de dua ediyordu. Ama o güne kadar hiç görmediğimiz bir manzara ile yüz yüze gelmiştik. Şahsın belinde kocaman bir kılıç vardı. ★★★ Meğer o kılıcı Osmanlı halifeleri takarmış. Hilafetin İslam alemindeki gücünü o kılıç sağlarmış! Diyanet’i Mustafa Kemal Atatürk kurmuştu... Ve şimdi Diyanet’in başında olan şahıs, Atatürk’ün yok ettiği, silip süpürdüğü halifeliğin sembolü ve simgesi olan kılıçla cami mihraplarına çıkıp dualar okuyordu! Bir kamu görevlisinin bunları tek başına yapması asla söz konusu olamaz. O halde gücünü nereden alıyor? Elbette Recep Tayyip Erdoğan’dan. ★★★ Şimdi burada iki soru soruyorum: 1- Malazgirt’in 953. yıldönümü nedeniyle şimdi Ahlat’ta toplanan kabine 30 Ağustos Zafer Bayramı yıldönümünde önümüzdeki hafta acaba Afyon’da toplanır mı? 2- 30 Ağustos, önümüzdeki hafta cuma gününe denk geliyor. Acaba Bay Ali Erbaş o gün Türkiye’deki bütün camilerde okunacak Cuma hutbesinde Atatürk’e de yer verdirmeyi düşünür mü? Göreceğiz bakalım. Şu Türkiye’de ne günlere kaldık!.. Nelerle uğraşıyoruz, kimlere nasıl saçma sapan sorular sormak zorunda kalıyoruz!",https://www.sozcu.com.tr/mujdeler-birbirini-izlerken-p77398
Emin Çölaşan,Adına ‘İsrail’ denilen bir ülke!,01 Ağustos 2024,"Sevgili okurlarım, bize mesafe olarak pek de yakın olmayan ve adına İsrail denilen bir ülke var. Bir Yahudi devleti. Nüfusu 10 milyon dolaylarında ama bütün dünyayı adeta parmağında oynatıyor. Belli yerlerde en kritik vuruşları yapıp katliamlar düzenliyor, suikastlar yapıyor veya yaptırıyor. Şimdi hedefinde Filistin var. İsrail acımasız bir ülke... İsrail vurdukça vuruyor ve elinden sadece uçanla kaçan kurtuluyor! ★★★ Dünkü olay yine bir acayipti. Filistin örgütlerinin başında olan Haniye iki gün önce bir tören için Tahran’a gelmiş... Ve burada bir söylentiye göre kalmakta olduğu evde bombalanıp (bir füze ya da roketle) öldürülmüş. İsrail saldırdıkça saldırıyor, vurdukça vuruyor. Kimi hedef seçtiyse hiç fark etmiyor, o kimsenin kurtuluş umudu neredeyse sıfır. Bu ülkenin yine ‘acayip’ bir istihbarat örgütü var. Adına MOSSAD diyorlar. Bu son olayı kim yaptı, Haniye’yi kim nasıl öldürdü, füzeler nereden atıldı, bu soruların yanıtı yok! ★★★ Şimdi Suriye Devlet Başkanı olan Beşar Esad’dan önce o makamda babası Hafız Esad oturuyordu. Günün birinde bütün dünyada bir haber yayıldı. Hafız Esad ölümcül bir hastalığa yakalanmıştı ve çok yakında kesinlikle ölecekti. İsrail bu haberi hemen doğruladı ve ayrıntılı bilgiler verdi. Adamın bütün tahlilleri ellerinde idi. Üstelik MOSSAD Esad’ın konutundaki lağımlara girmiş ve sağlığına ilişkin bütün verileri o yolla da, lağımdaki idrar ve gayta kalıntılarından ele geçirmişti. Hiç kimsenin inanmadığı bu açıklamaların doğru olduğu bir süre sonra ortaya çıktığında bütün dünya şaşırmıştı. Doğrudur, yalandır biz bilemeyiz ama olay o günlerde dünya kamuoyunda ayrıntılı bir biçimde tartışılmıştı. ★★★ Hemen yakınımızda birtakım kanlı olaylar oluyor... Çoluk çocuk, genç yaşlı, kadın erkek on binlerce insan öldürülüyor. Öldürülmezse açlığa mahkûm ediliyor. Peki, biz bu ortamda ne yapıyoruz? Gayet basit! Gece gündüz nutuk atıp kendimizi kandırıyoruz! “Yahudiler tarafından şehit edilen din kardeşlerimizin kanını yerde bırakmayacağız... Katil İsrail’den mutlaka hesap soracağız... Adına Netenyahu denilen katil derhal istifa etmeli ve çekip gitmelidir...” Başka? Başka bir şey yok! ★★★ Recep Bey üç gün önce yine konuştu ve bir devlet sırrını açığa vurdu. TBMM’de bir konuşma yapması için Filistin Devlet Başkanı Mahmud Abbas’ı davet etmiş ama Abbas yanıt verme nezaketini bile göstermemiş... Recep Bey çok bozulmuş çünkü iyi bir propaganda fırsatını böylece kaçırmış oldu. Abbas Ankara’ya gelecek, canlı yayınlarla verilecek parlak törenlerle karşılanacak, Meclis kürsüsünden sert bir nutuk atacak ve İsrail’e posta koyacaktı!.. Parti toplantısında söylediği şu sözleri duyunca kulaklarımıza herhalde inanmadık: “Davet ettiğimiz halde gelmedi. Bizden özür dilemesi lâzım!” Niye özür dilesin? Gelip konuşma yapmak zorunda mı? ★★★ Bizi yönetenler haftalardan beri başka bir oyun peşindeler... İsrail bahanesiyle Türkiye’deki Müslüman seçmenin sırtından oy avcılığı yapmak! Müslümanların pek de hoşlanmadığı Yahudilere sert çıkıp sürekli posta koymak!... Ve bu yolla AKP’ye oy devşirmek! ★★★ Önce işin başka bir yolunu denediler. Bütün dünyaya arabuluculuk yapma arzusunu sundular! “Biz savaşan tarafların arasına girip arabulucu olalım, onları masaya oturtalım. Masada gerekirse ABD, İngiltere, Çin ve Rusya da olabilir... Ve toplantıları (Ankara’da değil) İstanbul’da yapalım...” ★★★ Bütün dünya bu önerilere güldü!.. Hiç kimse bu gibi altyapıdan ve ciddiyetten yoksun sözleri ciddiye almadı... Zira arabuluculuk görevini Mısır, Katar gibi ülkeler çoktaaan ellerine geçirmişti. Mahmud Abbas’ın TBMM’de konuşma yapmayı kabul etmemiş olması bunun en somut örneğidir. Sen ‘dost ve kardeş’ Filistin Devlet Başkanını Türkiye’ye çağıracaksın ama adam gelmeyecek... Ve sonra “Çağırdık gelmedi, bizden özür dilesin” diyeceksin! Doğrusunu isterseniz bu devlet sırrını bizim Recep Bey değil de başkası açıklasa inanmazdık. Peki şimdi ne yapıyoruz? TRT başta olmak üzere bütün yandaş medyada Filistin’e övgüler düzdürmeyi sürdürüyor, Yahudi devleti İsrail’e 24 saat boyunca veryansın ediyoruz. İsrail masum insanları öldürmek dahil bildiğini yapıyor, bizimkiler ise posta koymakla yetiniyor. Saldırıları kınamakla, lanetlemekle zaman geçiriyoruz!",https://www.sozcu.com.tr/adina-israil-denilen-bir-ulke-p70151
Emin Çölaşan,AKP’nin yeni Türkiye modeli,14 Ağustos 2024,"Sevgili okurlarım, bugün iktidardaki partinin 23. kuruluş yıldönümü imiş ve törenlerle kutlanacakmış! Kutlasınlar bakalım... Ama bunu yaparken memleketi bu 23 yıl içerisinde nerelerden nerelere sürüklediklerinin hesabını da hiç değilse kendi vicdanlarında yapsınlar. Eserleri çok özetle şunlardır: -Kitleleri mahveden ve önlenmesi mümkün olmayan yüksek enflasyon. -İnsanlarımızı birbirine düşüren olaylar. -Önlenemeyen ve milyonlarca insanımızı mahveden işsizlik. -Yok edilen hukuk ve adalet kavramları. Yargının ele geçirilmesi. ★★★ Nerelerden nerelere geldik... Meral Akşener isimli bir eski parti lideri şimdi çıkmış ortaya, Kemal Kılıçdaroğlu’nu ve Ümit Özdağı’ı mahkemeye vereceğini söylüyor. Kendisini eleştirirken hakaret etmişler. Hanımefendi parti başkanlığını yitirdi... Bir süredir piyasada yok. Başkanlık elinden kuş gibi uçtu gitti... Ve bu siyasi ortamda işi gücü bırakmış, nelerle uğraşıyor. Yakıştı mı? Hanımefendiyi bir süredir siyaset piyasasında göremiyoruz. Nerelere gitti, niçin kayboldu bilen yok. ★★★ Kendisine naçizane önerim şudur.  Bugün yapılacak törenlerde bazı milletvekilleri ile belediye başkanları AKP’ye katılacakmış. O kervana katılmasını içtenlikle isterim! Bundan sonra yoluna hem sıkı bir AKP’li olarak devam eder, hem de gerek Recep Bey ve gerekse AKP için geçmişte söylediği ağır sözleri biraz olsun içine sindirmiş olur. ★★★ Ben bu hanımefendinin durumunu biraz da Devlet Bey’e benzetiyorum... O da geçmişte MHP Genel Başkanı olarak aynı doğrultuda ne laflar etmiş, Recep Bey ve partisi için neler demişti... Sonra 180 derece çark etti ve AKP iktidarının en büyük destekçisi kesildi. O nedenle söylüyorum, Meral Hanım bana sorarsanız er ya da geç AKP’nin trenine binecektir ve o takdirde sakın ola ki hiç kimse şaşırmasın. ★★★ 23 yılda memleketi duman ettiler... Oy avcılığı hırsıyla Türk Milletini cemaatlere ve tarikatlara teslim etmeye kalkıştılar. Millet sürünürken ellerindeki sonsuz kaynakları akıl almaz bir savurganlık ve şımarıklıkla çarçur edip milletin paralarını (belediyeler dahil) ona buna peşkeş çektiler. Ama bu tezgah 31 Mart seçimlerinde bozuldu. Resmen hezimete uğradılar. ★★★ Şimdi geldikleri nokta çok ilginç... TİP’ten milletvekili seçilen Can Atalay’ı Anayasa Mahkemesi kararlarına rağmen Meclis’e sokmuyorlar. “Bize ne mahkeme kararından, biz Anayasa Mahkemesi falan takmayız” diyorlar... Baskı rejimi öylesine boyutlara vardı ki, bazı televizyonlarda yayınlanan sokak röportajlarına bile yasak getirdiler. Kendisine mikrofon uzatan muhabirin sorularına yanıt veren bir genç kızı bile iki gün önce tutuklattılar... Amaç toplumu bu gibi yollarla korkutup sindirmek, etrafa korku salıp konuşamaz ve yazamaz duruma düşürmek. ★★★ Kuruluş yıldönümleri kutlu olsun, hayrını görsünler... Kendi güçleri yetmeyince yanlarına Devlet Bey, Meral Hanım gibi bazılarını almak zorunda kaldılar. Bugün de birkaç milletvekili ile belediye başkanını bağlayıp, rozet takacaklarını açıkladılar. Onlara neler vereceklerini, pazarlığın hangi aşamalarda gerçekleştiğini şu anda bilemiyoruz. Bir iktidar partisi 23. kuruluş yıldönümünde eğer birkaç milletvekili ile belediye başkanına muhtaç duruma düşmüşse, vay o iktidarın haline! Güle güle, dibine kadar kullansınlar.",https://www.sozcu.com.tr/akp-nin-yeni-turkiye-modeli-p74945
Emin Çölaşan,"Onlar ‘Filenin Sultanları’ değil, Atatürk’ün Kızları",07 Ağustos 2024,"Sevgili okurlarım, halktan çok büyük rağbet gören kadın voleybolu, kim ne derse desin, elde edilen büyük başarılarla birlikte Türkiye’nin bir numaralı spor dalı oldu. Futbolu bile geride bıraktı. Yurt içinde ve yurt dışında, ama özellikle yurt dışı turnuvalarda oynadıkları maçlarda elde edilen muhteşem sonuçlar, toplumda büyük beğeni ile izleniyor. Kadın voleybolunda dünyada ün yapmış bütün takımları yıllar içerisinde tek tek devirdiler. ABD, Brezilya, Almanya, Sırbistan, Çin, İtalya... Dün son olarak Çin’i yendik. Öte yanda ise voleybolcularımız gerçekten güzel kızlardan oluşuyor!.. Halkın önemli bir kesimi de zaten o güzellikleri izlemek için ekran başında yer alıyor ama elde edilen başarılar izleyenlere gurur ve mutluluk veriyor! ★★★ Türkiye, kadın voleybolunu tuttu ve benimsedi. Türkiye, adeta bir voleybol ülkesine dönüştü. Bu büyük başarıda katkısı olan herkesi kutlamak gerekir. ★★★ Bu başarılardan yola çıkan medyamız veya bir başkaları kadın voleybolculara ilginç bir isim taktı. “Filenin Sultanları.” Bu isim ne yazık ki kamuoyu tarafından da bir miktar benimsendi. Ancak şunu açıkça bilmek gerekir, onlar sultan falan değil. ★★★ Kadın sultanlar bize uzak geçmişten, ama özellikle de Osmanlı’dan kalan bir deyimdir. Padişah eşlerine, kızlarına, gelinlerine ve devlet gücüne sahip olanların yakınlarına verilen bir isimdir. Sultanların çoğu, hele padişah hareminde yer alan kızlar ve kadınlar yabancı kökenlidir. Devşirilip Müslüman yapılanlardan oluşmuştur ★★★ Zamanı geldiğinde kendilerine saraylar, yalılar, köşkler, kese kese altınlar, özel mücevherler armağan edilir, cariyeleri ve harem ağalarıyla birlikte ömürlerini rahat geçirmeleri sağlanırdı. Her sultan kalabalık bir cariye ve haremağası topluluğuna sahipti.   Bütün bu şatafatlı harcamalar padişah ve vezirler tarafından devlet kesesinden yapılır, kimse de sesini çıkaramazdı... Sarayların bu gibi gizli harcamaları zaten toplum tarafından bilinmezdi ki!.. Devlet parasının bugün olduğu gibi böylesine israf edilmesinin başlangıcı ve artarak hızlanması uzun yıllar önce başlamıştı. Günümüzde giderek artan yolsuzlukların başlangıç noktası Osmanlı’nın geçmiş yıllarına dayanır.   ★★★ Bir korkak ve hain olan, sonra İngilizlere sığınıp onların zırhlısıyla yurt dışına kaçan Vahdettin’in bu konuda söylediği bir söz vardır ki, bu ülkeye yürekten bağlı olanların hiçbir zaman unutmaması gerekir: “Millet bir sürüdür, onun başına bir çoban lâzımdır. O çoban benim!” ★★★ Peki, ama bizim bayan voleybolcularımıza ne denmeli? Bazı ağız alışkanlıklarının hiçbir zaman değişmeyeceğini bilsek de, olması gerekene bakalım. “Atatürk’ün Kızları.”  Eğer Atatürk olmasaydı, o muhteşem devrimler yapılmasaydı, kadınların hakları verilmeseydi, hiç kuşkunuz olmasın ki şimdi filenin sultanları diye alkış tuttuğumuz sporcularımızın kara çarşafa bürünmüş ve özellikle cahil bırakılmış İran, Irak, Afgan, Arap, Malezya vesaire kadınlarından hiçbir farkı bulunmayacaktı. Bu söylediklerim sporda ya da başka pek çok alanda başarıya ulaşan bütün kadınlarımız için geçerlidir.  ★★★ Şimdi kadınlar voleybolunda Olimpiyat yarı final maçını oynamak üzereyiz... Büyük başarıdır. Türkiye’nin uluslararası tanıtımı bundan daha güzel yapılamazdı. Buna kadın güreşçilerimizi, kadın boksörlerimizi ve öteki kadın sporcularımızı da ekleyin. Hepsi bugünkü yerlerine Atatürk ve devrimlerimiz sayesinde ulaşmıştır. Onları seviyoruz. Yüzümüzü ak çıkaran kadın voleybolcularımızı özellikle kutluyorum ve burada bir çağrıda bulunuyorum... Şu filenin sultanları safsatasını artık çöp kutusuna atalım ve onlardan gerçek kimlikleri ile Atatürk’ün Kızları diye söz edelim.",https://www.sozcu.com.tr/onlar-filenin-sultanlari-degil-ataturk-un-kizlari-p72438
Emin Çölaşan,Olimpiyat hüsranı,13 Ağustos 2024,"SEVGİLİ okurlarım, bunlar sözüm ona olimpiyat hazırlığına aylar değil yıllar öncesinden başlamıştı... Kulaklara fısıldanan bir cümle vardı: “Paris olimpiyatlarında bugüne kadar aldığımız en görkemli sonuçları elde edeceğiz!” İktidar medyası muazzam bir kampanya sürdürüyordu: “Sporcularımız sayın cumhurbaşkanımızın talimatları doğrultusunda olimpiyatlara en iyi bir biçimde hazırlanmaktadır...” Ekranlarda ve yazılı medyada görüntülerini izlemeye aylar öncesinden başlamıştık. Spor salonlarının duvarları cumhurbaşkanıyla birlikte Spor Bakanı’nın büyük boy fotoğraflarıyla dolu idi. Herhalde iyi niyetli sporcularımız bu fotoğraflardan güç ve ilham alıyor, kendilerini ona göre ayarlıyordu! ★★★ Sporcularımızı eğitmek ve müsabakalara hazırlamakla görevli olan federasyonlarımızı soracak olursak, birkaçı dışında her biri zaten AKP’nin potasında eritilmişti. En somut örneği futbol... Böyle bir ülkenin sporcularından hele de olimpiyatlarda başarı beklemek acaba mümkün olur mu? Nitekim olmadı. ★★★ Haftalar ve aylar boyunca kendi medyalarında hamaset edebiyatı yaptılar. Paris’te en iyi sonuçları alacaktık. Ve nasihat aldık. Oysa elde çok iyi, çok yetenekli sporcularımız vardı. Bu olimpiyatlarda onlara birkaç kişi daha eklendi. Özellikle yüzmede 1.500 metre, atletizmde sırıkla atlama. Ne yazık ki onlar beşinci sırada kaldı. Madalyaları çok az farkla kaçırdık. ★★★ Kadınlı erkekli güreşçilerimiz başarılı olamadı. Kadın boksörlerimiz ve güreşçilerimiz bekleneni veremedi. Oysa biz onlara umut bağlamıştık. Bana sorsanız yine de en büyük başarıyı kadın voleybolcularımız elde etti. Atatürk’ün kızları... Bütün Türkiye onları dikkatle izliyordu. Çoğumuz gurur duyarken bazı sapıklar “Bu ne rezalet, bunların dinle imanla ilgisi kalmamış. Bunlar ne biçim Müslüman” diye haykırmaktan utanmıyordu. Yarı final oynamaya hak kazanan kızlarımız bize onur verdi. Atatürk devrimlerinin ne anlama geldiğini bir kez daha Türk Milletine ve içimizdeki aymazlara öğretmiş oldular. ★★★ Şimdi hepimizin bildiği gibi ‘Türkiye yüzyılı (!)’ yaşamaktayız! Nasıl bir Türkiye yüzyılı ise! Karşımızda büyük bir aldatmaca, büyük bir yutturmaca daha var. Eğer Paris’te birkaç altın madalya kazabilseydik başta Recep Bey olmak üzere Tayyipgiller iktidarının tamamı ayağa kalkıp nutuklar atacak, madalya kazanan sporcularımızı görkemli törenlerle ve Türkiye yüzyılı adına kutlayacaktı. Şimdi tık yok! ★★★ Tabloya bakıldığında madalya bilançosu Türkiye için çok ağır... Buna hezimet bile diyebilirsiniz. Olimpiyatlarda 200’den fazla ülke yarıştı. Çeşitli dallarda 91 ülke madalya aldı. O ülkelerden bazılarının haritadaki yerini bilmiyoruz, ismini bile duymuşluğumuz yok... Biz ise ‘Türkiye yüzyılını (!)’ kutlamakta olan koskoca Türkiye Cumhuriyeti olarak sadece ve sadece sekiz madalya alabildik. Üstelik bir tek altınımız bile yok. Sadece üç gümüş ve beş bronz madalya. Bayrağımız göndere bir kez olsun çekilmedi, İstiklal Marşımız bir kez olsun çalınmadı. En umutlu olduğumuz güreşçilerimiz gibi ötekiler de bekleneni veremedi. ★★★ Yine de aynı şeyi ısrarla söylüyorum... Bu olimpiyat oyunlarında dördüncü bile olsa, kadın voleybolcularımız ‘mahallenin namusunu’ kurtarmış oldu.   Sevelim ya da sevmeyelim onları kutlamak hepimizin görevidir. Bu iktidar, şimdi hazır fırsat bulmuşken şu federasyonları ne durumlara düşürdüğünü bir araştırsın da görsün bakalım... Saray’dan torpilli başkan, üyeler ve torpilli hocalar... Türk sporu işte böyle yönetiliyor... Ve işte böyle öldürülüyor.",https://www.sozcu.com.tr/olimpiyat-husrani-p73893
Emin Çölaşan,Depremin en yenisini beklerken,17 Ağustos 2024,"Sevgili okurlarım, Türkiye bir deprem ülkesidir ama gerekli önlemler hiçbir zaman alınmaz. Ülke olarak bu felaketlerin acısını çok yaşadık. Yüz binlerce bina yıkıldı, sadece son üç büyük depremde bile 100 bin’den fazla insanımız enkaz altında kalarak can verdi. Son üç büyük deprem hangileri? 1939 Aralık ayında Erzincan, 17 Ağustos 1999 Marmara ve bütün yöreyi silip süpüren 2023 Kahramanmaraş. Bugün Marmara’nın 25. yıldönümü.   ★★★ Çoğumuz bilmeyiz, önce Erzincan depreminden söz edeyim. 27 Aralık 1939...Gece saat 02... Erzincan ve bütün yöre sallanmaya başladı. Depremin şiddeti 7.9 idi... Marmara ve Maraş’tan daha büyük. Deprem 52 saniye sürdü, Erzincan ve çevresinde ne kadar bina varsa, konutlar, hastaneler, okullar ve kışlalar dahil tamamı yerle bir oldu. Yıkılmayan tek yer istasyon binası idi. Erzincan ve yöresi haritadan silindi. Çoğu kerpiç yapılardan oluşan 116 bin bina yıkılmış, 33 bin kişi ölmüştü. Bazıları enkaz altında kalarak, bazıları soğuktan donarak... ★★★ Büyük Erzincan depreminden yaklaşık dört ay önce, 1 Eylül 1939 günü 2. Dünya Savaşı resmen başlamıştı. Devletin bütün dikkati savaşa yönelmişti. Ne olacaktı, saldırıya uğrayacak mıydık? Türkiye fakir ülkeydi. İletişim gelişmemişti. Bütün dünyada olduğu gibi en önemli haberleşme aracı telgraftı. Ancak deprem Erzincan ve çevresindeki telgraf ve telefon direklerini devirmiş, haberleşme tümüyle kesilmişti. Bu büyük felaketin haberi başkent Ankara’ya ancak bir gün sonra ulaştı. ★★★ Ulaşım derseniz, Doğu’ya en önemli, hatta tek ulaşım yolu demiryolu idi. Ancak bu güçlü deprem demiryolunu, üzerindeki tünel ve köprüleri de büyük oranda tahrip etmiş, bazılarını çökertmişti. Cumhurbaşkanı İsmet İnönü ve devlet için hazırlanan özel tren Ankara’dan yola çıktı, büyük güçlükler sonrasında iki günde Erzincan’a ulaştı. Haritadan silinen kentte insanlar kan ağlıyor, on binlerce ölü ve yaralı yerlerde, enkazların altında yatıyordu. Hastane, doktor, ilaç, gıda, hiçbir şey yeterli değildi. İstasyonda İsmet Paşa’nın boynuna sarılan yaşlı kadın “Benim Mehmet’im de öldü. Askerliğini senin yanında yapmıştı” diye ağlıyordu. ★★★ Günler sonra işler giderek normale dönmeye başladı. Yurt düzeyinde açılan kampanyalarda büyük yardımlar toplandı. En önemli yardım gıda ve kışlık giysilerdi. Ankara’dan Erzincan’a birbiri ardına yardım trenleri kaldırıldı, telgraf hatları onarıldı, harabeye dönüşen kentte binlerce çadır kuruldu. Giden trenler yardım götürüyor, dönenler ise yaralıları getiriyordu. Fakir devlet 2. Dünya Savaşı koşullarında elinden geleni yaptı, sonraki yıllarda Erzincan yeniden kuruldu.  VE BÜYÜK MARMARA DEPREMİ  Erzincan felaketinden sonra ülkemizde irili ufaklı daha nice depremler yaşandı... Ancak önde geleni 17 Ağustos 1999 Marmara depremidir. Erzincan’dan 60 yıl sonra... Yine gece yarısı, saat tam 03.02’de... İkisi de gecenin geç saatlerinde insanları uykuda yakalamıştı. Bu amansız depremin şiddeti 7.4 olarak açıklandı. Korkunç bir olaydı... Ankara dahil Türkiye’nin dört bir yanında hissedilen bu depremde Yalova, Gölcük, Adapazarı başta olmak üzere yine on binlerce bina çöktü... Şiddete bakın ki, koskoca apartmanlar bile denize sürüklendi.   ★★★ Ancak bu kez koşullar 1939 Erzincan depremi gibi değildi. Yardımlar daha düzenli sağlandı. Yaz mevsimiydi, kimse donarak ölmedi. Açıklanan resmi rakama göre ölü sayısı 18.773 kişi idi. Zamanında bu rakamı çok araştırdık, işin içinde olanlara sorduk. Tahminler en az 40 bin can kaybı çıktı. Ağır hasar görenler dahil 133 bin bina yıkıldı. ★★★ Ne acıdır ki, bazıları bu felaketi bile kendi çirkin siyasetlerine alet etmeye kalkıştı... Gazetelerinde “Ölenlerin çoğu alkollüydü, o saatte fuhuş yapıyorlardı” diye manşetler attılar. Türbanlı kızlar ise örtünme yasağını kınamak için “7.4 yetmedi mi” diye pankart açtılar. ★★★ Evet... 1939 Erzincan depreminin koşulları, 1999 Marmara depremiyle aynı değildi. Aradan geçen 60 yıl içerisinde Türkiye çok gelişmişti. İletişim sistemleri kurulmuş, otoyollar ve demiryolları hizmete girmiş, yardım kuruluşları etkinlik kazanmıştı... Ve mevsim kışın göbeği değildi.    Deprem bölgesine yardım ekipleri hemen ulaştı. Yaralar elden geldiğince sarıldı ama olan olmuş, Marmara bölgesi harabeye dönmüştü. O depremin bugün 25. yıldönümü. ★★★ Maraş ve Hatay başta olmak üzere bütün yöreyi mahveden son büyük depremin yaraları henüz kapanmadı, bu gidişle de yıllarca kapanmayacak. On binlerce insanımız can verdi, bazıları kimsesizler mezarlıklarına gömüldü. Deprem affetmiyor biz ise ders almıyoruz. Ders aldığımızı zannediyoruz. Şimdi yeni depremleri beklerken bile gerekli önlemleri almıyoruz. Laçkalık ve umursamazlık sürüp gidiyor.   Her deprem sonrasında “Bu son olsun” diye dua ediyoruz ama olmayacağını bile bile korkusuzca (!) bekliyoruz. ★★★ Emin Çölaşan’ın notu: Meclis’te dün yaşanan olaylar Türkiye Cumhuriyeti’ne, fikir ve ifade özgürlüğüne sürülmüş kanlı bir lekedir. Meclis personeli ellerindeki deterjanlı bezlerle yerdeki kan lekelerini temizliyordu. O yüz karası lekeler ne yazık ki siyaset tarihimize geçmiştir. Daha ne demeli!",https://www.sozcu.com.tr/depremin-en-yenisini-beklerken-p75754
Emin Çölaşan,Bakalım bizim Diyanet bugün ne diyecek?,30 Ağustos 2024,"Sevgili okurlarım, başımızda bir cumhurbaşkanı var, her konuda ne derse o oluyor. Devlet katında önemli ve önemsiz bütün kararlar tek başına kendisi tarafından, onun imzasıyla alınıyor.  Akla gelen bütün kararları tek başına yürürlüğe koyuyor. Kendi anlayışlarına göre “Müslümanlık” ön planda. Onlardan biri de Diyanet’in başına getirdiği şahıs. Ali Erbaş... Türkiye’nin en paralı kuruluşlarından biri olan Diyanet’in bütün olanaklarını tepe tepe kullanıyor. Elindeki maddi ve manevi olanaklar sonsuz. Bunları dibine kadar kullanıyor.   Atatürk’e ‘bozuk attığını’ her fırsatta gösteriyor. Laik Cumhuriyet’in olmazsa olmaz ilkelerini pervasızca çiğniyor. ★★★ Diyanet tarafından her cuma günü için hazırlanan ve yine her cuma günü Türkiye’deki 100 bine yakın camide okunan hutbeler var. Konusu ne olursa olsun bu okunan hutbelerde Atatürk’ün ismine özellikle yer verilmez, görmezden gelinir! Sanırım kendisi bu konudaki dersini Recep Bey’den almakta... Biliyorsunuz, Recep Bey Atatürk’ün adını özellikle anmaz. “Atatürk” sözcüğüne karşı inanılmaz bir alerjisi vardır. Bazen ulusal bayram günlerinde ilk cumhurbaşkanından ille de söz etmesi gerekiyorsa ya da Anıtkabir defterine birkaç satır göstermelik bir şey yazması gerektiğinde Atatürk’ten “Gazi Mustafa Kemal” diye söz eder! ★★★ Bugün 30 Ağustos... Zafer Bayramı kutlamalarının resmi protokol törenleri Anıtkabir’de yapılacak... Recep Bey Anıtkabir’de boy gösterip mozoleye çelenk koyacak. Öncesinde ve sonrasında nutuklar atıp bu ulusal bayramın öneminden söz edecek! Bakalım protokol defterine ne yazacak... ‘Atatürk’ demeye eli varacak mı? ★★★ Bir tarafta Cumhurbaşkanına, öbür tarafta ise Cumhurbaşkanı tarafından oraya getirilmiş olan Diyanet Başkanı’na bir bakınız lütfen... Aynı yolun yolcusu olan iki kamu görevlisi... Biri amir diğeri memur! Bay Ali Erbaş, AKP’nin bütün siyasi törenlerinde boy gösterip Recep Bey’in yanında her fırsatta dua okuyan ve okutan biri. Hutbelerinde Atatürk yok! Bu cüreti, bu cesareti AKP iktidarından aldığı belli! Nerede hangi tören varsa Bay Ali Erbaş orada... Açmış ellerini semaya doğru, iktidarın başarıları için dua ediyor. Onu sık sık yurtdışına da gönderiyorlar. Oralarda da kürsülere çıkıp AKP iktidarının propagandasını yapıyor. ★★★ Eğer tören Ayasofya’da ise, bir bakıyoruz ki Ali Bey takmış beline bir kılıç, çıkmış minbere ve yine dualar edip kurdeleler kesiyor. Peki ama bu devirde neyin nesidir o kılıç?   İslam’ın başı olan Osmanlı halifelerini simgeliyormuş! (Osmanlı padişahları aynı zamanda halife idi.) Peki ama Bay Ali Erbaş saltanatın ve halifeliğin Atatürk tarafından kaldırıldığını bilmez mi? Bilmesine hepimizden iyi bilir ama umursamaz... Elbette ki birtakım fikirlerini arkasındaki iktidar desteğine karşın açıkça söylemesi mümkün olmaz. Örneğin ‘elimizden geleni yapalım da halifelik yeniden kurulsun’ diyemez. O kadarına gücü yetmez. ★★★ Sevgili okurlarım, bugün 30 Ağustos Zafer Bayramı... Şimdi ben de merakla bekliyorum... Camilerimize Türk bayrağı astırmayan Diyanet’in, bugün Türkiye’de bütün camilerde okunacak olan Cuma hutbesinde acaba Mustafa Kemal Atatürk’ün ismi geçecek mi! Bugün belli olur, öğreniriz.    Şimdi bazılarınız ister istemez şöyle diyecektir: “Kardeşim kim takar Ali Erbaş’ın hutbesini. Atatürk’ün adını ister kullansın ister kullanmasın... Atatürk’ün bu gibilerin anmasına ve övgüsüne ihtiyacı mı var?” ★★★ Haklısınız da bu işler Türkiye’de ne yazık ki o kadar ucuz değil. Karşı taraf belli konularda bastırdıkça bastırıyor, dinimizi bile oy avcılığında kullanıyor. Biz de onların amacını anlamak ve karşılık vermek zorundayız... Belinde kılıçla minberlere ve kürsülere çıkan, Atatürk’ü görmezden gelen o şahsın marifetlerine dur demekle yükümlüyüz.   Bugün okutacağı hutbe önemli... Bakalım beyefendi ne dedirtecek!",https://www.sozcu.com.tr/bakalim-bizim-diyanet-bugun-ne-diyecek-p79024
Emin Çölaşan,Başımızdakilerin marifetleri!,22 Ağustos 2024,"Sevgili okurlarım, bunlar 22 yıldan bu yana iktidarda. Hem de tek başına ve tek adam yönetiminde. Hem de yargı, medya, Meclis çoğunluğu ve bazı belediyeler dışında bütün kurumlar ellerinde. İnanılmaz bir süreç yaşıyoruz. Bu tablodan sadece AKP değil, MHP de ‘gurur’ duymalı! Siyaset piyasasında birkaç yıl öncesine kadar bir Devlet Bahçeli vardı. Gerektiğinde iktidarı eleştirir, en sert çıkışları yapar, hatta ip atar ve Tayyipgiller iktidarının üzerine giderdi. ★★★ Peki, bu yıllar içerisinde biz Türkiye olarak nerelerden nereye geldik? Bu durumlara nasıl düştük ya da düşürüldük? -Her gün karşımıza yeni cinayetler, silahlı soygunlar, ihale vurgunları çıkıyor. -Hayat pahalılığı milleti kasıp kavuruyor. -Çocukların ve gençlerin okul harcamalarına kreşler ve üniversiteler dahil bir yıl içerisinde yüzde 100’ü aşan zamlar geldi. -Başımıza açılan sığınmacı belası olanca hızıyla sürüp gidiyor. İktidarda çözüm yok! -Çiftçi çöktü. Çiftçi artık para etmeyen ürününü tarlada yakıyor ya da sokağa dökmek zorunda kalıyor. -31 Mart seçimlerinde milletin oylarıyla AKP’den CHP’ye geçen belediyelerin nasıl soyulmuş olduğunu binalarına asılan pankartlardan öğrendik. O pankartlarda yer alan yolsuzluk rakamları doğru muydu, değil miydi? Eğer yalansa asan ve astıran CHP’li başkanlar hakkında derhal soruşturma açılmalıydı. Eğer doğruysa hükümetin ve savcıların el koyması gerekirdi... Ve iki açıdan da hiçbir işlem yapılmadı.   ★★★ Milyonlarca insanımız işsiz... Milyonlarcası açlık sınırında yaşıyor.... Ve biz böyle bir ortamda bile her gün iktidar yetkililerinin nutuklarını, palavralarını, pembe masallarını dinlemek zorunda kalıyoruz. Son haftalarda yoğunlaşan bir başka husus sizin de dikkatinizden herhalde kaçmamıştır. Tayyip Radyo Televizyonu (TRT) en başta olmak üzere bütün yandaş medyanın en uzun uzun ve bastırarak verdiği haberlerin başında “Filistin” geliyor. Saatlerce Filistin dinlemek zorunda bırakılıyoruz. Türk insanının ve Türkiye’nin sorunları bir yana bırakıldı, varsa Filistin yoksa Filistin... Tayyipgiller ve Türkiye’nin sahte dostu! ★★★ Memlekette adına Sayıştay denilen anayasal bir kurum var. Görevi belediyeler dahil bütün kamu kurumlarındaki hırsızlıkları, yolsuzlukları, lüks harcamaları izleyip ortaya çıkarmak. Sayıştay görevini yapıp pislikleri belgeliyor, raporlarını savcılıklara iletiyor ama sonrasında tık yok! ★★★ Türkiye çok büyük bir yabancı istilası altında. En başta Suriyeliler. Resmi rakamlara göre 5 milyona yakın. Onları Pakistan, Afgan, Bangladeş, İran ve Irak uyruklularla birlikte Afrikalılar izliyor. Tümü Müslüman! Bütün amaçları mümkünse Türk vatandaşı olmak, sonra da bir yolunu bulup kapağı herhangi bir Avrupa ülkesine atabilmek. Başımıza AKP iktidarı tarafından açılan bu belayı defetmek artık ne yazık ki söz konusu değil. ★★★ Sevgili okurlarım, içinde yaşamakta olduğumuz koşullardan bir bölümünü size çok kısaca özetlemeye çalıştım. Sorunları biz yaşıyoruz, biz izliyoruz!  Bir tek günümüz bile mutlu geçmiyor. Sinirler gergin. En ufak bir tartışmada bile silahlar çekiliyor. Zaten herkes kendini korumak için silahlanmış durumda. Yargıya falan güvenen yok. Bizi yönetenler ise bu acı tabloyu sanki uzaydan gelmişçesine izlemekle yetiniyor... ★★★ Kuruldular, iktidar oldular ve aradan 22 yıl geçti... Şu veya bu nedenle bir günümüzü bile mutlu geçirme hakkımızı elimizden aldılar. Bu mutluluk(!) tablomuzda Devlet Bahçeli’nin de payı büyüktür, unutmayalım! En büyük dersi 31 Mart seçimlerinde aldılar. Umutsuzluğa kapılmayın, hiç kuşkunuz olmasın arkası da gelecek.",https://www.sozcu.com.tr/basimizdakilerin-marifetleri-p76910
Emin Çölaşan,Oy devşirmenin yeni yöntemleri...,08 Ağustos 2024,"Sevgili okurlarım, AKP iktidarı 31 Mart yerel seçimlerinde ağır bir hezimete uğradı... Elindeki pek çok belediyeyi başta CHP olmak üzere muhalefet partilerine kaptırdı. Böylesine ağır bir hezimet Türk siyaset tarihinde pek yok... Öyle belediyeler elden gitti ki, sonuçlar açıklandığında biz bile inanmakta güçlük çektik. Bursa, Balıkesir gibi çok önemli Büyükşehirler de ellerinden kaydı. ★★★ Başlarında bir ‘dünya lideri’ var. Dünyayı titreten, vurdu mu yıkan bu dünya lideri, bu sonuç sonrasında elbette bir şeyler yapacaktı. “Biz kaybettik, sonuca katlanmak zorundayız. Bu hezimetin nedenlerini araştırıp ona göre önlemler alacağız” diyecek hali yoktu. Bunun yerine ne yaptı? Muhalefet belediyelerini zor durumda bırakacak yasalar çıkarmayı yeğledi. İşin ilk adımı olarak başıboş köpekler yasasını Meclis’ten geçirdi. O canlıların geleceğini ve parasal yükünü belediyelere havale etti. Uygulama henüz başlıyor, sonuçlarını hep birlikte göreceğiz. ★★★ İlk aşamada belediyelere büyük para cezaları kesmek geliyor... Ve elbette ki cezalar sadece muhalefet belediyelerine kesilecek. Ceza kesmek için bir sürü bahaneler uydurulacak, muhalefet belediyeleri bu yolla yıpratılmak istenecek. -“Yaptırdığın barınaklar yetersiz!” -“Köpekleri ve kedileri yeterince beslemiyorsun!” -“Ekiplerin sokak köpeklerini öldürmüş! Sana 30 milyon ceza kestik!” Bu bahanelerin giderek arttığını hep birlikte göreceğiz. Muhalefet belediyelerini yıpratmanın, parasal açıdan zor duruma düşürmenin en kolay, en ucuz yolu. ★★★ Ama ikinci yol daha da etkili olacak... “Belediyelerin devlete olan borçları var, bu borçlar ödenmemiş. Kendileri ödemezse tahsilatı haciz yoluyla yapacağız.” Haciz işlemlerine ufaktan başlandı bile... Rakamlar giderek büyüyecek, muhalefet belediyelerinin el kolu bu yöntemle iyice bağlanmış olacak. Bütün belediyeler gerçekten de devlete borçlu. Ele bundan daha iyi bir fırsat geçmez. ★★★ İyi de, borçlu olan hangileri, sadece muhalefet mi? Pandora’nın kutusu üzerindeki örtüyü kaldırınca karşımıza çok tuhaf ve utanç verici bir tablo çıkıyor. Türkiye’deki irili ufaklı bütün belediyeler devlete borçlu olduğuna göre... İktidar partisi bu durumu görmezden geliyor ve tek borçlu onlarmış gibi sadece muhalefet belediyelerinin isimlerini örnek olarak gösteriyor. Oysa anımsayın, 31 Mart seçimleri sonrasında o belediyeleri iktidar partisinden devralan bütün CHP’li belediyeler, binalarına koskoca pankartlar asmışlardı. O pankartlarda devralınan borçların listesi vardı ve okuyanların dudakları uçukluyordu. ★★★ Açıklanan o borçların bugüne kadar hiç kimse, hiçbir makam tarafından yalanlanması mümkün olmadı. Hepsi doğruydu. Peki, nereye gitmişti belediyelerin onca parası? Bilinmiyor ama aslında biliniyor!.. Çoğu lüks ve gereksiz harcamalara, gösteriş harcamalarına gitmişti... ★★★ Tablo şimdi bütün çıplaklığı ile karşımızda duruyor. Haciz işlemleri hangi belediyelere gelecek? İlk sırada CHP’nin AKP’den kazandığı belediyeler var. Onların borçlarına haciz gelecek, elleri kolları bağlanacak ve iş yapamaz duruma düşürülecek. Sonra da halkın karşısına geçilip propaganda yapılacak: “Ey ahali, işte size CHP’li belediyelerin durumu. Bunların ne mal olduğunu size seçimden önce de söylemiştik ama bizi dinlemediniz, oylarınızı gidip onlara verdiniz.” ★★★ Sevgili okurlarım, bu utanç verici konuda işin bir püf noktası daha var. Birkaç basit örnek verelim, şu basit soruları soralım ve yanıt bekleyelim: “AKP’nin halen elinde olan Trabzon, Kocaeli, Samsun, Gaziantep, Şanlıurfa, Erzurum gibi büyükşehir belediyeleri var. Bunlar yüz milyarlarca lira ile oynuyor. Acaba bunların devlete olan borcu ne kadar?” Dikkat ediniz, bu gibi sorulara yanıt vermeleri mümkün değil çünkü kendi belediyelerine dokunmak işlerine gelmiyor. Oysa onların ödenmemiş borçları da yüz milyarları aşmış durumda. Ama onlar AKP’ye sığınmış, koruyucu sahipleri var. Borçları falan hiç önemli değil... Az önce de vurguladım, muhalefet belediyelerini köşeye sıkıştırmak için Tayyipgiller iktidarı en acele tarafından iki önemli yasa çıkardı. Sokak köpekleri ve belediye borçları yasaları. Bu ikisini dibine kadar kullanacaklar, kendilerine oy devşirmeye kalkışacaklar.",https://www.sozcu.com.tr/oy-devsirmenin-yeni-yontemleri-p72723
Emin Çölaşan,Yoksa Türkler çıldırdı mı!,29 Ağustos 2024,"Sevgili okurlarım, bu AKP döneminin çok ilginç bir özelliği var. Önüne gelen herkes için Cumhurbaşkanına hakaret davaları açılıyor. Yazan, konuşan ve eleştiren herkes hakkında soruşturmalar başlatılıyor. Haklarında hem ceza, hem de tazminat davaları açılıyor, sokak röportajı veren Dilruba Kayserilioğlu gibi masum genç kızlar ve daha niceleri haksız yere tutuklanıyor. Geçmişte bu sorunu ben de yaşamıştım. Recep Bey’e hakaret ettiğim iddiasıyla hakkımda 20’ye yakın ceza davaları açılmıştı. İfadeler verdim, kendimi savundum... Tutuklanıp içeri atılmama ramak kalmıştı. Neyse ki Recep Bey son anda bir karar alıp bütün hakaret davalarından vazgeçtiğini açıkladı ve o sayede kurtulmuş oldum!  O, kendisini eleştirenlere her şeyi söylüyor, hakaretler ediyor ama hiçbir yaptırımı yok! Yaptırımlar, soruşturmalar ve her şey bizim gibilere! Gazeteci arkadaşımız Mehmet Yakup Yılmaz’ın T-24 internet sitesinde iki gün önce çıkan çok ilginç bir yazısı vardı ki, her cümlesine imza atarım. Sizin de okumanızı istedim. İşte özetle o yazı: ★★★ “Siyasal İslamcı bir partinin üyelerinden, tanımı gereği çoğulcu, açık fikirli ve hoşgörülü” olmalarını elbette bekleyemeyiz. Ama tam da “sivil Anayasa” şampiyonluğu yaparken bir muhalif milletvekili “züppe” dedi diye kıyamet koparılmasının, soruşturmalar açılmasının tutarlı bir davranış biçimi olmadığını söylemeliyim. CHP Milletvekili Tuncay Özkan, Recep Tayyip Erdoğan’a “züppe” deyince kıyamet koptu. Artık AKP’nin arka bahçesi sayılan Adliye, durduğu yerde duramadı ve bu söze karşı da soruşturma açtı. Bu bir “sıfat”. Ancak mesela Cumhurbaşkanı’nın kendisi gibi düşünmeyenler için kolayca söyleyebildiği “cibilliyeti bozuklar” kadar hakaret algısı yaratacak bir sıfat değil. Tuncay Özkan’ı bu kelimeyi kullandığı için ille de eleştirmemiz gerekiyorsa, hatalı kullanım için eleştirebiliriz. Çünkü Erdoğan, bu sıfatın tanımladığı insan tipine esasen hiç uymuyor. ★★★ Bu konuda bütün politikacılara önerim şudur ki kendinize yakıştırılmasından hazzetmeyeceğiniz sıfatları başkaları için kullanmayınız. Bu vesileyle eski bir örneği yeniden hatırlatmak da isterim, Adalet Bakanı ve savcı beyler başta olmak üzere ağzının kantarı olmayan diğer AKP’liler biraz “serin gelsinler” diye! Hatırlar mısınız bilmem. Erdoğan, Afrin operasyonuna karşı çıkan ve milletvekillerine mektup gönderen 170 aydın hakkında, “alçak, zalim, kapkaranlık, cahil, tiksinti verici, vatan haini, lümpen, terör örgütünün maşası, ahlaksız, mandacı artığı, ruhu kirlenmiş” gibi ifadeler kullanmıştı. Aralarında hocam Prof. Dr. Baskın Oran ve Şanar Yurdatapan’ın da olduğu bazı aydınlar Erdoğan aleyhine 1 TL manevi tazminat talebiyle dava açmışlardı. ★★★ O davada Recep Tayyip Erdoğan’ın avukatı Ahmet Özel savunmasında şöyle diyordu (Nisan 2018): “Düşünce özgürlüğü, demokrasinin temel ilkesidir. AİHM’e göre ifade özgürlüğü, devletin veya nüfusun bir bölümü için saldırgan, şok edici veya rahatsız edici bilgi ve düşünceler için de uygulanır. Bunlar çoğulculuğun, hoşgörünün ve açık fikirliliğin gerekleridir. Bunlar olmaksızın demokratik toplum olmaz.” Ankara 3. Asliye Hukuk Mahkemesi, bu savunmayı duyunca Avrupa hukukuna uymak için “alçak, zalim, kapkaranlık, cahil, tiksinti verici, vatan haini, lümpen, terör örgütünün maşası, ahlaksız, mandacı artığı, ruhu kirlenmiş” gibi sıfatların hakaret olmadığına karar vermişti! Böylece Erdoğan’ın 1 lirası da cebinde kalmıştı ki o tarihte 1 liraya bir demet taze soğan alınabiliyordu. Dün bir demet taze soğanı 35 liraya alabildim! ★★★ Siyasal İslamcı bir partinin üyelerinden, tanımı gereği “çoğulcu, açık fikirli ve hoşgörülü” olmalarını elbette bekleyemeyiz. Ama tam da “sivil Anayasa” şampiyonluğu yaparlarken bir muhalif milletvekili “züppe” dedi diye kıyamet koparılmasının, soruşturmalar açılmasının tutarlı bir davranış biçimi olmadığını söylemeliyim. Cumhurbaşkanı’na hakaret suçu: Bir millet çıldırıyor! Yıllar sonraya bırakacağı miras bu mu olacak? Türklerin en çok hakaret etmek istedikleri insan! Dünyanın en çok hakaret edilen Cumhurbaşkanı “Kasımpaşa delikanlısına” bu durum yakışıyor mu? ★★★ Cumhurbaşkanı Kenan Evren döneminde Cumhurbaşkanı’na hakaret suçlamasıyla 340 dava açılmıştı. Evren’in askeri darbe döneminin Cumhurbaşkanı olduğunu hepimiz hatırlıyoruz sanırım. Ardından gelen Turgut Özal döneminde açılan dava sayısı 207 idi. Sayısız mizah dergisine karikatürleriyle kapak olduğunu, hatta o karikatürlerin imzalı kopyalarını alıp duvarına astığını da hatırlar mısınız? Adli sicil kayıtlarına bakılacak olursa “en sevilen Cumhurbaşkanı Süleyman Demirel” olmalı. Onun döneminde açılan dava sayısı, Adli sicil istatistiklerine ulaşabildiğimiz günden beri en düşük seviyede: 158 dava. Ahmet Necdet Sezer döneminde 163 kişi aynı suçlamayla yargılandı. Abdullah Gül’ün Cumhurbaşkanlığı döneminde sayı biraz artmıştı; 848 kişi yargılandı. Recep Tayyip Erdoğan’ın ilk Cumhurbaşkanlığı döneminde bu sayı 6033’e fırladı. Aynı dönemde bu suçlamayla açılan soruşturma dosyası sayısı 20 bin 539 idi. 2022 itibarıyla açılan davalardaki sanık sayısı 16 bin 753’e ulaşmıştı. 2001 yılında Cumhurbaşkanı’na hakaret suçlamasıyla açılan davalarda mahkûmiyet sayısı sadece 4 iken, Erdoğan’ın ilk döneminde bu sayı 2099 mahkûmiyete çıkmıştı. Söz konusu dönemde 20 bin 539 soruşturma başlatılıp, 6 bin 33 ceza davası açıldığını da hatırlayacak olursak her üç davadan birinde mahkûmiyete karar verildiği gerçeğine ulaşıyoruz. Yani sizin anlayacağınız bu bir roman adı bile olabilir: “Bir Millet Böyle Delirdi!” ★★★ Peki, ne oldu da Cumhurbaşkanı’na hakaret suçları böyle arttı? Türkler kozmik bir ışınımın etkisiyle çıldırıp, kendi Cumhurbaşkanlarına hakaret eder hale mi geldiler? Ne oldu da Türkiye’nin Cumhurbaşkanı, “dünyada en çok hakarete uğrayan devlet başkanı” ünvanını uzak ara elinde tutar hale geldi? Guinnes Rekorlar Kitabı’na girmek mi hedefleniyor? Kuşkusuz ki çıldırmış değiliz. Bu ülkenin her vatandaşı Cumhurbaşkanlığı makamına saygı duyar. Sorun, Cumhurbaşkanı’nın o makamın gerektirdiği gibi davranmıyor olmasında. ★★★ Eskiden cumhurbaşkanları tarafsız ve bağımsız olmak durumundaydılar. Anayasa’ya göre devletin ve milletin birliğini temsil ediyordu. Sorumsuzdu, eylem ve işlemleri nedeniyle vatana ihanet dışında bir suçlamaya muhatap olamazdı. Onun için de yasalar Cumhurbaşkanı’nı koruyordu, Cumhurbaşkanına hakaret, devletin ve milletin birliğine, manevi şahsiyetine hakaret olarak değerlendirilebiliyordu. Şimdi Cumhurbaşkanı hem partili hem de icranın başı. Partili olarak diğer siyasi parti liderlerinden ne farkı var? Yok. Erdoğan ne zaman partisini temsil ediyor, ne zaman Türkiye Cumhuriyeti’ni temsil ediyor, bunu ayırt edebilmek artık çok zor. Buna bir de karakter olarak eleştiriden hiç hazzetmediğini, eleştirileri kendisine yönelik hakaret gibi algılayabildiğini de ekleyelim. ★★★ Bağımsızlığını tamamen yitirmiş, Cumhurbaşkanı’nın ağzına bakar hale gelmiş yargıyı da hesaba katalım. Bu davaların artış sebebi budur. Muhalif görüştekileri sindirmek, ceza tehdidi altında tutmak! Cumhurbaşkanı, icranın başı olarak eleştiriye açık olmak durumunda olan bir kamu görevlisi... Ve kamu görevlilerini gerektiğinde sert olarak eleştirmek, ifade özgürlüğünün bir parçası. Sadece ben demiyorum, bizzat kendi avukatı da böyle düşünüyor. Bu eleştiri sınırlanıyorsa, ifade özgürlüğü sınırlanıyor demektir. Üstelik AİHM, hakarete varan sert eleştiriyi bile normal buluyor, cezalandırılmamasını istiyor. Çünkü bu konuda bir ceza tehdidi varsa, bu düşünce özgürlüğünü tehdit ediyor ve düşüncenin açıklanmasını kısıtlıyor demektir. Anayasa değişti ama Türk Ceza Kanunu’nun Cumhurbaşkanına hakaretle ilgili hükümleri tarafsız, partisiz cumhurbaşkanı dönemlerinden kalma. Kanunun “haydi artık hakaret serbest” diye değiştirilmeyeceği bir gerçek. Ancak bu suçun sınırlarının çok net olarak çizilmesi lazım ki savcılar ve hâkimler yukarıdan esen rüzgarlara göre karar vermesinler. ★★★ Her eleştiriyi “hakaret” diye algılayıp ayağa fırlamak doğru değil, yakışmıyor. Üstelik kendisi herkes için aklına ilk gelen sıfatı kullanmaktan da geri durmuyor. Konuşmalarına bakınca ağzının bazen kolayca bozulduğunu görebiliyoruz. Muhalefete söylediği sözlerin bazılarını ben bu köşede kendisi için kullansam başıma nelerin gelebileceğini tahmin edebilirsiniz. Yıllar sonraya bırakacağı miras bu mu olacak? Türklerin en çok hakaret etmek istediği insan! Dünyanın en çok hakaret edilen Cumhurbaşkanı! “Kasımpaşa delikanlısına” bu durum yakışıyor mu?”",https://www.sozcu.com.tr/yoksa-turkler-cildirdi-mi-p78747
Emin Çölaşan,"Büyük hizmetlerimiz, Eritre ile Somali’yi barıştırıyoruz!",15 Ağustos 2024,"Sevgili okurlarım, AKP’nin propaganda makinesi olanca hızıyla ve hiç ara vermeden çalışıp duruyor. Bunların yandaş medyasını, özellikle televizyon kanallarını izleyen herkes bu vıcık vıcık mekanizmaya her gün tanık oluyor. Dikkat ediniz, şimdi taktik değiştirdiler. Aslında hiçbir fonksiyonu olmayan ve her biri emir kulu bürokratlardan oluşan bakan hanımlar ve beyler her gün demeçler verip iktidar propagandası yapmakla meşgul. Boş veya dolu, yalan veya doğru hiç fark etmez! Önemli olan bir sürü palavralarla süslenmiş sözlerini yandaş medyalarında dile getirmek, millete seslerini duyurup suratlarını göstermek. ★★★ Son birkaç gün içerisinde karşımıza yeni bir propaganda nedeni çıktı: “Dışişleri Bakanlığımız Somali ile Eritre arasındaki anlaşmazlıkları çözme çabasında. Bu amaçla iki ülkenin cumhurbaşkanları ve en üst düzey yetkilileri Ankara’ya çağrıldı. Görüşmeler Bakanlığımızda sürüyor.” TRT bunu defalarca verdi. Bu kadar anlamsız ve saçma sapan bir açıklama olamaz. Birkaç açıdan kısaca bakalım. Bunların ikisi de komşu Afrika ülkeleri. İkisi de ilkel ülkeler. Birbirleriyle ihtilafa düşmüşler ama ortada savaş falan yok. Eritre’yi bilmem de, Somali’de iç terör sürüp gidiyor. ★★★ İkisinde de devlet düzeni, devlet kuralları geçerli değil.   İki ülkeyi de kabileler yönetiyor. Her ikisinin göstermelik hükümetleri var. Ankara’ya davet ettiğimiz sözüm ona en üst düzey iki Afrikalı da kabile üyesi. Birbirleriyle kavga edip duruyorlar. ★★★ Adına Somali denilen çulsuz Afrika ülkesinin Ankara’da bir büyükelçilik binası var, görseniz aklınız durur.  Çankaya’nın en değerli binalarından biri. İster kiralık olsun ister kendi mülkleri, Somali gibi fukara bir ülkenin büyükelçiliği böylesine şatafatlı olamaz. Mümkün değildir. Görkemli bir bina ve kapıda kordiplomatik plakalı Mercedes’ler... Kim karşılıyor bu harcamaları? Öbür yanda ise bizim Mehmetçik Somali’de onların güvenliğini sağlıyor! Bu işin Türkiye’ye maliyeti neresinden baksanız yüz milyonlarca dolar. Bu nasıl iştir!  Acaba diyorum Afrikalılar için harcadığımız bu gibi paralar bizim örtülü ödenekten mi karşılanıyor? Galiba öyle. Yine acaba diyorum, Afrika’da, haritada yerini bilmediğimiz iki ülkeyi barıştırmak, bu amaçla büyük paralar harcamak, heriflerin gidiş dönüş yol paralarını bile Türk Milletine ödetmek acaba normal midir! Olan bizim paralara oluyor. Bunlar barışsa kaç yazar, barışmasa kaç yazar. MAHMUT BEY ÖZÜR DİLEDİ Mİ? Sevgili okurlarım çok iyi anımsayacaksınız, bizim Recep Bey birkaç gün önce yine esti gürledi, posta koydu... Filistin cumhurbaşkanı Mahmut Abbas’ı TBMM’de bir konuşma yapması için Türkiye’ye davet etmiş ama Abbas bu çağrıya kulak verip de gelmemiş... “Çağırdık ama gelmedi. Bizden özür dilemesi gerekir” demişti. Sonra anlaşıldığı kadarıyla adama ısrar etmişiz, “Sen bizi takmazsan biz de seni takmayız, senin propagandanı daha fazla yapmayız” falan diye korkutmuş olmalıyız ki adam bugün Türkiye’ye onur vermeyi kabul etmiş! ★★★ Adına Filistin denilen bu bilmeceyi bugüne kadar hiç kimse çözemedi. Bizimkiler İsrail ile aralarında arabuluculuk yapmaya soyundular ama nasihat aldılar. Arabuluculuk işini Katar ve Suudi Arabistan kaptı. Mahmut Abbas orada kimin, hangi güçlerin cumhurbaşkanı, o da belli değil. ★★★ Bizimki dün konuşuyor “Bizden özür dilemesi gerekir” diye bastırıyordu. Ne de olsa kendisi Türkiye’nin cumhurbaşkanıdır ve ağzından çıkan her cümlenin bir değeri olması gerekir. Şimdi ise adam Meclis’te konuşma yapmak üzere Türkiye’de. Acaba özür diledi mi? Kim bilir, bilse bilse Recep Bey bilir.",https://www.sozcu.com.tr/buyuk-hizmetlerimiz-eritre-ile-somali-yi-baristiriyoruz-p75233
Emin Çölaşan,Yunan botları içimizde!,25 Eylül 2024,"Sevgili okurlarım, medyaya iki gün önce düşen bir haberi ilk gördüğümde inanmamıştım... Doğru değildir diye düşünmüştüm. Hayır, bu kadarı olamazdı. Adamlar küçük bir tekneyle Bodrum’un içine girecek, yazlık konutların önünde birkaç tur atacak ve sonra hızla uzaklaşıp gidecek! Küçük bir hız teknesi... ★★★ Yunan sahil güvenlik botu hızla geliyor ve koyda birkaç tur atıp yine hızla uzaklaşıyor... Peki ama bu gibi tecavüzleri önleme görevini üstlenmiş olan bizim sahil güvenlik tekneleri nerede? Adamlar karşıdaki Yunan adasından yola çıkıp geliyor. Neyi amaçladıkları ise bilinmiyor. Sahile bomba mı koyacak, birini mi kaçıracak hiç belli değil. Yani amaçlarını bilmiyoruz. Neyin peşinde oldukları, Bodrum’a niçin geldikleri bilinmiyor. Bizim ilgili makamlardan tık yok! Eğer ne olduğunu bilselerdi mutlaka ortalığı ayağa kaldırmaları gerekirdi. Hayır, yok öyle bir durum. Bu haber gerçi görüntülü ama kesinlikle palavra diye düşünmüştüm. Haberin içine küçük bir tekneyi monte etmek bu devirde kolay iş. İki ayar yapıp amaca ulaşırsınız. ★★★ Aradan sadece bir gün geçti... Ve bir başka Yunan teknesi yine karşımızda! Ama bu kez Datça’da... Yunan adasından yine hızla gelip yaklaşıyor ama bu kez arada küçük bir fark var... Sahile maskeli biri çıkıp kumsaldaki bir şişme botu teknesine koyuyor ve alıp götürüyor. ★★★ Amaç hırsızlık olabilir mi? Elbette değil. Bir şişme bot uğruna hiç kimse taa Yunan adalarından kalkıp Datça’ya gelmez. Yakalandığı takdirde derhal tutuklanır, sınır ihlali ve casusluk iddiasıyla cezaevine gönderilir ve kolay kolay tahliye edilmez. ★★★ Üstelik Türk-Yunan ilişkileri bozulur ve siyasi gerilim giderek büyüyebilir. Bizim koskoca bir dünya liderimiz var. Herkes suskun kalsa bile o devreye girip Yunanistan’a posta koyar, tehdit eder ve yapmadığını bırakmaz. Yunan da ister istemez korkup özür dilemek zorunda kalır! ★★★ Bu ikinci olayın (Datça’nın) görüntülerini görünce doğrusunu isterseniz şaşırdım... Hem şaşırdım ve hem de medyada yer bulan olayın doğru olduğuna inandım. Şimdi sıra gelmişti bizimkilerin vereceği tepkilere. Başka bir deyişle Yunan’ı nasıl korkutup özür dileteceklerini beklemeye! Belki bizimkiler de karşıdaki Yunan adalarına bir hücumbot gönderir, personeli sahile çıkarıp kısa sürede döndürür, Yunan’a panik yaşatır ve gereğini böylece yapmış olurdu! Bu işin dünyaya duyurulmasını da bizim anlı şanlı dünya liderimiz üstlenirdi. Ne de olsa onun sayesinde bütün dünya Türkiye yüzyılını yaşamıyor mu! ★★★ Bizim gibi saf Anadolu çocukları bunları beklerken yeni bir gelişme olmuş. İçişleri Bakanımız Ali Yerlikaya geçmiş telefonun başına, ilgili Yunan bakanı aramış ve içimize kadar sokulan Yunan teknesi konusunda üzüntülerini bildirip uyarmış. Muhatabı da kendisine “Bundan sonra dikkat ederiz, böyle durumlar tekrar etmez” demiş... Ve dosya böylece kapanmış gitmiş!.. ★★★ Şimdi, bu durumda akla yine bazı sorular geliyor... -Yunan teknesinin iki gün arayla Bodrum ve Datça’da ne işi vardı? Oralara niçin, hangi amaçla gelmişti? -Bizim Sahil Güvenlik o teknenin gelişinden haberdar olmamış mı? -Olduysa niçin önünü kesip engel olmamış? Öyle ya, adamlar iki gün üst üste bizim içimize kadar giriyor ve sonrasında ellerini kollarını sallaya sallaya dönüp gidiyor. Burada her gün “Mavi vatan” diye nutuk atan bizimkiler bu sorulara nasıl yanıt verir, onu bilemiyorum.      Karasularımız yoksa kevgire mi dönmüş? Yolgeçen hanı mı olmuş? ★★★ Neyse ki tam o gün bir teselli ikramiyemiz (!) oldu. Başta Hulusi Akar isimli bir AKP milletvekili olmak üzere birileri Kayseri’de topluca mangalda sucuk partisi düzenlediler de keyfimiz yerine gelmiş oldu! Hulusi Bey’e göre kendileri yememiş. İçleri rahatmış. Elbette rahat olması gerekir. Yunan teknesi Bodrum ve Datça’dan sonra herhalde Kayseri’ye de gelecek değildi ya!..",https://www.sozcu.com.tr/yunan-botlari-icimizde-p86679
Emin Çölaşan,Hem alaturka hem de komedi!,12 Eylül 2024,"Sevgili okurlarım, küçük bir köyde işlenen cinayet haftalardan bu yana hepimizi adeta esir aldı. Memlekette herkes kendi çapında dedektif kesildi. Bizler de öyle! Küçük kızı kim öldürdü? Hepimiz bu sorunun yanıtını arıyoruz, sorular soruyoruz falan filan... Açık söyleyeyim biz bıktık ama medyamız da bence bıktı... Zira konu çok geniş ve çok boyutlu. Böylesine ‘renkli’ bir olaylar zinciri doğrusu az bulunur. ★★★ Bütün medya bu cinayetin peşinde koşarken Saray kesiminden bir haber açıklandı: “Bu konuda getirilen yayın yasağı aynen geçerlidir!” Komik bir durumdu. Türkiye’nin herhangi bir yerinde cinayet işleniyor ve hemen ardından mahkeme tarafından yayın yasağı getiriliyor. Bunun anlamı nedir? Yayın yasağının anlamı nedir? Ortalıkta henüz hiçbir gelişme yokken niçin konmuştur? ★★★ Ama işin sonrası daha da vahim... Yayın yasağını hiçbir medya kuruluşu takmadı. Herkes bildiği gibi yazıyor ve konuşuyor. Bu süreç aradan haftalar geçmiş olmasına rağmen günümüzde de aynen devam edip gidiyor.         Eğer bunda bir suç varsa bütün medya mensupları, A’dan Z’ye herkes suç işliyor demektir. Peki, ne oldu da böyle bir karar alındı? İşte, yanıtı verilemeyen sorulardan biri de budur. ★★★ Söz konusu cinayetin ardından yaşadığımız gelişmeler gerçekten çok ilginç... Zira biz bu son cinayette devlete olan güvenimizi bir kez daha zedelemiş olduk. Küçücük bir köyde küçük bir kız çocuğu öldürülüyor ama dere yatağında (o da başka birinin ihbarı sayesinde) bulunan ceset dışında ortalıkta herhangi bir belge, bulgu, delil vesaire yok... Bu olacak şey değildir. ★★★ Ortalıkta bir ‘yasak’ daha varmış. Olay yerine giden gazetecilerin köye girmesi, çekim yapması falan da meğerse yasaklanmış! Bu yasak nedeniyle yaşanan gelişmeler şimdi herkesi bağlıyor ve o yüzden yeni hiçbir habere yayınlarda yer verilmesi mümkün olmuyor. Zaten yine dikkat ettiyseniz, köyün yolları, evleri, ahırları vesairesine yayınlarda hiçbir biçimde yer verilmiyor. Esrarengiz bir ortamda haftalar önce bir cinayet işlendi ve sonuç şu an itibariyle sıfıra sıfır elde var sıfır!",https://www.sozcu.com.tr/hem-alaturka-hem-de-komedi-p83310
Emin Çölaşan,Kuzuların sessizliği,10 Eylül 2024,"Sevgili okurlarım, Türkiye’nin uzak köşelerinden birinde sekiz yaşında bir kız çocuğu öldürülüyor ama o daracık alanda her ne hikmetse cesedinin ancak 19 gün sonra bulunması mümkün oluyor. Diyelim ki araya bazı engeller girdi ve cesedin bulunması zaman aldı. Ama işin öncesi ve sonrası çok ilginç.  Küçük kızı köyde doğal olarak herkes tanıyor. Ne zaman nerede olduğunu, kimlerle ne yaptığını, kimlerle konuştuğunu, oyun oynadığını bilmeyen yok. Fakat olayın ortaya çıkmasından sonra ‘konuşan’, güvenlik güçlerine yardımcı olan Allah’ın bir tek kulu bile yok! Sadece bir gizli tanık (!) ötmüş. Tuhaf bir durum... Kuzuların sessizliği! ★★★ Demek ki ortalıkta başka bir şey var... Kimsenin anlamadığı tuhaf bir şey... Normal koşullarda olsak, her şey normal olsa, gözaltına alınan ve alınmayan herkes, başta aile bireyleri olmak üzere bülbül gibi öter ve bildiklerini anlatırdı. Cinayet sonrasında köyde güvenlik güçleri var.  Onu da bırakın bir yana, gazeteciler var... Ama gelin görün ki bildiklerini anlatan, konuşan yok!  Herkes susturulmuş, kabuğuna çekilmiş.  ★★★ Oysa olayın hemen öncesi çok önemli... Şimdi birileri diyecek ki “Kardeşim biz ne yapalım. Günler boyunca cesedi aradık ve sonunda bulduk. Adli Tıp rapor verdi, ölüm nedeni belirlendi. Narin köy mezarlığında toprağa verildi ve bizim görevimiz böylece bitmiş oldu.” İşin yüzeysel yanına bakarsanız bu söylem doğrudur ama her yönüyle çok eksiktir... Milyonlarca insanımızın kafasında yer alan sorulara böyle eksik ve tutarsız yanıt verilemez. ★★★ Şimdi şu işin birkaç boyutuna bakalım. (Bu işlerin uzmanı değilim. Bunları sadece sıradan vatandaş mantığımla yazdığım, soruları da aynı mantıkla sorduğum lütfen bilinsin.) Köyde bir Kuran kursu var. Birkaç yüz kişinin oturduğu, Diyarbakır merkeze çok yakın bir köyde bir Kuran kursu! Çok ilginçtir ve dikkat ediniz, bu kursun adı cinayet soruşturması sonrasında hiç geçmedi.  Narin’in o kursa gidiş gelişleri biliniyor muydu? Kurs hocalarının ve devam eden öğrencilerin bilgisine başvuruldu mu?  Bazı aile bireyleri arasında çarpık ilişkiler acaba var mıydı? Narin bu ilişkilerden birine, ya da bir bölümüne tanık olduğu için öldürülmüş olabilir mi? Bu soruların yanıtı yok. Hiçbir şey bilmiyoruz.  ★★★ Olayın daha da ilginç bir yanı var... Cinayete yayın yasağı getirilmiş! Bu konu da Türkiye’de epeyce güncel oldu. Yargı, olur olmaz her konuda yayın yasağı getiriyor. Neden, niçin? Böylece medyanın işin üzerine gitmesi engellenmiş oluyor. ★★★ Ufacık, herkesin birbirini tanıdığı bir köy düşünün. Günün birinde bir cinayet işleniyor ve köye gazeteciler akın ediyor. Bunların görevi tanıkları konuşturup kayıt altına almak. Konuşturacaklar ki olayın bilinmeyen boyutları ortaya çıksın. Şimdi karşımızdaki tablo ise bu açıdan bakıldığından son derece vahim. Hiç kimse konuşmuyor.  Hiç kimse bildiklerini ve gördüklerini anlatmak istemiyor. Bazı gazeteci arkadaşlar onlara sorduğunda yanıt hep aynı: “Bilmiyorum, görmedim, haberim yok! Bana bir şey sorma.” ★★★ Köyde feodal ilişkiler ve korku egemen.  Küçücük bir köyde bile kuran kursu var. Kim gidiyor o kurslara? Belli ki köyün ilkokul öğrencileri... Günün belli bir bölümü ilkokulda, geri kalanı kuran kursunda. Medya günlerce yayın yaptı ama bu konuya bir kez olsun değinilmedi. Aile bireyleri arasındaki (var olduğu iddia edilen) bir takım ilişkiler asla gündeme getirilmedi. ★★★ Sonuç ortada!.. Küçük bir kız çocuğu öldürülüyor ama şu anda bile ortada acele düzenlenen otopsi raporu ve bir gizli tanık ifadesi dışında herhangi bir veri yok. Peki katil kim ya da kimler? İşin uzmanlarına göre yanıt belli: “Aile içinden biri.” Ama gelin görün ki aile bireyleri konuşmuyor. Deneyimli sorgucular bile onları “Öttüremiyor.” Bir yanda kuran kursu, öbür yanda feodal ilişkiler, korku, aile içinde var olduğu iddia edilen ahlak dışı ilişkiler... Ve ‘kuzuların sessizliği’ devam ediyor! Birkaç gün sonra her şeyi unutacağız.",https://www.sozcu.com.tr/kuzularin-sessizligi-p82717
Emin Çölaşan,New York’ta bir Recep Tayyip konvoyu!,26 Eylül 2024,"Sevgili okurlarım, AKP-MHP koalisyonunu her ne kadar gizlemeye çalışsalar da zor günler bekliyor. Harç bitti yapı paydos sözünün bu olayda da geçerli olacağını artık hep birlikte görmeye başladık.  Yolsuzluk, israf ve savurganlığın haddi hesabı yok. Bizi, Türk Milletini bırakın bir yana, bu gerçeği artık onlar da görüyor ama önlem alamıyor. Bir yanda adına AKP denilen yönünü ve yolunu şaşırmış bir parti, öbür yanda ise o partinin stepnesi olan MHP... Bu sözlerde yalan yok, abartı yok. Ama böyle gitmeyeceği artık kesin. Sonu nasıl gelecek, sadece onu bilmiyoruz. ★★★ Dün bizim gazetenin manşetinde yer alan o büyük fotoğrafları görmeyenler için söyleyeyim... Recep Tayyip New York gezisinde ya, orada da büyük bir konvoy oluşturmuş. Bu konvoy New York caddelerinde tur atıyor. Araçların üzerinde ışıklı sloganlar yer alıyor. Özellikle de Recep Tayyip’in Türkiye’de yıllardan beri tekrar ettiği slogan: “Dünya beş’ten büyüktür!” Benim için önemli olan bu slogan değil, o araç konvoyu için devletin ve milletin parasından kaç milyon dolar ödendiğidir. Milyonlarca dolar olduğu kesin de, tam rakamı bizim bilmemiz elbette mümkün değil. ★★★ Söz konusu olan Birleşmiş Milletler toplantısı her yıl eylül ayında New York’ta yapılır. Toplantıya BM’ye üye olan 200’e yakın ülkenin tümü katılır. En babalar ve en güçlüler dahil, haritada yerini, ismini cismini bilmediğimiz ufaklıklar da dahil. Her eylül toplantısında çoğu ülkenin cumhurbaşkanları, başbakanları ve başka en üst düzey yetkilileri kürsüye çıkıp konuşma yapar. Bizimki de çıkıp konuştu... Yaptığı konuşma Türkiye’de her gün yaptığı siyasi konuşmaların aynısı, tekrarı idi... Filistin’i savundu, İsrail’e bindirdi... Ve bizim yandaş medya onun konuşmasını bıkmadan usanmadan yayınlayıp duruyor... “Bütün dünya Erdoğan’ı izledi” gibi ipe sapa gelmez manşetler... Türk’e karşı Türk propagandası!.. Ve o çıkınca bize de kanalı değiştirmek düşüyor. ★★★ Şimdi işin bu faslını kapayıp hayatın gerçeğine dönelim... Yani yukarıda sözünü ettiğim araç konvoylarına... Yüzlerce araçtan oluşan konvoylar. Hepsinin üzerinde ışıklı levhalar. Üzerlerinde Recep Tayyip’in büyük boy fotoğrafları ve onun muhteşem sözleri. Milletin paralarını peşin tahsil etmişler, caddelerde tur atıyorlar. Ancak korna çalmak ve hoparlörden çığırtkanlık yapmak ABD’de yasak olduğu için caddelerde sessizce gezinmek zorundalar. ★★★ Sevgili okurlarım her şeyi bir yana bırakalım, onlar zaten isteseler bile gürültülü tantana yapamazlar. Ama New York’a gelen paralı ülkeler de var. Onlar da istedikleri gibi konvoy kiralayabilir. Şimdi soruyorum: Recep Bey dışında konvoy kiralayıp New Yok caddelerinde tur attıran ikinci bir ülke acaba oldu mu? İkincisi: Bunca parayı böylesine gereksiz propaganda işlerine harcamak günah değil mi, milletin parasına yazık değil mi? Üçüncüsü: Bu göstermelik propaganda kime karşı yapılmaktadır? O sırada alışverişe çıkmış olan ABD vatandaşlarına mı, yoksa ABD hükümetine mi? Hedef kitle neresidir? Dördüncü ve en önemli soru: Bu konvoy ayarlama işi için devletin ve milletin kaç milyon doları harcandı? Bütçenin hangi faslından? (Sakın örtülü ödenek parasından olmasın!) ★★★ Bizimkilerin bir huyu, bir uygulaması vardır... Şimdi, işlerine gelmeyen bu sorulara da yanıt vermeleri asla söz konusu olmayacaktır. İşlerine gelen konularda sürekli konuşurlar. İşlerine gelmiyorsa suspus olurlar ve ağızlarını bıçak açmaz. Olayın unutulmasını beklerler. Siz istediğiniz kadar yazın, anlatın, konuşun, belgeleyin. Hiçbir şey değişmez. Paralar zaten siz yazana ve konuşana kadar uçup gitmiş olur. Şimdi de öyle oldu. 85 milyon insanımızın milyonlarca doları bir hiç uğruna, safsata ve şahıs propagandası uğruna buharlaştı bile... Muhalefet partileri nerede?",https://www.sozcu.com.tr/new-york-ta-bir-recep-tayyip-konvoyu-p86989
Emin Çölaşan,Her yıl eylül ayında aynı ABD senaryosu!,24 Eylül 2024,"Sevgili okurlarım, takvime baktığınızda, eylül ayının yaklaşmakta olduğunu gördüğünüzde bilin ki aynı senaryo yeniden sahneye konulacaktır. Nedir o? Recep Tayyip ABD gezisine çıkacak. Niye çıkacak? İlki, New York’ta Birleşmiş Milletler Genel Kurulu’nda bir konuşma yapacak. Bu Genel Kurul toplantısı her yıl eylül ayında yapılır. İsmi bilinen veya haritada yerini bile bilmediğimiz irili ufaklı ülkelerin temsilcileri, bakanları, başbakanları vesaireleri kürsüye çıkıp bir konuşma yapar. Bizimki dahil hemen hiçbiri o kürsüde ‘irticalen’ konuşmaz. Bizimkini özellikle merak edecek olursanız Türkçe konuşur. Sözleri önceden hazırlanan tercüme metninden İngilizce ve Fransızcaya çevrilir. Her bir ülke yöneticisi daha önceden eline tutuşturulan yazılı metinleri okur ve bilinen şeyleri tekrar eder. ★★★ İkincisi, o toplantı için New York’a gelen devlet adamları, öteki devlet adamlarıyla buluşur. O buluşmalarda her ülke kendi görüşlerini tekrar eder. Burada önemli olan, acaba Biden (ya da ABD Başkanı) 10 dakika bile olsa Beyaz Saray’da kendisini kabul edecek midir! Böyle bir kabul Türkiye dahil dünyadaki pek çok ülke tarafından ‘onur, ödül’ sayılır... Her biri kendi kamuoyuna “Biden tarafından kabul edildim” havasını basar. ★★★ Aynı durum Recep Tayyip için geçerlidir... Toplantıya gitmeden günler önce başta iktidar borazanı TRT olmak üzere yandaş medyada hava atmalar ve abartılı yağcılık haberleri başlar... “Cumhurbaşkanı Recep Tayyip Erdoğan New York’ta Birleşmiş Milletler Genel Kurul Toplantısında önemli bir konuşma yapacak. Erdoğan’ın konuşması bütün dünyada merakla bekleniyor!..” ★★★ Recep Tayyip şimdi ABD gezisinde... Birleşmiş Milletler Genel Kurul Toplantısında kürsüye çıkıp konuşma yapacak. Okuyacağı Türkçe metinle birlikte tercüme kopyalarının metni de Saray danışmanları ve Dışişleri bürokratları tarafından günler öncesinden hazırlandı. Otellerde yerler ayırtıldı, bazı görevliler yine günler öncesinden (koruma ordusu dahil) ABD’ye gönderildi. Peki ama Biden kendisini kabul edecek miydi? Bu konuda alınmış bir karar var mıydı? ★★★ Bizimkiler suya sabuna dokunmayan kısa bir açıklama yaptı:     “Biden ile görüşme konusu henüz kesinleşmedi.” Bunun anlamı belliydi. Biden bizimkini çok büyük olasılıkla kabul etmeyecekti! ★★★ Uçaklar hazırlandı, bizim kafile yola çıktı... Her yurt dışı öncesinde olduğu gibi bizimkini New York’ta karşılayacak yandaş kalabalığı ayarlandı. Bunların görevi Recep Tayyip’e alkış tutmak! 20-30 kadar şakşakçı Türkiye’nin karşısında, New York caddelerinde sıraya girip hep birlikte alkış tuttular, “yaşa varol” diye bağırdılar. Bu ısmarlama haberin kamera çekimleri yine TRT başta olmak üzere yandaş medyada yer aldı. ★★★ Peki, Recep Tayyip bugünkü konuşmasında neler diyecek? Hiç merak etmeyin, özetini ben vereyim! İsrail’i kınayacak, Filistin’e övgüler düzecek ve artık hepimiz tarafından ezberlenen o meşhur sözlerini bir kez daha kullanacak: “Dünya beş’ten büyüktür.” Hepsi o kadar. ★★★ Şimdi bu şatafatlı gezi konusunda merak ettiğim birkaç husus var... -ABD’ye kaç uçakla gittiler? -İtibardan tasarruf olmaz ama (!) kafilede toplam kaç kişi yer aldı? -Bazı başka ülkelere olduğu gibi New York’a da koruma ordusu için günler öncesinden özel uçaklar kaldırıldı mı? -Yine bazı ülkelere olduğu gibi zırhlı makam araçları ve silahlar için özel uçak kaldırttı mı? Bu sorulara hiçbir zaman yanıt verilmeyeceğini biliyorum. Veremezler. Ben yine sormuş olayım da!",https://www.sozcu.com.tr/her-yil-eylul-ayinda-ayni-abd-senaryosu-p86360
Emin Çölaşan,Darbenin 44. yılında 12 Eylül serüveni,13 Eylül 2024,"Sevgili okurlarım, dün 12 Eylül darbesinin 44. yılı idi... 12 Eylül, aradan bunca uzun süre geçmiş olmasına karşın günümüzde bile tartışılıyor. O dönemi yaşamayan ve bilmeyen genç kuşaklar üzerinde özellikle “Darbe karşıtı baskılar” oluşturuluyor. Oysa olay çok farklıydı. AKP iktidarından yükselen “darbe anayasasını değiştirelim” feryatları günümüzde yeri göğü kaplıyor.   12 Eylül öncesini yaşamayanlar doğal olarak bilemez. Türkiye, 12 Eylül öncesinde hiç görülmemiş olaylara tanık oluyordu. Toplum devrimciler ve ülkücüler olarak ikiye bölünmüş, kanlı bıçaklı, silahlı kavgalar ve cinayetler yoğunlaşmıştı. ★★★ Mahalleler, semtler, sokaklar, okullar, üniversiteler, öğrenci yurtları, hatta hastaneler, aklınıza gelen her yer bu kesimler tarafından parsellenmiş ve el konulmuştu. Buna meslekleri de ekleyin. Öğretmenler, üniversite hocaları, doktorlar, hatta polis bile bölünmüştü. Poliste ülkücülerin örgütü Pol-Bir, devrimcilerin örgütü Pol-Der kurulmuştu. Çeşitli olaylarda polis bile kendi arasında çatışmaya girerdi. Bir tarafta devrimciler vardı ve bütün ilerici güçler onlardan yanaydı. Karşı taraf onları “komünist” olarak tanımlardı. Devrimciler ise ülkücü kesimi “komando, faşist” olarak adlandırırdı. ★★★ Türkiye’de her gün bombalar patlıyor, işgal ve boykot eylemleri sürüp gidiyor ve en acısı, insanlar öldürülüyordu. Eğitim bitmişti. Cinayetsiz, bombasız, soygunsuz gün yoktu. Herkes öldürülüyordu. Toplum birbiriyle boğazlaşırken ortada devlet otoritesi kalmamıştı. Ülkeyi yönetenler dahil hiç kimsenin can ve mal güvenliği de kalmamıştı. ★★★ Üstelik siyaset tıkanmıştı. O kadar ki, aradan aylar geçmesine karşın Meclis yeni cumhurbaşkanını seçemiyordu. 12 Eylül darbesi işte bu koşullarda gerçekleştiği zaman, herkes derin bir nefes aldı. Belki inanmayacaksınız ama en önde gelen demokrasi havarileri bile darbeye alkış tuttu. ★★★ Şimdi bakıyoruz, özellikle bu AKP kesimi 12 Eylül’ü her gün lanetliyor, tu kaka ilan ediyor. Bunu yapmak kolay çünkü işin esasını ya bilmezler, ya da çarpıtırlar!.. Çünkü onların hiçbiri o dönemde piyasada yoktu. Bazıları o sırada henüz ana rahmine bile düşmemişti. Ama o günlerde durum farklıydı. Tüm millet, birbirleriyle vuruşanların çoğu bile darbeyi alkışlıyordu… Silahlar susmuştu, bombalar artık patlamıyordu. Toplumun can ve mal güvenliği sağlanmıştı... ★★★ Yasama ve yürütme görevi darbeyle birlikte kurulan ve beş komutandan oluşan Milli Güvenlik Konseyi’ne devredildi.        Başkanı Genelkurmay Başkanı Kenan Evren, üyeler Kara Kuvvetleri Komutanı Nurettin Ersin, Hava Kuvvetleri Komutanı Tahsin Şahinkaya, Deniz Kuvvetleri Komutanı Nejat Tümer ve Jandarma Genel Komutanı Sedat Celasun. Sonrasında Evren 7 yıl için cumhurbaşkanı seçildi. ★★★ Zaten ne olduysa darbeden sonra oldu. Kısa sürede özel mahkemeler kuruldu, 230 bin kişi yargılandı, cezaevlerinde işkenceler hortladı ve idam cezaları birbirini izledi.  (24 adi suçlu, 15 sol ve 8 sağ görüşlü ile bir ASALA Ermeni terör örgütü militanı) olmak üzere toplam 48 kişi kısa sürede idam edildi. ★★★ Şimdi tartışılacak bir konu varsa 12 Eylül’ü değil, sonrasını tartışmak gerekir. Türkiye işin sonrasında gerçek anlamda bir faşist rejime sürüklendi. Basın özgürlüğü yok edildi. Yazılar ve haberler sıkıyönetim komutanlıkları tarafından yasak ediliyordu. Yasak emirleri genelde telefonla tebliğ edilirdi. Hiçbir tutarlı gerekçe olmazdı. Bunun sonucu olarak basın ister istemez magazine, baldır bacak vaziyetlerine, çıplak kadınlara yöneldi ve yozlaştı. 12 Eylül rejiminin Türkiye’ye verdiği en büyük zararların yanında bence bu gerçek gelir. ★★★ 12 Eylül yönetimi tarafından kurulan Kurucu Meclis, bir anayasa hazırladı. Uzmanlar tarafından hazırlanan anayasa 1982 yılında halkoyuna sunuldu ve yüzde 90’ın üzerinde bir oy oranıyla kabul edildi.   Referandumda herhangi bir baskı ve sayım hilesi yoktu. Anayasalar elbette dokunulmaz, kutsal metinler değildir. Değiştirilmesi her zaman mümkündür. Ama biz Türkiye’de bu işin de cılkını çıkardık. Elimdeki bilgilere göre, 1982 anayasası bugüne kadar çeşitli zamanlarda tam 23 kez değiştirildi. Başlangıç hükümleri dahil anayasa tam 110 kez değiştirildi. Her yapılan değişiklik öncesinde slogan aynıydı: “Darbecilerin yaptığı anayasayı değiştirelim!” Ne gariptir ki yıllar önce darbeciler tarafından hazırlanan anayasa şimdi Tayyipgiller iktidarına yarıyor! ★★★ İstenilen maddeler değiştiriliyor, güya askerlerin anayasası yok ediliyordu! Ancak yine askerler tarafından getirilen ve demokratik olmakla ilgisi olmayan belli madde ve hükümler iktidarların işine geliyorsa, onlar aynen bırakılıyordu. Size kısaca iki örnek vereyim: 1982 darbe anayasası uyarınca Danıştay üyelerinin dörtte birini cumhurbaşkanı seçiyordu. Aynı anayasa uyarınca Hakimler Savcılar Kurulu, Adalet Bakanlığına bağlanmıştı. Bu gibi maddelerin hiçbiri (siyasi iktidarın işine geldiği ve kendisi kullandığı için) değiştirilmedi, aynen bırakıldı! Anayasa cambazlığının, anayasa ve darbe sömürüsünün somut sonuçları böyle idi! Yıllardır aynı edebiyatı, aynı zırvaları dinliyoruz: “Sivil ve demokratik anayasa isterük!” İşin cılkı iyice çıktı! Tam 110 maddesi 23 kez değiştirilen anayasaya artık darbe anayasası demek mümkün müdür? ★★★ Bu sloganlar özellikle AKP döneminde arşa yükseldi. Bu değişiklikler “Sivilleşme, demokratikleşme” masalı adı altında gündeme getirildi. AKP, bu değişiklikler öncesinde topluma çeşitli ve sonsuz vaatlerde bulunuyordu! Anayasa değişince herkes hak arayacak, her alanda eşitsizlikler giderilecek, şehit aileleri, gaziler, emekliler dahil her kesime nice nimetler yağdırılacaktı. Hangisi yapıldı?.. Ne değişti?.. O günlerde burada defalarca yazdım… “Ey milletim, bunların tümü palavra. Bunların bütün amacı bu anayasa değişikliği ile yargıyı ele geçirip AKP’nin şubesi yapmak… Ve bu yolla, kendisi için en büyük tehdit olarak gördüğü Türk ordusunun üzerine yürüyüp Türk Silahlı Kuvvetlerini topal ördek yapmak.” Aynen böyle oldu. Getirdikleri yeni hükümlerle, önlerindeki en büyük engel olarak gördükleri ordumuza diz çökerttiler. Yargıtay, Danıştay, Anayasa Mahkemesi, HSK, adli ve idari yargının tümünü ellerine geçirmeyi başardılar. İçlerindeki sayıları giderek azalan onurlu, namuslu, siyasete baş eğmeyen hakimler ve savcılar hariç, yargı AKP’nin emir ve hizmetine sokuldu. Ancak AKP iktidarı bu kadarla yetinmedi. Şimdi “Bu kadarı bize yetmez, yeni bir anayasa isterük” çığlıkları atıyor! 12 Eylül serüvenimizin 44 yıllık özeti budur sevgili okurlarım.",https://www.sozcu.com.tr/darbenin-44-yilinda-12-eylul-seruveni-p83587
Emin Çölaşan,Sisi’ye açık mektup: “Dün dündür bugün bugündür”,05 Eylül 2024,"“Değerli kardeşim Sisi, sana bu mektubu Ankara’dan yazıyorum. Ne mutlu bizlere ki birkaç günlüğüne bile olsa seninle aynı güzel havayı soluyacağız... Hoş geldin. Bizim için çok değerlisin. Zamanında sana çok sövdük, acayip hakaretlerde bulunduk. Onları Mısır basınından herhalde izlemişsindir. Üzdüysek kusura bakma, biz böyleyizdir. Bükemediğimiz eli öperiz! Şimdi sıra senin elini öpmeye geldi. ★★★ Herhalde biliyorsundur, bizim Recep Bey diye bir dünya liderimiz var. Sen onun radarına girdin! Allah hiç kimseyi onun radarına sokmasın, valla giren mahvolur. Sağlam giren çürük çıkar, eşekten düşmüş karpuz gibi olur. Recep Bey açar ağzını yumar gözünü, vurdukça vurur, hasmını duman eder.                                             Ne yapalım yani, onun bu yakıcı piyangosu sana da vurmuş oldu! ★★★ Sisi, sana katil dedi, darbeci dedi, diktatör dedi, aklına ne gelirse söyledi. Hem de dünya liderimiz bu sözleri hiç çekinmeden neredeyse her gün, yurt dışında bile söylüyordu. Şu sözleri de belleklere kazınmıştı: “Onunla günün birinde aynı masaya oturursam kendimi inkar etmiş olurum!..”  Şimdi aradan uzun yıllar geçti, dün Ankara’ya geldin. Sana yıllarca söven, hakaretler eden adam, seni karşılamaya havalimanına geldi. Seni ne kadar önemsediğini dosta düşmana böyle göstermiş oldu, daha ne yapsın yani! ★★★ Sıradan bir cumhurbaşkanı olsan protokol gereği olarak seni Saray’ın bahçesinde karşılardı. Sen onun geçmişte söylediği sözlere bakma kardeşim Sisi! Bizim rahmetli cumhurbaşkanımız Süleyman Demirel vardı, bilmem tanır mıydın... Onun meşhur bir lafı vardı: ‘Dün dündür bugün bugündür!’ Recep Bey şimdi aynı taktiği uyguluyor ama bunu acemice yapıyor: ‘Dün hakaretler savurduğum adamla, işime gelirse bugün dost olurum.’ Ne güzel bir devlet yönetme anlayışı! Dün sana sarıldığında, karşılama törenlerinde sarılıp öptüğünde acaba neler geçiyordu aklından, ne düşünüyordun ey Sisi?  ★★★ Gerçi biraz ayıp kaçardı ama keşke kendisine sorabilseydin... “Yav Recep, benim çok değerli kardeşim, aynı sözleri bana şimdi de tekrar edebilir misin?” Sisi, hiç merak etme, bu işin galibi sensin. Birileri sana istediği kadar hakaret etsin, bu işin kazananı sen oldun. Nedenini de söyleyeyim. ★★★ Bizimkinin çok büyük hülyaları vardı... Hamas-İsrail savaşında arabuluculuk yapıp savaşı sona erdirecek ve ismini tarihe yazdıracaktı! Bütün dünya onu ‘gerçek bir dünya lideri’ olarak tanımlayacak, o da iç siyasette kendince oy devşirecekti! Bizde işler böyledir hocam. Ama olmadı. Arabuluculuk görevini sen ve Katar birlikte kaptınız, malı iki ülke olarak siz götürdünüz. Bizim Recep Bey bu işe çok bozuldu ama ağzını açıp da bir şey söylemesi doğal olarak mümkün olmadı. Hoş geldin ‘zalim diktatör’ Sisi! Bizimki seni özlemişti valla..”",https://www.sozcu.com.tr/sisi-ye-acik-mektup-dun-dundur-bugun-bugundur-p81534
Emin Çölaşan,Yeni bir türbemiz oluyor!,17 Eylül 2024,"Sevgili okurlarım, Türkiye geçtiğimiz Pazar günü mutlu bir güne uyandı... Oğul Bilal Erdoğan bir nutuk attı ve “Ben ekonomistim” dedi. Ne olduğunu bilmiyorduk... Ve böylesine önemli bir müjdeyi doğrusunu isterseniz yıllardan beri bekliyorduk. Bilal kimdir, neyin nesidir, necidir? Sorularını kendi kendimize her zaman sorup duruyorduk. Şimdi rahatız. Demek ki elimizde yeni bir eleman var. Babası şu veya bu nedenle bir yerde tökezlerse onun yerini alacak bir yedek oyuncumuz... Genç, pırıl pırıl bir yetenek. ★★★ Babası da bundan bir süre önce nutuk atarken ekonomist olduğunu söylemişti.  Dün yeni bir açıklama daha yaptı, Marmara Üniversitesi (Ticaret okulu) 1981 yılı mezunu olduğunu söyledi. Onur duyuyormuş. Bir ailede baba oğul iki ekonomist... Doğrusu çok gurur verici bir hadise! O ikisiyle ne kadar övünsek azdır. Darısı memleketteki bütün ailelerin başına. Amin. Bu güzel ve sevindirici çifte ekonomist haberinden sonra gelelim günümüze... ★★★ Sevgili okurlarım, Narin cinayetinden bu yana bir ay geçmek üzere. Sonuç sıfıra sıfır elde var sıfır. Küçük bir köy var. Uzaktan bakınca sessiz ve kendi halinde bir köy. Meğer içinde ne dümenler dönermiş.  Günün birinde orada küçük bir kız çocuğu öldürülüyor ve işler cinayetten sonra iyice sarpa sarıyor, karışıyor. Bir sürü sahte ihbar geliyor, ifadeler alınıyor, birileri gözaltına alınıyor, bazıları tutuklanıyor ama işin gerçeğine ulaşmak bir türlü mümkün olmuyor. Köyde haftalardan beri geçerli bir tek ‘yasa’ var. Belki geçmişte de öyle idi: Mafya’nın özellikle cinayetlerden sonra geçerli olan Omerta yasası: “Bildiklerini, gördüklerini ve yaşadıklarını hiç kimseye hiçbir zaman anlatmayacaksın. Aksi takdirde senin de sonun ölümdür.” ★★★ Köyde bir aydan beri korkunç bir sessizlik hakim. Kimse konuşmuyor, bildiklerini anlatmıyor. Bildiğimiz kadarını söyleyeyim, gerek güvenlik güçlerimiz ve gerekse yargımız bu işin üstesinden (şimdilik) gelebilmiş değil. Karşılarına çıkarılan neredeyse herkes önceden doldurulmuş, korkutulmuş. Piyasaya ve yargı dahil ifade alanların karşısına bir sürü yalan yanlış söylentiler çıkarılıyor. Olay amacından saptırılıyor. Anneler, babalar, amcalar, kardeşler ve ötekiler dahil her şüphelinin ifadesi sonrasında ortaya yeni ve şaşırtıcı bazı durumlar çıkmış oluyor. ★★★ Ortalıkta ilginç bir durum daha var... Narin’in köydeki mezarı neredeyse türbeye dönüşmek üzere! Mezar şimdiden dışarıdan gelen ziyaretçilerle dolup taşıyor. Toprağın üzeri onların getirdiği çiçekler, oyuncaklar ve okul önlüğü dahil çeşitli nesnelerle dolu. Mezarın başında topluca dualar ediliyor. Dün sabah televizyonda izledik, bu faaliyetler sonrasında Diyarbakır Valiliği de boş durmamış ve Narin’in mezarını yaptırmaya karar vermiş. Yol yapılacakmış, park yapılacakmış. İş makineleri çalışıyordu! ★★★ Biz Türkiye’de nice cinayetlere tanık olduk... En karmaşık ve çözülmesi en zor olanlar dahil. Hele adli vakalarda pek çoğunun suçluları yakalandı ve çözüldü. Peki, bu son cinayette neler oluyor, niçin çözülemiyor? Karşımızda profesyonel, deneyimli, jandarmayı oyuna getirip hedeften saptıracak çapta katiller ya da örgütler olmadığı kesin. O halde ne oluyor? Jandarma mı deneyimsiz kaldı acaba? Devletin bildiği birtakım gerçekler mi gizleniyor?               Ya da işin içine particilik, siyaset, bölgecilik, aşiret işleri falan girmiş olmasın! ★★★ Bu gibi karanlık işlerde kamuoyunun da bir sabır derecesi vardır. Bu cinayetin üzerinden şimdi bir ay geçmiş olacak ve dedim ya, şu anda vaziyet sıfıra sıfır elde var sıfır!.. Eğer bu tempoda giderse konu bir süre sonra unutulacak ve elimizde sadece köyde türbe benzeri küçük bir mezar kalmış olacak! Sıradan vatandaş kimliğimizle düşünüyoruz, kafalarda yer bulan soruların hiçbirine yanıt verilmesi söz konusu olmuyor. O halde soruşturmada bir eksiklik mi var? Jandarma bu konuda yetersiz mi kaldı? Eğer öyleyse, soruşturma görevi niçin Türkiye’nin deneyimli polislerine, cinayet dedektiflerine verilmedi? ★★★ Elimiz mahkûm, bir süre daha bekleyeceğiz. Başka çare yok... Sonra bir bakacağız ki konu yavaş yavaş unutulmuş, belleklerden silinip gitmiş. Yanılmayı dilerim.",https://www.sozcu.com.tr/yeni-bir-turbemiz-oluyor-p84517
Emin Çölaşan,Kılıç çeken teğmenler...,03 Eylül 2024,"Sevgili okurlarım, bizim bir zamanlar sonuna kadar güvendiğimiz bir ordumuz vardı... Hepimiz o orduya sonsuz güven duyardık. İktidara gelen AKP isimli parti de aynen öyle düşünür ve bir takım konuların üzerine gitmekten ürkerdi... Çünkü, orada A’dan Z’ye taş gibi sağlam bir Türk ordusu ve o ordunun komuta kademeleri vardı. Gerçi belli konularda hayal kırıklığına uğradığımız olmuştu. O süreci Hilmi Özkök gibi bazılarının Genelkurmay Başkanı olması başlatmıştı. O kadar ki, Recep Bey kendisine “Hocam” diye hitap ediyordu ve bunu bilerek yapıyordu. Sonra aynı doğrultuda başkaları geldi, Türkiye’de Balyoz, Ergenekon gibi çeşitli zorlama olaylar yaşandı, ordumuzda tasfiyeler başladı, Genelkurmay Başkanları tutuklandı. ★★★ Arada bir sürü boşluklar bırakıp size son örneği vermek istiyorum... Ahlat’ta AKP’nin yaptırdığı son sözüm ona Malazgirt mitingi vardı. Malazgirt Savaşı bahanesiyle tamamen siyasi, iç siyasete yönelik bir mitingdi. Gül bahçesinin değişmez çiçeği olan Diyanet İşleri Başkanı Ali Erbaş da elbette orada boy gösterdi. Kürsüye çıkıp nutuk attı, dualar etti!.. Ve o mitingde çok ilginç bir sahneye tanık olduk... Hava Kuvvetleri Komutanı ile Deniz Kuvvetleri Komutanı da kürsüde yerlerini almışlardı!.. Yanlarında İslamcı şeriatçı HÜDA PAR’ın genel başkanı olan bir şahıs!.. Ve sahnede birlikte çektirilen, ‘dostluğu’ simgeleyen fotoğraflar. Ne işi vardı o iki komutanın orada, ne işi vardı? Bu soruya her ikisinden de yanıt gelmedi. ★★★ Evet, açıkça söylemek gerekirse, belli konularda ordumuza güvenimizi önemli ölçüde yitirdik... Silah, mühimmat, uçak, tank, gemi açısından değil, manevi açıdan... AKP iktidarı yargı dahil bütün kurumları nasıl ele geçirdiyse, aynı oyunu TSK üzerinden de oynamaya kalkışıyor... Ve bir parantez açıp söyleyeyim, Diyanet’in başındaki şahıs her yerde ve her zaman olduğu gibi yine başrolde! Atatürk’ü bile saymıyor, adını anmıyor. Onun başlıca görevi komutanlar dahil devletin en üst kademesine topluca dua ettirmek! ★★★ Harp Okulları diploma töreni iki gün önce Recep Bey’in de katılımı ile yapıldı... Ve kılıçlarını çeken genç subaylar topluca haykırdı: “Mustafa Kemal’in askerleriyiz...” Bizim iktidar medyası bu haykırışa büyük tepki gösterdi... “Vay, bu nasıl rezalettir. Teğmenlere bu sloganı atmaları için kim izin verdi?..” Hiç kimse vermedi...                        Ayrıca hiç kimse de izin istemedi... İstense verilmezdi, üstelik izin isteyen teğmenlerin sicili daha ilk günden bozulurdu. ★★★ Şunu hepimiz iyi bilelim, o törende slogan atılmadı... Sadece Türk ordusunda göreve henüz atanan genç Harbiyelilerin içten gelen ve kendiliğinden oluşan coşkusu idi. Birkaç ay öncesine dönelim... Tuzla Piyade Okulunda teğmenler arasında tartışma çıkmış, belki de yumruklaşmalar olmuştu. İşin iç yüzü bilinmiyordu ama nedeni belliydi... Atatürk rozeti takanlarla takmayanlar arasında çıkan olaylar. Belki de teğmenlerin iki gün önceki haykırışı rozet takmayanların yarattığı o olaya yönelikti. Şu tabloya bir bakınız... Atatürk rozeti takmayı reddeden teğmenler Türk ordusunda görevli!.. Ve önleri açılacak, yıllar sonra komuta kademesini oluşturacaklar! ★★★ Biz ordumuzda Mustafa Kemal’in askerlerini görmek istiyoruz... AKP’nin Ahlat mitinginde kürsüye çıkıp HÜDA PAR Başkanı ile yan yana pozlar veren komutanlar kusura bakmasın, durum aynen böyledir. Biz ordumuzda AKP mitinglerinde boy gösterip Diyanet Başkanı tarafından dua ettirilen komutanlar istemiyoruz. Herkes kendi duasını eder. Biz ordumuzda Mustafa Kemal’in askerlerini istiyoruz.",https://www.sozcu.com.tr/kilic-ceken-tegmenler-p79973
Emin Çölaşan,"CHP dikkat etsin, tuzağa düşmesin",27 Eylül 2024,"SEVGİLİ okurlarım, CHP son yerel seçimlerde büyük bir başarıya imza atıp en yakın ve iddialı rakibini sandıkta devirdi. Rakibi AKP bu hezimetin acısını sürekli yaşıyor ama yapacak bir şey yok. İntikamını, elindeki devlet gücüyle almaya çalışıyor. AKP’li belediyelerden kalan borçlarını ödeyemeyen CHP’li belediyelere sürekli haciz geliyor, başkanlar hakkında birbiri ardına bir sürü soruşturmalar açılıyor. AKP, CHP’li belediyeleri yıpratmak için yargıya güveniyor. Bir konuda çok rahatlar... “Yargı nasıl olsa bizim elimizde. Karşı tarafı yıpratmak için elimizde en büyük koz bu. Sonuna kadar kullanalım.” ★★★ Bunun en son somut örneği şimdi karşımızda ve hep birlikte bunu tartışıyoruz... Ekrem İmamoğlu’na verilen hapis cezası ve bu ceza nedeniyle getirilmek istenen siyasi yasak. İmamoğlu iddiaya göre kazandığı ilk seçimi iptal eden Yüksek Seçim Kurulu üyeleri için ‘ahmaklar’ demiş!.. Ve böylece hakaret etmiş! Ancak işin ilginç yanı, Yüksek Seçim Kurulu üyelerinin tamamı bu konuda kendisinden şikayetçi olmadı ve onlar dava açmadı. Tam Türkiye’ye özgü bir olay. Şimdi cezası onandığı takdirde yasa gereği olarak önümüzdeki cumhurbaşkanlığı seçiminde İmamoğlu aday olamayacak. ★★★ İktidar medyası şimdi bu işin üzerine gidiyor... Gitmesi bir yana CHP’nin içine fitne fesat tohumları ekmeye çalışıyor. Bu durumda iş ister istemez başka boyutlara taşınıyor... “Vay efendim, İmamoğlu’nun üniversite diploması da yok. Bu durumda zaten cumhurbaşkanı olamaz!” ★★★ Vardır veya yoktur, onu bilemeyiz... Zaten Türkiye’de bazı şeyler gizli! Recep Tayyip’in üniversite diplomasını da bugüne kadar gören, şu veya bu biçimde üniversite eğitimi gördüğünü kanıtlayan herhangi bir kimse ortaya çıkmadı. Şimdi bu durumda ne demeliyiz, ne yapmalıyız, bilemeyiz ki! ★★★ Önümüzdeki cumhurbaşkanlığı seçimine daha yaklaşık dört yıl var. O zamana kadar kim öle kim kala belli değil. Karşı tarafın adayı şimdiden belli. Ne olursa olsun, ne pahasına olursa olsun Recep Tayyip. Gerekirse anayasa ve yasalarla şu veya bu biçimde oynayacak ve mutlaka aday olacaktır. Bu tek adam olma özelliğini seçim yoluyla terk edeceğini zannedenler varsa yanılıyor. Aldığı bunca dersten sonra sandıktan ne çıkacağını bir tek Allah bilir!  ★★★ O halde geriye en güçlü aday olarak kim kalacak? Elbette ki (her kim ise) CHP’nin adayı... Peki o kim olacak? Gerçi bu konuda erken bir yargıya varmak yanlış olur ama şu anda üç isim ortaya çıkıyor. -Özgür Özel. -Ekrem İmamoğlu. -Mansur Yavaş. Gerçi bu süre içerisinde neler olacağını kestirmek şimdiden söz konusu olmasa bile bu üç isme Kılıçdaroğlu da eklendiği takdirde sürpriz olmayacaktır. ★★★ Sevgili okurlarım, iktidar medyası bu işe erken girişti... Şimdi o kesimin bütün amacı, ilk üç olası adayı birbirine düşürüp mamadan lokma kapmak! Ve bu tabloya eklenmesi gereken çok önemli bir husus daha var. Bu yıpratma kampanyasına CHP içinden birilerinin de çanak tutuyor olması. Acaba yanlış mı anlıyorum, sizin niyetiniz gelecek cumhurbaşkanlığı seçimini bir kez daha Recep Tayyip’e ya da AKP’nin adayına armağan etmek mi? Öyle kinayeli laflar, sokuşturmalar, hatta isim vermeden bile olsa iktidar medyasına kendi arkadaşları konusunda (ismini gizleyerek) kışkırtıcı demeçler vermeler neyin nesi oluyor yani? ★★★ Bu gibi anlamsız tartışmalara girmek ayıptır, yazıktır... Neyin peşinde bunlar? CHP’nin içini karıştırmak için tarafları kışkırtma peşinde olan iktidar medyasını ve AKP kesimini anlıyorum da bazı CHP’lilerin böylesine açık bir tuzağa nasıl düştüğünü anlamak mümkün değil. Bir yanda 31 Mart seçimlerinde hezimete uğrayan ve onun acısını içinden atamayan bir iktidar, öbür tarafta ise durup dururken kendi aralarında mücadeleye şimdiden giren CHP’liler... Kime hizmet ediyorlar? Dikkat etsinler, kendilerine oy veren milyonlarca insanımıza saygısızlık etmesinler.",https://www.sozcu.com.tr/chp-dikkat-etsin-tuzaga-dusmesin-p87292
Emin Çölaşan,Özellikle bu üç kişi dikkat etsin!,20 Eylül 2024,"Sevgili okurlarım, adına AKP denilen iktidarın sonsuz marifetlerini her geçen gün ve hep birlikte izliyoruz. Daha doğrusu izlemek zorunda bırakılıyoruz. Medyanın büyük çoğunluğunu çeşitli yollarla ellerine geçirdiler. Sadece medya değil, ülkede mevcut bütün kurumlar artık onların elinde... Buna TSK dahil, Kızılay dahil, her yer dahil ama verilen herhangi bir hesap yok. ★★★ 31 Mart seçimlerinde gerçek bir hezimete uğradılar. Bu yenilginin altında ezilmeye devam ediyorlar.   Bursa, Balıkesir, Manisa gibi Büyükşehir belediyeleri bile ellerinden çıktı gitti. CHP’nin çoktan hak etmiş olduğu büyük bir zaferdir... Bu sayede CHP birinci parti oldu ve AKP kurulduğu günden beri ilk kez ikinciliğe düştü. Devletin tümünü ele geçiren bir partinin ikinciliğe düşmesi bizim gibi düşünen milyonlarca insanımızı sevindirdi. ★★★  Kendi adıma söylüyorum, ben her seçimde CHP’ye oy veren, ama partici olmayan, hiç kimsenin adamı olmayan bir vatandaşım. Şu andaki duruma baktığımda, eğer genel bir not vermek gerekirse CHP’ye 10 üzerinden 7 veririm. Yerel seçimlerde büyük bir başarı elde edildi. Buna eyvallah... Ve üç değerli siyasetçi en ön plana çıktı: Özgür Özel, Ekrem İmamoğlu, Mansur Yavaş. Üçüne de saygı duyuyorum. Özgür Özel CHP genel başkanlığında, İmamoğlu İstanbul, Mansur Yavaş ise Ankara Büyükşehir’de çok büyük işler başardılar. ★★★ Bunlar madalyonun görünen yüzü... Ama bir de görülen, ancak üzerinde fazla durulmayan öteki yüzü var. Onun üzerinde de iyi düşünmek gerekir. Önümüzde, 2028 yılında cumhurbaşkanlığı seçimi var. AKP, CHP’nin ısrarla vurguladığı erken seçime karşı çıkıyor ama savaş hali falan olmadıkça cumhurbaşkanlığı seçiminin ertelenmesi mümkün değil. ★★★ Benim anladığım kadarıyla CHP kesiminde bu adaylık işine şimdiden soyunmalar başlamış durumda. Şimdi belki sorarsınız bunu nereden çıkardığımı... Hiçbir yerden çıkarmıyorum. Bazıları gibi derin siyaset kulislerinde dolanıp her şeyi bildiğini iddia eden gazetecilerden değilim ve hiçbir zaman da olmadım. Yukarıdaki tahmini sadece aklım, mantığım ve gazetecilik deneyimlerim doğrultusunda yazıyorum... ★★★  AKP iktidarının demokratik yollarla en kısa zaman içerisinde bu memleketin başından gitmesi gerektiğine inanıyorum. Bunun en önemli nedenlerinden biri ise Recep Tayyip’in başımızdan gitmesi gerektiğidir. O gittiği takdirde Türk Milleti kazanmış olur. Partisi ise tarihin karanlıklarına gömülür gider. ★★★ Ancak bizi bu süreçte bir tehlikenin beklediğini unutmayalım... Benim endişem şudur: “Özel, İmamoğlu ve Yavaş arasında adaylık mücadelesi kızışırsa ne olur?” Kendi aralarında şimdiden bazı üstü örtülü iğneleyici laflar başladı. Kızım sana söylüyorum gelinim sen anla!.. Bu gibi kapalı uyarılar devreye sokuldu. ★★★  Böyle bir sürtüşmeye girmeye niyetli olanlar her kim olursa olsun onları şimdiden uyarmayı (haddim olmayarak) görev biliyorum. Bazı iğneleyici laflardan vazgeçin. Aksi takdirde size oylarını veren milyonlarca insanımıza zarar verirsiniz. Şimdi aranızda üstü kapalı bile olsa mücadele zamanı değil. Üstelik birbirinizin rakibi değilsiniz. Tüzük kurultayınızı da sağ salim bitirdiniz. Şimdi size düşen görev, pusuda sizlerin açığını beklemekte olan iktidarın eline koz vermekten kaçınmaktır. Kimin cumhurbaşkanı olacağına zamanı gelince karar verilir.       Acele edip kendi aranızda birtakım tartışmalara girmek sadece sizlere değil, size oy veren milyonlarca insanımıza zarar verir.",https://www.sozcu.com.tr/ozellikle-bu-uc-kisi-dikkat-etsin-p85376
Emin Çölaşan,Avrupa’da bir Osmanlı Padişahı ve Ömer Faiz Efendi...,21 Eylül 2024,"SEVGİLİ okurlarım, bütün bir haftayı faili meçhul cinayetler, silahlı soygunlar, bebek tecavüzleri ve her türlü pis olaylarla geçirdik. Sinirlerimiz yine bozuldu. Bugün hepimizi tebessüm ettirecek bir olaya değinmek istiyorum, belki biraz olsun gevşeriz! ★★★ Aramızdan 2006 yılında ayrılan tarihçi üstat Cemal Kutay tam 187 kitap yazmıştı. Bazıları çok ‘tartışılan’ eserler, belgeseller, anılar ve tarih kitapları... Geçenlerde onun epeyce eski bir kitabını yeniden okudum. “Sultan Aziz’in Avrupa Günlüğü.” Okurken bazen düşündüm, bazen güldüm. Padişah Abdülaziz‘in bu Avrupa gezisi 1867 yılında gerçekleşiyor. Daha da önemlisi, tarihimizde (savaşlar dışında) ilk ve son kez bir Osmanlı padişahı yurtdışına çıkacak. Padişah bu resmi davete katılmakta tereddütlü. Zamanın sadrazamı (başbakanı) ve hariciye nazırı (dışişleri bakanı) olan Âli ve Fuat paşalar, aydınlık kafalı adamlar. Padişahı güç bela ikna ediyorlar.  Yolculuk İstanbul’dan gemiyle başlıyor... Ver elini Fransa. İlk durak Paris’te açılan dünya sergisi. Oradan İngiltere, sonra Belçika... Ve Almanya, Avusturya ve Bulgaristan üzerinden Karadeniz yoluyla İstanbul’a dönülüyor. Gezi 47 gün sürüyor, her yerde görkemli karşılama törenleri yapılıyor. Padişahın yanında kalabalık bir heyet var. Onlardan biri de İstanbul Şehr-emini (belediye başkanı) Ömer Faiz Efendi. Gün görmüş, esprili, kıvrak zekalı bir adam.  ★★★ Sultan Abdülaziz derseniz heybetli, pehlivan yapılı bir adam. Gittiği ülkelerde büyük ilgi görüyor. Onuruna bütün bu ülkelerde kralların ve kraliçelerin katıldığı resepsiyonlar veriliyor, nişanlar takılıyor, danslı balolar, görkemli ziyafetler ve geçit törenleri düzenleniyor. Padişah bu ülkelerin en üst düzey yetkilileri tarafından görülmemiş bir biçimde karşılanıp ağırlanıyor. Heyetin bütün mensupları, padişah dahil, Avrupa’nın uygarlığına hayran kalıyorlar. Kadınlı erkekli yaşam onların rüyada bile görmedikleri bir şey. Aralarında tartışıyorlar: “Avrupa bu kadar ileri gitmişken biz niye bu kadar geride kaldık?” ★★★ Sadrazam Âli Paşa geziye çıkmadan önce İstanbul Şehremini Ömer Faiz Efendi’ye bir görev veriyor:  “Efendi hazretleri, gezi boyunca günlük not tutacaksınız. Ne görürseniz, ne yaşarsanız yazacaksınız. Bunu yaparken içinizden geldiği gibi davranacak ve kesinlikle resmiyete kaçmayacaksınız.” Ömer Faiz Efendi 70 yaşlarında ama gırgır, hoşsohbet ve sözünü sakınmayan bir adam. İlk günden başlayarak not tutuyor ve yaşadıklarını kağıda döküyor. Gezi boyunca sadece kendisinin değil, bütün heyetin aklını durduran olayları ve Avrupa ülkelerinin gelişmişliğini bir bir anlatıyor. Rahmetli Cemal Kutay üstadımız işte bu notları yıllar sonra eline geçiriyor ve kitabında bize aktarıyor.  ★★★ Ziyafetler, danslı balolar, imarlı kentler, fabrikalar, sanayi kuruluşları, yemyeşil alanlar, sokaklarda uygar insanlar... Ve Avrupa insanının ilk kez gördüğü bu kara yağız, pala bıyıklı ve yakışıklı Osmanlı erkeklerine hayranlıkla bakış ve dokunuşları!.. Kadın bulunmayan kafilemizin tümü erkek ve hepsi de özenle seçilmiş. Boyları 1.80’den aşağı değil. Levent gibi adamlar.  Avrupalı kadınlar bunları görünce dokunmaya falan başlıyorlar! Kadınlar bizimkilere hayran, ömürlerinde ilk kez normal giysili, örtülü olmayan kadınları gören bizim erkekler ise şaşkın! ★★★ Ömer Faiz Efendi’yi protokol gereği olarak Paris Belediye Başkanı ile görüştürüyorlar. Paris’te büyük imar var. Bizim efendi olup biteni görünce gözlerine inanamıyor. Örneğin sokaklar her gün lastik tekerlekli belediye araçları tarafından sulanıyor. Görüşmede Paris Belediye Başkanı soruyor: “Siz İstanbul’da sokakları nasıl suluyorsunuz? Sokakların sulandığını ömründe ilk kez görmüş olan Ömer Faiz Efendi hemen yanıt veriyor: “Bizde belediyenin sulamasına gerek kalmaz. Aşçı dükkanı bulaşık suyunu sokağa döker. Berber sabunlu tıraş suyunu sokağa döker. Evlerden çamaşır suları sokağa dökülür. Bakkal mesela peynir tenekesinin dibindeki suyu, zeytini içine bastığı fıçının suyunu, kahveci yıkadığı fincanların suyunu hep sokağa döker. Berberinki mesela sabunludur. Böylece bizim sokaklarımız halk tarafından temizlenmiş olur!” Paris Belediye Başkanı bu kez soruyor: “Peki sizin İstanbul belediyesinin bütçesi ne kadardır?” Ömer Faiz Efendi düşünüyor, düşünüyor...  “Ne bütçesi beyim, bizde bütçe falan yoktur” diyemediği için kafadan bir rakam atıyor. Fransız’ın aklı mantığı bu rakamı almıyor: “Ama bu kadarcık parayla hiçbir şey yapılmaz ki!” Ömer Faiz Efendi yine sözünü esirgemiyor: “Zaten biz de hiçbir şey yapmıyoruz ki!” ★★★ Avrupa gezisi olur da alkollü içki, şarap falan olmaz mı! Ömer Faiz Efendi, tiyatroda onurlarına verilen temsilleri anlatıyor: “Büfelerde çeşmeler durmadan, aranan ve beğenilen içkileri bol ve cömert bir şekilde akıtıyordu. Doğrusunu isterseniz her türlü sakıncayı şöylece rafa koyarak bunları bol bol denedik. Fuat Paşa Hazretleri bana kafilenin imamı Hasan Nami Efendi’nin de bu ikramlara katılıp katılmadığını sorunca Hoca efendiyi kurtarmak adına “İçeceğin ne olduğunu belirlemek için imam efendi tadına bakmadan nasıl fetva verebilir efendim! Zat-ı âliniz bir konuyu iyice tetkik etmeden karar veriyorlar mı” dedim. Anlaşılan, özgür ortamı yakalayan imam efendi de içip kafayı bulmuş! ★★★ “Sokaklarda halk bize merak ve sevgiyle bakıyordu. Bir genç hanım niçin çoğumuzun sakallı olduğunu sordu, ‘Sözümüzün dinlenmesi için’ dedim. O zaman masmavi güzel gözlerini hayretle açarak ikinci bir soru sordu. ‘Hepiniz sakallı olduğunuza göre kimin sözü dinlenecek?.. Hemen karşılık verdim. ‘Kimin sakalı uzunsa onun sözü dinlenir!” ★★★ Sultan Abdülaziz 47 gün süren bu geziden yorgun ama çok mutlu dönüyor. Yanındakilerle birlikte hem Avrupa’ya, yabancı topraklara ilk (ve son) kez çıkan padişah olma unvanını kazanmış, hem de oralarda gördüğü uygarlıktan çok şey öğrenmiştir. Aslında Avrupa’daki uygarlık bütün kafileyi şaşkına çevirmiştir. (Gezide şehzade kimliği ile Abdülhamit de vardı.) ★★★ Aradan uzun yıllar geçti ama bu geziden ve Avrupa uygarlığından da hiçbir ders alınmadı. Her şey unutulup gitti, eski hamam eski tas aynen devam etti. Osmanlı, yıllar içerisinde yabancı boyunduruğuna girip çöktü ve silinip gitti... Çünkü şeriat, taassup ve cehaletin zincirleri altında geri kalmıştı ve inim inim inliyordu. Böylece iş olacağına vardı.",https://www.sozcu.com.tr/avrupa-da-bir-osmanli-padisahi-ve-omer-faiz-efendi-p85656
Emin Çölaşan,Harç bitti yapı paydos,06 Eylül 2024,"Sevgili okurlarım kim ne derse desin Türk ekonomisinin en büyük hastalığı yolsuzluk ve savurganlıktır. Bu hastalık bizi kemirdi, ısırdı, yatağa düşürdü ama üstesinden bir türlü gelemedik. Biz bu öldürücü mikropların üzerine de hiçbir zaman gidemedik. İhale yasası geçmiş yıllarda, özellikle AKP iktidar olduktan sonra defalarca değiştirildi. İşlerine gelmeyen hususlar birer birer cımbızlandı... Ama bu göstermelik işler hiçbir işe yaramadı... Zira ihale yasası ile defalarca oynayan AKP iktidarının belli amaçları vardı. Kamu ihalelerini kendi yandaşları arasında paylaştırıp o yolla hortumlanmasını sağlamak. ★★★ Şimdi ihalelerin tamamına yakını onlara gidiyor. AKP’nin oluşturduğu irili ufaklı müteahhit çeteleri piyasayı sardı. Milletin mamasının en büyük lokmaları onların arasında pay ediliyor. Türk Milleti onların en büyüklerine beşli çete ismini boşuna takmadı. Malı iktidar torpiliyle götüren en büyük beşli! Sonra onları izleyen daha küçükler var ama en küçük dediğiniz bile milyarlarca dolarla, trilyonlarca lirayla oynuyor. ★★★ Bunların iktidar yılları boyunca en büyük pislik, ne yazık ki başta İstanbul olmak üzere bazı AKP’li belediyelerde döndü. Bunlar hükümetten aldıkları güç ve destekle milletin parasını har vurup harman savurdular. Bu süreç ne yazık ki günümüzde de aynen devam edip gidiyor. Yolsuzluk, savurganlık, işsizlik... Gün geldi, özellikle 31 Mart seçimleri sonrasında bunların ‘marifetlerinin’ bir bölümü ortaya çıktı ama hükümeti ilgilendirmiyor ki... Bunlar başımıza bela olan enflasyonu da azdırmıştı. ★★★ AKP iktidarının bu durumda en büyük endişesi kaynak yetersizliği idi! IMF bu olumsuz koşullarda acaba ne diyecekti! İktidar bir şeyden korkuyordu... “Ya IMF günün birinde su koyverirse... Ya Türkiye’yi kınar ve eleştirirse...” O durumda ne yapılacaktı? Bizim Recep Bey bu korkuyu defalarca dile getirmek zorunda kaldı: “Hiç kimse endişe etmesin, IMF bize karışamaz.” ★★★ Cumhurbaşkanı Yardımcısı Cevdet Yılmaz dün şatafatlı bir basın açıklaması yaptı. Yanına ilgili bakanları da aldı, konuştukça konuştu: “Orta vadeli bir program hazırladık. Amacımız enflasyonu tek haneye düşürmektir.” Açıkladığı program resmen IMF’nin taleplerini yansıtıyordu. Her ne kadar inkar etseler de IMF’nin kucağına oturmuşlardı. Gizlenen şey IMF’nin adı idi! ★★★ Sözlerini şöyle özetlemek mümkün: “Orta vadeli programın amacı 2026 yılında enflasyonun tek haneye düşürülmesidir. Yatırım, üretim, istihdam ve ihracat artacak ve gelir toplumun tüm kesimlerine eşit biçimde yansıtılacaktır...” Hemen söyleyeyim, Cevdet Bey bize artık kanıksadığımız eski masallardan bir bölüm okuyor. Tek değişiklik, bu masalın adı değişmiş ve orta vadeli program olmuş! Şöyle diyordu: “Programımız başarıyla çalışmakta ve sonuç üretmektedir...” ★★★ Peki ama 85 milyon insanımızın baş belası olan enflasyon ne zaman düşecek? Bunların ifadesine göre inşallah birkaç yıla kadar düşmüş olacak! O zamana kadar kim öle kim kala! Dikkat ediniz, bu konuda belli bir zaman vermeleri bile mümkün olmuyor, lafı ağızlarında geveledikçe geveliyorlar. İşsizlik de azalıyormuş. ★★★ Kendisiyle hiç tanışmadık ama benim tanıdığım Cevdet Bey efendi ve saygın bir adamdır. Kesin sonuç almadan böyle hayali olayları ve hayali rakamları piyasaya sürüp medet umması ona yakışmıyor. Dedim ya, bu masalları yutan artık yok. Bunlar AKP’nin arka bahçesi ve propaganda aygıtı olan TÜİK’in piyasaya sürdüğü martavallar. Vatandaş üç yıl daha beklesinmiş, enflasyon inşallah düşecek, işsizlik azalacakmış! Ya olmazsa, bu palavraların hesabını yıllar sonra kim verecek? Eğer yine iktidarda iseler, o takdirde çıkıp ortaya millete seslenirler: “Kimse kusura bakmasın, bizim orta vadeli program vardı ama o da tutmadı. Harç bitti yapı paydos.”",https://www.sozcu.com.tr/harc-bitti-yapi-paydos-p81784
Emin Çölaşan,Son cinayette komedi,11 Eylül 2024,"Sevgili okurlarım, Türkiye’de sık sık cinayet günleri yaşıyoruz... Her konuda, her yerde ve her alanda cinayetler işleniyor. Soygunlar oluyor, sonuç cinayet. Adam karısını sokak ortasında kovalıyor, sonuç değişmiyor. Silahlar, taşlar, sopalar, bıçaklar, baltalar! Herkes silahlanmış! Medyada her gün izliyoruz, Türkiye ve Kuzey Irak’ta her gün terör operasyonları gerçekleşiyor. “Şu kadar terörist etkisiz duruma getirilmiştir” haberleri her gün, ama her gün kafamızda çınlıyor. Şehitlerimizi bile neredeyse unutacağız. Teröristler tamam da, bizim topraklarda var olan katiller tam kadro iş başında. Bunu ne yapacağız, buna ne diyeceğiz! ★★★ En son Narin cinayeti bu söylediklerimin üzerine tuz biber ekti. Aradan günler geçti ceset yok! Sonra ceset bulundu, bu sefer de katil ya da katiller yok! Ufacık, avuç içi kadar bir köy düşünün, bir gizli ihbarcı dışında güvenlik güçlerine bilgi veren bir tek Allah kulu da yok! Neden, niçin?.. Çünkü herkes korkutulmuş, sindirilmiş. ★★★ Köyde feodal ilişkiler geçerli... Bu ilişkiler sadece o köyde değil, bütün Güneydoğu’da geçerli. Adına ‘husumet’ denilen kavram ortalığı sarmış. Her yerde kavga, her yerde cinayet... Bazen aile boyu kavgalar oluyor, cinayetler işleniyor, olaya güvenlik güçleri el koyuyor. Suçlular yakalanacak ve yargıya teslim edilecek. ★★★ Ama gelin görün ki bildiklerini anlatan hiç kimse ortalıkta yok. Jandarma veya polis olayın nasıl olduğunu, katilin ya da suç işleyenin kim olduğunu araştırıyor. Sorguya alınanların çok büyük bir bölümü aynı, standart cümlelerle yanıt veriyor: “Görmemişim, bilmiyorum, duymadım!..” Adı resmen konmamış bile olsa mafya yasası hemen her olayda karşımıza çıkıyor. “Omerta.” Suskunluk, sessiz kalma yasası. “Bildiklerini, gördüklerini ve duyduklarını hiçbir zaman hiç kimseye söylemeyeceksin. O sırlar seninle birlikte mezara gidecek. Aksini yaptığın takdirde sen de ölümü hak etmiş olacaksın...” Öttüğün takdirde sonun ölümdür diyor. İşin şakası yok. ★★★ Narin cinayeti aslında üzücü bir olaydır ama bize de ders olmalıdır. O cinayet özellikle Güneydoğu bölgesinde bazı insanlarımızın nasıl baskı altında olduğunu göstermektedir. -Aşiret baskısı. -Tarikat baskısı. -Ağa baskısı. -Terör örgütlerinin baskısı. ★★★ Şu son cinayetin işlendiği ufacık köyü bir düşünün... Herkes birbirini tanıyor, ne yaptığı bir yana, aldığı nefesi bile biliyor... Ve böyle bir ortamda cinayet konusunda kendisine sorulan sorulara hep aynı yanıtı veriyor: “Vallah bilmiyorum, duymadım, görmedim, sorduğunuz cinayet konusunda hiçbir bilgiye sahip değilim!” Bizde Sicilya mafyası gibi güçlü örgütler yok ama mafya yasaları aynen geçerli. Sadece son cinayetle ilgili değil, pek çok konuda ‘Sicilya’nın evrensel kurallarının’ günümüzde bile geçerli olduğu anlaşılıyor.  ★★★ Evet, aradan haftalar geçti ama cinayetin gizemi dün itibariyle bile henüz kesin belge ve bilgilerle çözülebilmiş değil. Benim bu konuda merak ettiklerimin başında özellikle birkaç soru var. -Küçük Narin amcasının aile içerisinde sapkın bir ilişkisine tanık olduğu için mi öldürüldü? -Şu andaki verilere göre katil amcası mıdır? -O ufacık köyde bile Narin’in de gittiği Kuran kursunun ne işi var? ★★★ Bütün Türkiye bir cinayetin peşinde koşuyor, benim gibi herkes ipin bir ucundan kendince tutmaya çalışıyor, yazıyor, konuşuyor, televizyonlar 24 saat aralıksız yayın yapıyor ama bir yanda da yayın yasağı, gizlilik kararı var. Böyle bir sahne ancak komedi filmlerinde olabilir! Bakalım Türkiye’ye özgü olan bu komedi filmi ne zaman ve nasıl sona erecek.",https://www.sozcu.com.tr/son-cinayette-komedi-p83048
Emin Çölaşan,Dünden bugüne 3 Y,18 Eylül 2024,"Sevgili okurlarım, bunlar iktidar olalı 20 yılı aşkın bir süre geçti... Bu süre çok uzundur. Eğer isteselerdi, eğer niyetleri olsaydı böylesine uzun bir süre içerisinde Türkiye gerçekten değişir, hukuk devleti olur, toplum her açıdan refaha kavuşurdu. Fakat bilerek yapmadılar, başaramadılar. ★★★ İktidar olduklarında çok ‘iddialı’ laflar ediyorlardı. Hedeflerinde, yok edecekleri 3 Y vardı! -Yasaklar. -Yoksulluk. -Yolsuzluk. Bırakın yok etmeyi, bunların kapsamını her geçen gün daha da artırdılar. Yasaklar her alanda yaygınlaştı. Yoksulluk için bir şey söylemeye gerek yok. Milyonlarca insanımızın ne durumda olduğunu hepimiz görüyoruz. Yolsuzluk derseniz arşa yükseldi. Devleti soydular. Ekonomi politikalarıyla milleti soymaya devam ediyorlar. Baba oğul kendilerini birkaç gün arayla “ekonomist” ilan ettiler ama onun da faydası olmadı! ★★★ Şimdi yeni 3 Y belgeseli vizyonda. -Yalan. -Yutturmaca. -Yanıltma. Karşımıza her gün yeni yalanlarla çıkmaktan utanmıyorlar. Yalanların arkasından yutturmacalar geliyor... Ve onu yanıltmalar izliyor. 21. yüzyılda Türkiye Cumhuriyeti gibi bir ülkenin böylesine rezilliklere alet edilmesi gerçekten inanılmaz bir hadise.  İşin cılkı çıktı ya da çıkmak üzere! ★★★ Bir ülke düşünün, millet tarafından cumhurbaşkanlığı makamına seçilen bir şahıs daha ilk gün Anayasa uyarınca Meclis kürsüsüne çıkıp ant içiyor: “Cumhurbaşkanı sıfatıyla... Anayasaya, hukukun üstünlüğüne, demokrasiye, Atatürk ilke ve inkılaplarına ve laik Cumhuriyet ilkesine bağlı kalacağıma... üzerime aldığım görevi TARAFSIZLIKLA yerine getirmek için bütün gücümle çalışacağıma Büyük Türk Milleti ve tarih huzurunda NAMUSUM ve ŞEREFİM üzerine and içerim.”                                                                                ★★★ Şimdi Devlet Bahçeli dahil bir tek Allah kulu çıksın ortaya ve desin ki “Recep Tayyip tarafsız bir cumhurbaşkanıdır. Namusu ve şerefi üzerine ettiği yemine sıkı sıkıya bağlıdır!” Burada hazır ismi geçmişken Devlet Bey’e de bir çift sözüm olacak... Şu olanlar karşısında niçin böylesine ‘suskun’ kalıyor? Memlekette olanı biteni hiç mi görmüyor? Yapılan eleştirilere gözlerini ve kuklalarını niçin tıkıyor? Tarafsız cumhurbaşkanlığı aslında CHP dahil bütün partilerin her gün üzerine gitmesi gereken can alıcı bir konudur. Ancak yine CHP dahil bütün muhalefet partileri bu konuda her nedense suskun! Biz ne dersek diyelim kuzuların sessizliği bir türlü bozulmuyor! ★★★  Sevgili okurlarım, şimdi yine dönelim baştaki konumuza, 3 Y’ye... İktidarlarının cicim aylarında çok iddialı konuşuyorlardı. “Yasakları, yoksulluk ve yolsuzlukları sona erdireceğiz.” Millete hem de bilerek yalan söylemişlerdi zira böyle bir niyetleri yoktu. Sonra onların yerini Yalan, Yutturmaca ve Yanıltma aldı. Aradan 20 yılı aşkın bir süre geçti ve biz hâlâ bu safsatalarla uğraşmak zorunda bırakılıyoruz. İşin cılkı öylesine çıktı ki, Filistin’de İsrail kurşunuyla öldürülen ABD vatandaşı Türk kadını bile şehit ilan ettiler. Bütün bunlar daha birkaç gün önce olurken Devlet Bey yine ortalıkta yoktu!.. ★★★ Karşımızda bir cumhurbaşkanı var... Anayasa’ya bağlı kalacağına yine namusu ve şerefi üzerine yemin etmiş biridir kendisi!.. Aynı cumhurbaşkanı işine gelmeyen bir yargı kararı olduğunda ‘Ben o kararı tanımıyorum, kabul etmiyorum’ diyebiliyor! 3 Y’nin altı çok derin. Daha neler var neler!",https://www.sozcu.com.tr/dunden-bugune-3-y-p84823
Emin Çölaşan,Ne istediklerini önce kendileri açıklasın,19 Eylül 2024,"Sevgili okurlarım, AKP isimli iktidar partisi ve o iktidarı yöneten sözüm ona ‘tarafsız cumhurbaşkanı’ şimdi yeni bir hülyanın peşinde. Anayasayı bir kez daha değiştirmek! Anayasa bunların oyuncağı oldu. Eskiden güçleri kuvvetleri yerinde idi. Halk oylamalarında yüzde 50 sınırını kıl payı aşmaları mümkün oluyordu. Meclis’te de anayasa değişikliği için gerekli olan çoğunluğa sahiptiler. ★★★ Ama artık geçti o günler bayım! Cicim ayları 31 Mart seçimlerinde uğradıkları hezimetin ardından sona erdi. Bundan sonra gökyüzünden ilahlar inse kurtulmaları söz konusu olmayacak. Bunu kendileri de bildiği için son çırpınışları. Oysa 31 Mart hezimetinin nedeni bugün geçerli olan Anayasa değildi. Hezimetin gerçek nedenlerini kendileri sahneye koydular, kendileri yarattılar. ★★★ Şimdi ağlaşıyorlar... Şimdi ağızlarında yine bir sakız çiğneniyor. “Bu bir darbe Anayasasıdır. Bunu değiştirelim ve yerine sivil bir anayasa getirelim!..” Yalanın bu kadarını söyleyenlere ‘Allah’tan korkun’ demeye dilim varmıyor zira bu iktidarın Allah korkusu olmadığını iyi biliyorum. Eğer birazı bile olsa memleketi göz göre göre bu durumlara düşürmezlerdi. Hırsızlık, yolsuzluk böylesine serbest olmazdı. Vatandaşa bunca çileyi çektirmezlerdi.   ★★★ Bütün bunların nedeni halen kağıt üzerinde geçerli olan Anayasa mı?  Elbette değil. Ya ne? Bu iktidarın sorumsuzluğu ve doymazlığı. Her şeyi kendi çıkarları doğrultusunda ayarladılar, adaleti ve hukuku yok ettiler. Türkiye’de var olan bütün kurumları ele geçirip siyasetin emrine verdiler, AKP’nin yan kuruluşları yaptılar.    Yargı dahil... ★★★  Anayasayı defalarca değiştirip ülke yönetimini tek bir şahsın emrine veren bunlar... “Şahsım devleti” kurdular. Şu cürete bakın ki o şahıs işine geldiğinde Anayasa Mahkemesi kararı için “Ben o kararı tanımıyorum” diyebiliyor. Bu ucube yönetim sistemini kurmak için yapılan anayasa değişiklikleri hep o şahsın gücünü artırmaya yönelikti... Ve başardılar! ★★★ Şimdi gelelim işin özüne... Anayasalar, tıpkı bütün yasalar gibi değiştirilmez metinler değildir. Gerekirse yasal yollar izlenerek değiştirilir. Ama bizde birileri bu işin üzerine arsızca, insafsızca gitmeye devam ediyor. “Yine değiştirelim!” Onlarca kez değiştirdiler ama yetmedi. Bu konuda feryatları sürüp gidiyor. O kadar ki şeriatçı-İslamcı, terör örgütleriyle bağlantılı HÜDA PAR’ı bile devreye soktular. O adamın zırvalarını dinlemek zorunda bırakıldık. ★★★ Sevgili okurlarım, Anayasayı bir kez daha değiştirelim eyvallah da, nerelerini değiştirelim? Hangi maddeleri değişsin, hangileri kaldırılsın ve hangi maddeleri olduğu gibi bırakalım? Bu konuda gündeme getirilmesi gereken temel sorular budur... Ve dikkat ediniz, bu konuyu ağızlarında sakız gibi çiğneyen gerek AKP ve gerekse MHP’den ses çıkmıyor! Eğer böylesine ciddi ve önemli bir konuda değişiklik isteniyorsa, bu konuda önce açık, net, somut talepler dile getirilir. Bunlar kamuoyuna önceden açıklanır ve tartışmaya açılır. Bizdeki “Sivil anayasa isterükçü” takımı, bir bakıma AKP-MHP koalisyonu ise bu konuda ses vermiyor. Kuzuların sessizliğini oynuyorlar! ★★★ Sakın yanlış anlaşılmasın, ben bunları söylerken bu Anayasanın mükemmel olduğunu, dört dörtlük olduğunu falan savunmuyorum. Elbette eksikleri var, düzeltilmesi gereken hususlar var. Ama iktidar ortakları neyi istiyor, karşımıza hangi taleplerle çıkmayı düşünüyor, bunlar meçhul! Bunları bilmek Türk Milletinin hakkı değil mi yani? ★★★ Ben CHP’nin yerinde olsam istemezükçü kesime derhal çağrıda bulunurum: “Tamam, bazı değişikliklerde biz de olabiliriz. Ama değişiklik isteyen sizsiniz. Kamuoyuna bir duyuru yayınlayın ve hangi maddelerin hangi doğrultuda değiştirilmesini istediğinizi millete duyurun.” Bunların sürekli çiğnediği ve her türlü sömürüye açık olan anayasa değişikliği sakızı ağızlarından ancak böyle alınabilir. Ötesi boşuna zaman kaybıdır.   Önce onlar açık ve net taleplerini sıralasın, sonrasına hep birlikte bakarız!",https://www.sozcu.com.tr/ne-istediklerini-once-kendileri-aciklasin-p85129
Emin Çölaşan,“Şehit” kavramı da yozlaştı mı?,14 Eylül 2024,"SEVGİLİ okurlarım, medyada yer alan ve gerçek olan birtakım haberlerle yüz yüze gelirken insan hayretler içinde kalıp şaşırıyor. Filistin’de bir Türk kadını... Fotoğraflarından gördüğümüz kadarıyla orta yaşlarda.  Filistin’de İsrail askerlerinin ateş açması sonucu öldürülmüş.  Bu konuda ABD Başkanı Biden bile açıklama yaptı, ölüm nedeni olarak seken mermileri gösterdi.  Mermiler sekti mi, üzerine doğrudan ateş mi edildi, bunlar bizim bileceğimiz konular değil. ★★★ Kadının adı Ayşenur Ezgi Eygi. Hem Türk vatandaşı imiş hem de ABD... Başka bir deyişle çift pasaport taşıyormuş.  Her ölüm üzücüdür.  Ayşenur’un ölümüne de elbette üzüldük. Allah rahmet eylesin.  ★★★ Ancak bu acı ölüm sonrasında bizim iktidar kesimi, başta bütün Tayyipgiller ekibi olmak üzere tüm AKP medyası yoğun bir kampanya başlattı. “Filistin şehidimiz Ayşenur!” Bu yaptıklarını doğal karşılamak gerekiyor çünkü AKP iktidarı ve hükümet, Filistin olayını acayip bir biçimde diline dolamış durumda. İsrail-Hamas savaşını fırsat bilip İsrail’e sövmenin, hakaret etmenin, Yahudi düşmanlığı sergilemenin peşindeler... ★★★ Evet, sırada son olarak şimdi bu sömürü çarkı var. Filistin’i savun, İsrail’e hakaret et! Peki, bunu niçin yapıyorlar? Kendilerine yakın olan Türk seçmenleri kafakola almak için... Ve özellikle de cami cemaatine hoş görünmek için. Vallaha inanılır gibi değil ama onların nutuklarında ve özellikle de onların medyasında 24 saat Filistin’le yatıyor ve yine 24 saat Filistin’le kalkıyoruz. Madalyonun öbür yüzünü çevirdiğimizde ise manzara tamamen farklı... Küçücük İsrail bütün savaşlarda Arapları yenmiş, mahvetmiş ve her seferinde sahadan zaferle ayrılmayı başarmış. Bizim aymazları artık öğrenmiş olması gerekir ama bir türlü öğrenmek istemiyorlar. İsrail’i Türkiye’de camilerde dualar ederek, Yahudilere lanetler savurup beddualar okuyarak yenilgiye uğratmak asla mümkün değil. ★★★ ‘Son şehidimiz’ olan Ayşenur isimli Türk-ABD vatandaşı kadının tabutu dün Türkiye’ye getirildi. Önce İstanbul, sonra İzmir havalimanında protokol törenleri düzenlendi. Cenazesi bugün Didim’de toprağa verilecekmiş. Her iki ilimizin bütün devlet erkânı törenlerde tam kadro hazırdı. Tabutu askerlerimiz taşıdı. ★★★ Şehit kavramı... Şehit kimdir? Bizim bildiğimiz ya da bize öğretilen şehit kavramı ise bunlarınkine kıyasla çok farklı. İnternetten falan bakmaya gerek görmüyorum. Kendi kafamdaki kavram basitçe şöyle: -Vatan için can verenler. -Savaşta olmasa bile vatan görevini yerine getirirken can verenler. -Allah yolunda hayatını kaybedenler. Sonuncuya örnek olarak Kerbela şehitlerini, Hazreti Hüseyin’le Hazreti Hasan’ı aklımıza getiririz.   (Hemen belirteyim bu sıralamanın eksiği fazlası mutlaka vardır.) ★★★ Şimdi ‘Şehit Ayşenur’u bu sıralamanın neresinde kullanacağız? Ayşenur Filistin’de İsrail’e karşı mücadele veren ve aynı zamanda ABD vatandaşı olan bir aktivist imiş... Kazara veya bilerek kurşunlanmış, can vermiş.  Böyle üzücü bir olay gerçekleşiyor ve Türkiye’de anında şehit çığlıkları atılmaya başlanıyor! Hiç kimse kusura bakmasın ama neyin şehidi oluyor bu kadıncağız şimdi yani? ★★★ Türkiye’de bütün kavramları yozlaştırıyoruz... Şehitlik dahil! İşimize geleni şehit ilan ediyoruz.",https://www.sozcu.com.tr/sehit-kavrami-da-yozlasti-mi-p83827
Emin Çölaşan,İsmail Dümbüllü’nün teğmenleri!,04 Eylül 2024,"Sevgili okurlarım, neresinden bakarsanız bakın, acayip bir ülkede yaşar olduk... Eski devlet artık yok. Milletin ahlâk anlayışı olumsuz yönlerde değişti. Eskiden olsa şu yaşadıklarımıza, şu tanık olduklarımıza inanmaz ve ‘Olmaz öyle şey’ derdik. Şimdi tam da göbeğinde yaşamakta olduğumuz AKP dönemine kadar geçen uzun yılları bir düşünün. -Memleketin bunca yolsuzluklarla birlikte soyulması... -Bunca yasaklar... -Böylesine bir hayat pahalılığı ile birlikte milyonlarca insanımızın adeta yerlerde sürünüyor olması... -Milletin böylesine silahlanmış olması, her gün işlenen cinayetler ve gerçekleşen silahlı soygunlar... Bu liste uzadıkça uzar, sayfalar doldurur. ★★★ Tabii bir de iktidar eliyle palazlandırılan yandaş medya var... İktidar ne yaparsa yapsın ya gerçekleri saptıran ya da bütün bu olanları görmezden gelen yandaş medya! Talimatı iktidardan alırlar, konuşurlar, bağırıp çağırırlar, sağa sola hakaretler yağdırıp gerekince tehdit ederler!  Bunun en son somut örneğine Kara Harp Okulu mezunu genç teğmenlerin diploma töreninde tanık olduk. Atatürk’ün askerleri meselesi... ★★★ Bizim yandaş medya bu olayı da hazmedemedi. Vay efendim nasıl olur da törende kılıçlarını da çeken bu teğmenler “Atatürk’ün askerleriyiz” diye slogan atmaya kalkışır! Bunlar böyle giderse ancak (eski yılların komedi sanatçısı) İsmail Dümbüllü gibi olur! Susturun bunları ya da önlem alın ki bir daha bağırmasınlar. Bunların sesini şimdiden kesmezseniz başınıza dert almış olursunuz! ★★★ Şunu iyi bilelim... Günümüzde bizim ordumuz, eskiden bildiğimiz ve sonuna kadar güvendiğimiz Türk ordusu değil. O derelerin altından çok sular aktı şimdi. Düşünün ki en üst düzey komutanlar bile AKP mitinglerinde sahne alıp boy gösteriyor. Diyanet Başkanı, Recep Bey’in konuğu olarak geldiği siyasi toplantılarda onlara da ellerini açıp dualar ettiriyor.   ★★★ Efendim ne demekmiş teğmenlerin kılıçlarını çekip ‘Mustafa Kemal’in askerleriyiz’ diye topluca slogan atmaları, ne demekmiş? Bunu yapanlar hakkında derhal soruşturma başlatılması gerekirmiş... Kılıç!.. Dünyanın her ordusunda geçerli olan bir simge... Komutanın askerlik namusunu, onurunu ve şerefini eski çağlardan beri temsil eden en önemli simge... ★★★ Peki bu işler nasıl oluyor da bizim Diyanet Başkanı Ali Erbaş’a yansıyor? Nasıl oldu da bu şahıs elinde ve belinde kılıcı ile sağda solda pozlar verdi? Onu kılıcıyla birlikte Ayasofya camisinin minberinde nutuk atarken izlemiştik. Tuhaf bir Diyanet Başkanı! Ne yaptığının sanırım farkında bile değil. O, durup dururken kılıç kuşanmayı Recep Bey’den emir almadıkça mümkün değil yapamaz. ★★★ İşin aslına bakarsanız, kuşandığı o kılıca özlem duyuyor çünkü O’nun için Osmanlı padişahlarından ve özellikle de halifelerinden kaynaklanan bir nesne. Kılıç kuşanmasından sonra bizim yandaş medya nasıl da alkış tutmuştu!.. Kendisini “Helal olsun sana Ali hocam, bu yolda devam et” diye dolduruşa getirmişlerdi. Ali hocam da şimdi o dolduruşların meyvelerini toplamakla meşgul. Devlet içinde ayrı bir devlet oldu. Kural tanımadığı gibi Atatürk’ü de tanımıyor, tanısa da takmıyor.   ★★★ Sevgili okurlarım, nerelerden nerelere geldik... Peki ama ‘Kılıç çekip slogan atan teğmenler hakkında soruşturma açılsın’ diye bar bar bağıran yandaş medya, bu gücü nereden alıyor? Elbette ki bu iktidardan ve Recep Bey’den. Uyanıklığın ve çelişkilerin böylesine ancak şapka çıkarılır. Diyanet’in Başkanı elinde ve belinde kılıçla cami minberlerine çıkıp nutuk atacak, yurtsever teğmenler ellerinde kılıçlarıyla Atatürk’ü andılar diye haklarında soruşturma başlatılması istenecek! ★★★ Mustafa Kemal’in askerleri hiç dert etmesin, hiç üzülmesin. Birileri onlara “İsmail Dümbüllü’nün askerleri” dese de hiç kimse üzülmesin. Bu günler de geçecek. Zaman giderek kısalıyor, az kaldı.",https://www.sozcu.com.tr/ismail-dumbullu-nun-tegmenleri-p81280
Emin Çölaşan,Rüşvetçi belediye başkanı ve bizimkiler,28 Eylül 2024,"Sevgili okurlarım, New York adı Türk kamuoyunda son günlerde sıkça geçmeye başladı. Önce New York’ta yapılan son Birleşmiş Milletler toplantısında... Bizim dünya liderimiz de o toplantıya katıldı ve kürsüye çıkıp İsrail’i kınayan bir nutuk okudu. Nutuk gerçi Türkçe idi ama okuyacağı metin BM görevlilerine önceden dağıtılmıştı. Anında İngilizceye çevriliyordu. Anlayan anladı! ★★★ Aynı günlerde New York bir kez daha Türk kamuoyunun gündemine oturdu. BM toplantısına katılan bizim Recep Bey ‘muhteşem’ bir iş başarmış ve kendisine bir konvoy ayarlatmıştı. Yüzlerce araçtan oluşan ve Recep Tayyip’in büyük boy posterleriyle donatılmış olan bu araç konvoyu New York caddelerinde günlerce tur attı ve onun tanıtımını (!) yaptı. Bu gösteride rol verilen şirketlere ve araç sahiplerine muazzam paralar ödendi. Bu ödemelerin bütçenin hangi faslından yapıldığını ya da örtülü ödenek parasından olup olmadığını bilen yok! ★★★ New York dünden beri yine Türkiye’nin gündeminde... Ama ders konumuz bu kez farklı! Şimdi gündemde, New York’un Türkiye’den rüşvet aldığı iddia edilen belediye başkanı Eric Adams var. Bu makam ABD’de çok büyük ve önemli. O büyük metropolü kadrosuyla birlikte Adams yönetiyor. Meğer Adams da ‘rüşvetçi’ imiş. Türkevi’ne iskan izni verilmesi için bizimkilerden açıkça rüşvet almış. Başsavcılık günün birinde kendisi hakkında soruşturma başlatmış ve bizdeki deyimiyle iddianame hazırlamış. Kopyası dün bizim bazı medya kuruluşlarında yayınlandı. ★★★ Evet, bizim uyanıklar New York’un en değerli yerindeki Türkevi’ne ruhsat alabilmek için rüşvet mekanizmasını çalıştırmışlar. Bu amaçla bir Türk diplomatla beş Türk iş insanı devreye sokulmuş ve başkan Eric Adams’a kesenin ağzı böylece açılmış olmuş. İddianamede diplomatın ve iş insanlarının isimleri verilmiyor. İsimleri ‘iş insanı 1, iş insanı 2’ falan diye geçiyor. Savcılık belgesini okurken aklıma geldi, bunlar Türkiye’deki beşli çeteler falan olmasın! ★★★ Belediye Başkanı ayrıca çeşitli zamanlarda Türkiye gezilerine çıkarılmış, faturaları devlet parasından ödenmiş, THY kendisine önemli ayrıcalıklar sağlamış. Adamın bütün yurt dışı gezilerini THY ücretsiz karşılamış, otel faturaları da bizim ceplerden karşılanmış. Eric ne yapsın, böyle hoş bir ortamda ruhsatları verivermiş! ★★★ Sevgili okurlarım, böylesine önemli bir konuda rüşvet iddialarının ABD’den bile gelmekte olması hem ilginçtir, hem de üzücüdür. O iş insanları her kim ise böylesine rüşvetleri bizimkilerin izni ve bilgisi olmadan dağıtmaları mümkün müdür? Rüşveti örgütlediği iddia edilen Türk diplomat kimdir? Bu süreçte Eric Adams’a bizim ceplerimizden acaba kaç para rüşvet hortumlanmıştır? ★★★ Artık öyle bir Türkiye’de yaşıyoruz ki!.. Recep Bey ABD gezisi nedeniyle gazetecilerin sözüm ona sorularını yanıtladı. Size birinci elden bildiklerimi kısaca aktarıyım. Soruların tamamı cumhurbaşkanlığı ekibi tarafından önceden hazırlanıp toplantıya katılan sözüm ona gazetecilerin eline tutuşturulmuştu. Önce soru okunuyor, Recep Bey ise önceden hazırlanmış olan yanıtını önündeki kağıtlardan okuyordu! Bunu hep yapıyor. Yakışık almıyor, yapanları ve yaptıranları küçük düşürüyor ama bu durum onları hiç mi hiç ilgilendirmiyor. Onun için önemli olan kameraların karşısında konuşmuş olmak!.. Hazır söz New York’tan açılmışken burada iki gün önce sözünü ettiğim bir konuya yeniden değineyim. New York caddelerinde düzenlenen kiralık araç konvoyları! Birlemiş Milletler’deki o toplantıya 86 ülke katılmıştı. Acaba hangisinin aklına caddelere propaganda konvoyu düzmek gelmişti? Hiçbirinin! Hangisi bu konvoy işine milyonlarca dolar harcamıştı? Hiçbiri! Bizimkiler artık devlet terbiyesini, devlet ciddiyetini falan iyice unuttu. Devletin ve milletin paraları artık konvoylarla çarçur ediliyor, taa New York’ta rüşvete bile hortumlanıyor. Yazık oluyor, hem de çok ayıp oluyor ama umursayan kim!",https://www.sozcu.com.tr/rusvetci-belediye-baskani-ve-bizimkiler-p87565
Emin Çölaşan,Bekir Coşkun’suz dört yıl...,17 Ekim 2024,"Sevgili okurlarım, insan kardeş ve sırdaş bildiği bir dostunu yitirdiğinde acısı kolay kolay unutulmaz... Çünkü o dostluklarla birlikte sırdaşlık da yılların birikimidir. Bekir’le biz böyle idik. 1978 yılında TRT’deki bir açık oturum programında tanışmıştık. Aradan uzun yıllar geçti ve o sıcak ilişkimiz bundan dört yıl öncesinde Bekir aramızdan ayrılana kadar sürdü gitti. ★★★ Kaderin cilvesine bakın ki gerek Hürriyet’te ve gerekse Sözcü’de yan yana odalarda uzun yıllar oturmuş ve duvar komşusu olmuştuk. Birbirimizi görmenin ötesinde bazı haberleşmeleri duvara vurarak yapardık! Evde geçen saatlerimiz dışında her yaptığımızdan ve ağzımızdan çıkan her sözden haberimiz olurdu. Gülerdik, eğlenirdik, memleketi bol bol kurtarırdık ama daha da önemlisi dertleşirdik. ★★★ Ellerimizde sigaralar, Urfalı Bekir’in önünde çay bardakları, ya Bekir benim odamda ya ben onun odasında! Hastalığı döneminde Bekir’in sigara içmesine doktorlar tarafından yasak getirilmişti. Bekir içmeyi biraz azaltmıştı ama sıfırlaması mümkün olmuyordu. Gizlice içerdi! İlk akciğer ameliyatı henüz sürerken Türkiye’nin ünlü bir hekimi ameliyathaneden aramıştı: “Emin Bey benim bu yaptığım meslek ilkelerine aykırıdır ama siz onun yakın dostu olarak bilin istedim. Bekir Bey’e bugün sadece aç kapa yapılabildi...” Bekir ameliyat sonrasında günlük yaşamını mümkün olduğunca sürdürdü. Ama çok yakınları dışında hiç kimse o güzel yazılarını hangi sıkıntılar içinde yazdığını elbette ki bilmiyordu. ★★★ Bence Türkiye’nin en önde gelen, okurları tarafından en çok sevilen gazetecilerinden biri idi... Hemen her yazısını (olumlu anlamda kıskanarak) kendi kendime “Tüh be, bu konuyu ben niçin düşünüp yazmamışım” derdim.   Ve pek çok sıkıntılar sonrasında beklenen son, günün birinde geldi. 18 Ekim 2020, Bekir Coşkun aramızdan ayrıldı... Son arzusu öldüğünde babasının yanına, Urfa’nın Tülmen köyüne gömülmekti... Ve oraya gömüldü. Allah rahmet eylesin, sevgili arkadaşım ışıklar içinde uyusun.",https://www.sozcu.com.tr/bekir-coskun-suz-dort-yil-p95147
Emin Çölaşan,"Hangisi haklı, hangisi suçlu?",08 Ekim 2024,"Sevgili okurlarım, dünyayı karıştıran ve on binlerce masum insanın ölümüne neden olan kanlı savaşın dün tam birinci yıldönümü idi. Şimdi 7 Ekim 2023 gününe dönün, gözlerinizi kapayıp biraz düşünün... O gün ortalıkta savaş, katliam, vahşet vesaire yok. İsrail’de bir grup insan bir festival kutlamasında. Masum insanlar. Kadınlar, çocuklar... Dans edip eğlenen insanlar bir anda Hamas’ın baskınına uğruyor ve işin acı sonunu hepimiz biliyoruz. Hamas bazılarını öldürüyor, bazılarını rehin alıp kaçırıyor. Arapları affetmeyen İsrail tepkisini derhal koyuyor ve kaçınılmaz savaş başlıyor. Bu katliam dün tam birinci yılını doldurdu ve aynen sürüp gidiyor. ★★★ Türkiye’de ise bu süreçte farklı gelişmelere tanık oluyoruz... Şimdi bizim cumhurbaşkanı tarafından yeni bir uygulama başlatıldı. “İsrail’in boy hedefi biziz. Müslümanlara karşı savaşan Yahudiler Türkiye’ye saldıracak. Ona göre hazırlıklı olmalıyız...” Bu sözleri her yerde ve özellikle Meclis kürsüsünde her fırsatta dillendiren Recep Tayyip’in ta kendisi. Başka bir deyişle kendisi cumhurbaşkanı! Memleketin her kararından, her saniyesinden sorumlu olan şahıs. ★★★ O kadar ki ağzından çıkan bu sözlerini pekiştirmek için İsrail ile Türkiye’nin kilometre olarak uzaklığını bile vurguluyor. Kesin bir Hizbullah ve Hamas yandaşı... Yani Arap hayranı. Bir konuşmasında o örgütleri bizim Kuvayi Milliye’ye benzetmişliği bile oldu. Bunları ağzından kaçırırken bir gerçek ortaya çıkıyor: Tarih bilgisi sıfır. Eğer bilerek yapmıyorsa, bildiğini zannettiklerinden çoğunu yanlış biliyor ve millete öyle aktarıyor. ★★★ Sevgili okurlarım, bir cumhurbaşkanı bunu yapar mı, yaparsa saygı görür mü? Türkiye İsrail’in boy hedefi imiş, sınırlarımızdan içeri girebilirmiş, bizi de (herhalde füzeleriyle olsa gerek) vurabilirmiş! Bunlar komik iddialardır. Sıkar mı avuç içi kadar, 10 milyonluk İsrail’in Türkiye’yi vurması, girmesi, taciz etmesi, sıkar mı! ★★★ Size yakın tarihimizden bir örnek vereyim. 1940’lı yıllarda İkinci Dünya Savaşı bütün hızıyla sürüp giderken Hitler’in orduları Trakya’da sınırlarımıza dayanmıştı. Yunanistan ve Bulgaristan’ı işgal eden Hitler ordularının sınırlarımızdan içeriye girmesi an meselesi idi. Bizim için çok zor bir durumdu. Türkiye Cumhuriyeti bütün Trakya topraklarına mevziler kurmuş, biraz da endişe ile Hitler’i bekliyordu... Ve Hitler giremedi.  Geri çekilmek zorunda kaldı. ★★★ Hitler’in bile giremediği, korkup geri çekildiği bu vatan topraklarına şimdi İsrail mi girecek yani? Olacak iş değildir. Peki, bu acayip tablo ile şimdi niçin yüz yüze gelmek zorunda kalıyoruz? Çünkü Recep Tayyip oy peşinde. Amacı Kuran’da yer alan Yahudi düşmanlığını pompalayıp İsrail karşıtlığını körüklemek ve bunu farklı yöntemlerle milletin beynine sokmak. ★★★ Türkiye’nin hele bu yıllarda ve günlerde yüzlerce sorunu var. Örneğin hayat pahalılığı milleti inim inim inletiyor. Bizimki ise her şeyi bırakmış bir yana, varsa İsrail yoksa İsrail... Önemli ülke sorunlarına değinemiyor ama bilinçaltımıza ‘Türkiye’ye bile saldırmasını beklediği’ işgalci İsrail korkusunu sokmaya çalışıyor... Peki ne uğruna? Sadece ve sadece oy devşirmek uğruna! Bakalım Meclis’te bugün yapılacak oturumda (gizli oturum olmadığı takdirde) neler konuşulacak... Gerçi ‘yürütmenin’ başı ama her zaman olduğu gibi kendisi katılmayacak ki! Katılmak işine gelmez ki!",https://www.sozcu.com.tr/hangisi-hakli-hangisi-suclu-p90358
Emin Çölaşan,Savulun İsrail geliyor!,03 Ekim 2024,"Sevgili okurlarım, bir konuyu dikkatle izlemenizi (haddim olmayarak) öneririm... Recep Tayyip belli konularda galiba CHP’yi de dize getirmeyi başarıyor. CHP milletvekillerinin önemli bir bölümü genel başkanlarından gelen talimat doğrultusunda, Recep Bey’e ayağa kalktılar. Bu talimat merkezden niçin verildi, hangi nedenlerle verildi, bizler ne yazık ki bilmiyoruz. İşin resmi gerekçesi şöyle anlatılıyor! “Normalleşme!” Neyin normalleşmesi, pes etmenin mi acaba? ★★★ Bir soru Recep Bey’in aklına hiç geliyor mu? Kendi kendine günün birinde “Benim de biraz normalleşmem iyi olur” diye düşündüğü hiç oluyor mu? Elbette olmuyor... Çünkü o bütün gücünü sertlikten, gerilimden, hakaretten alma peşinde. Gerekçesi ne olursa olsun içeride ya da dışarıda birilerine ille de sert çıkacak, posta koyacak... Sonuç alırsa alır. Alamazsa hakaretleri unutulur gider. Nasıl olsa kendisinden hesap soracak bir merci yok. Eğer birileri sormaya kalkışırsa hiçbir şey değişmez, nasihat alır gider. Yani sonuçta kazanan (ya da kaybetmeyen) şu veya bu biçimde her zaman Recep Tayyip olur. En son ayağa kalkma olayında olduğu gibi. ★★★ Birkaç günden bu yana pek bir şeylere dokunmadan vaziyeti idare ettiğini siz de mutlaka fark etmiş olmalısınız. Şimdi geçici olarak taktik değiştirdi, kendisine yeni bir boy hedefi seçti: İsrail’in Türkiye’ye saldırması. Sergilediği Yahudi düşmanlığına eyvallah!.. Zira iç kamuoyunda epeyce etkili oluyor. Cami avlularında körüklendiğinde ses getiriyor. Ama bazen de işin dozunu kaçırıyor. ★★★ Son zamanlarda yeni bir oyun kurguluyor... “İsrail’in boy hedeflerinden biri de Türkiye...” Yani çeşitli konuşmalarında değişik cümlelerle bu iddiayı gündeme getirmeye kalkışıyor. İşte son olarak önceki gün Meclis’te yaptığı açılış konuşmasından kısa bir örnek. Her zaman olduğu gibi İsrail’e bindirdikten sonra aynen şöyle dedi: “Türkiye olarak hakkı cesaretle savunmaya, zalimler karşısında dimdik ayakta durmaya devam edeceğiz. Siyonist lobinin şahsımızı ve hükümetimizi hedef alan itibar suikastlarına asla boyun eğmeyeceğiz. İsrail yönetiminin bundan sonra gözünü dikeceği yer, açık söylüyorum, bizim vatan topraklarımız olacaktır. Türkiye içindeki bazı İsrail dostlarının, bazı Siyonist severlerin anlamadığı işte budur. Birileri ısrarla görmek istemese de Netanyahu hükümeti Anadolu’yu da içine alan ham hayal peşinde koşmakta, bu niyetini de çeşitli vesilelerle ifşa etmektedir. Biz bu zor günlerde Lübnanlı kardeşlerimizi yalnız bırakmayacağız...” ★★★ Kardeşimiz Lübnanlılar!.. Doğrusunu isterseniz onlarla ‘kardeş’ olduğumuzu pek bilmezdik. Gelelim öteki sözlerine... İsrail’in ulaşmayı amaçladığı ham hayaller arasında Anadolu da varmış. Şimdi beyefendinin çizdiği bu tablodan yola çıkıp belleklerimizde şöyle bir sahneyi canlandıralım. İsrail, karşısına çıkan bütün Arapları her zaman olduğu gibi mahvediyor ve Güney sınırımıza dayanıyor. Peki sonra?! ★★★ Sıkar mı İsrail’in Türkiye’yi hedef tahtasına oturtması ve sınırlarımıza dayanması. Recep Tayyip bu gibi lafları sık sık kullanmaya başladı, yanlış yapıyor. Bir cumhurbaşkanı böyle sözler söyleme hakkına sahip değildir. Bu gibi şeyleri örneğin İsrail’den korkan Lübnan cumhurbaşkanı söyleyebilir ama Türkiye Cumhuriyeti’nin cumhurbaşkanı ağzından kaçıramaz. O hakka bile sahip değildir. ★★★  Ama o ağzından kaçırmadı ki, bilerek konuştu!.. Bakınız aynı konuşmasında “İsrail işgali(!)” konusunda nasıl ‘korkutucu(!)’ örnekler veriyor: “Hatay’dan Lübnan sınırı karayoluyla 170 kilometredir. Türkiye Lübnan’a arabayla sadece 2,5 saat uzaklıktadır. Antakya ile Gazze’nin arası Ankara ile Aydın arası kadardır. Yani işgal, terör ve saldırganlık yanı başımızdadır.” Hayır, bir cumhurbaşkanı oy devşirme uğruna bile olsa bunları söyleyemez. Söylerse küçük çocuklar bile güler, ciddiye alınmaz.",https://www.sozcu.com.tr/savulun-israil-geliyor-p88958
Emin Çölaşan,Şu bizim “kardeş” İslam ülkeleri!,01 Ekim 2024,"SEVGİLİ okurlarım, hemen yakınlarımızda olup bitenlerin ‘dersini’ hepimize İsrail veriyor ve bize de ilk ağızdan öğrenmek düşüyor.  Adamların belli konularda yaptıklarını hayretle, dehşetle ve ibretle izlemeyi sürdürüyoruz. Daha da uzun bir süre izleyeceğimiz kanısındayım. Bu son bölüme belki de son bir cümle eklemek durumunda kalabiliriz: Biraz da kıskanarak! İster beğenelim ister karşı çıkalım, Sezar’ın hakkını Sezar’a vermek zorundayız. ★★★ İsrail dünyada bugüne kadar eşine hiç rastlanmamış bir istihbarat ağı kurmayı başarmış... Muazzam bir örgütlenme... Dostunu düşmanını ayağa kaldırıp saygı duruşuna geçirecek bir hadise. İsrail hele şu son savaşta bir kez daha kanıtladı ki katildir. Vahşidir.  Hedef seçtiklerinin gözünün yaşına bakmaz ve onları bizimkilerin deyişiyle ‘etkisiz hale’ getirir.  Şimdi de akıl almaz, şeytanın bile aklına gelmeyecek yöntemlerle vuruyor, kırıyor ve suçlu suçsuz bakmadan ortalığı mahvediyor. ★★★ Evet, şeytanın bile aklına gelmeyecek yöntemler... Kimin aklına gelirdi çağrı cihazlarını aynı anda patlatıp binlerce insanı öldürecekleri... Bütün Hizbullah ve Hamas liderlerini evlerinde veya iş yerlerinde roketlerle vurup onları yok edecekleri... Hani bizdeki ‘bazılarının’ Kuvayi Milliye’ye benzetmeye kalkıştığı Hizbullah ve Hamas var ya! ★★★ Peki bu kanlı savaşı kim başlattı? Bizdeki Hizbullah ve Hamas yardakçıları kusuru bakmasın ama onların savunduğu örgütler başlattı. Durup dururken saldırdılar, eğlenmekte olan masum insanları kadın ve çocuk demeden öldürdüler, esir aldılar. İsrail bu gibi Arap örgütlerine o güne kadar defalarca ders vermişti. Her savaştan İsrail zaferle, Araplar ise ağır yenilgiyle ayrıldı.  Bu kez de öyle olacağı anlaşılıyor. ★★★ Peki bu savaş ortamında bizi yönetenler ne yapıyor, nasıl tavır alıyor? Yaptıkları somut herhangi bir şey yok! Aldıkları herhangi bir somut önlem de yok. Arada bir iyice coştukları zaman nutukların dozu biraz artıyor ki iç siyasetteki seçmenlerini biraz daha gaza getirmeleri mümkün olsun. “İsrail bize de saldırabilir!” Yok artık baba, insaf... Daha neler!  ★★★ Sevgili okurlarım, bizim ‘dünya liderimiz’ birkaç gün önce kendince önemli bir şey söyledi... “İslam ülkeleri İsrail’in bu saldırganlığı konusunda duyarlı olmalıdır.” Hangi İslam ülkeleri beyefendi, hangileri! Onların istisnasız her biri kendi irili ufaklı çıkarlarının peşinde... Müslümanlık onların neredeyse tümü için, aynen bizde olduğu gibi siyaset yapma ve halkı uyutma aracıdır. Her biri, Müslüman olmayan çeşitli büyük ülkelerin kucağına düşmüştür. En başta gelenler ABD, Çin, Rusya, İngiltere, Fransa... O kadar ki, bazıları çaktırmadan İsrail’in kucağında oturur ve oradan medet umar. Bu süreçte AKP ve Saray’ın eline düşmüş olan koskoca Türkiye Cumhuriyetini de unutmayalım. Şakacıktan kınadığı İsrail’le ticaret yapan, mühimmat dahil mal alıp satan, oyun ortaya çıkınca ihracat kalemlerini kayıtlardan silip inkara yeltenen Türkiye! ★★★ İsrail vurdukça İslam ülkelerinden gelen sesleri hayretle izliyoruz... Özellikle de en sert çıkışların sahibi İran’dan. “İsrail haddini aşmıştır. Hesap sorma vakti gelmektedir. İntikamımız büyük olacaktır!” İyi de, aylar geçiyor ama hesap sorma vakti hiçbir zaman gelmiyor. Bu nasıl iştir! Aynen bizim başımızda olanlar gibi. Bol nutuk, bol palavra. ★★★ Orada, Akdeniz’in ortasında küçük bir devlet var. KKTC.  Nüfusunun tamamı Türk ve Müslüman. Ama gelin görün ki hiçbir İslam ülkesi KKTC’yi tanımıyor. Bazılarında bizim askerimiz var, onları koruyor ve yardım elini uzatıyor. Somali, Çad, Libya, Bosna Hersek ve diğerleri.   Bu listeye Azerbaycan’ı özellikle eklemek gerekiyor. İki devlet bir millet! KKTC’yi tanımayanlar arasında ne yazık ki Azerbaycan da var. Ama iş nutuk atmaya gelince ‘dostuz, kardeşiz’ edebiyatı bol. Bu arada merak ediyorum çünkü öğrenmem mümkün olmadı.  Azerbaycan acaba Kıbrıs Rum Devletini tanıyor mu? Umarım tanımıyordur. Eğer tanıyorsa gerçekten yazıklar olsun.",https://www.sozcu.com.tr/su-bizim-kardes-islam-ulkeleri-p88302
Emin Çölaşan,"Recep Bey çıkmış meydane, bakalım neler olmuş",31 Ekim 2024,"Sevgili okurlarım bir varmış bir yokmuş... Masal bu ya, bizim Devlet Bey günün birinde çıkmış ortaya ve kendisinden hiç beklenmeyecek şeyler söylemiş... Acaba neler demiş? Kürtlere dostluk elini uzatmış ama sonrasını nasıl getirmiş? Meclis’te Kürtleri temsil eden DEM Parti ile birlikte İmralı’daki Apo’ya da çağrıda bulunmuş. “Buyursun gelsin burada, DEM Parti’nin kürsüsünde Kürt kardeşlerimize çağrıda bulunsun!” Barış çubuğunu yakmak istediğini bildirmiş. ★★★ Bu masalın başlangıç bölümünü dinleyenlerin hiçbiri söylenenlere inanmamış ama yine de büyüklerine sormuş: “Bizim her şeyi bilen Recep Bey bu konuda acep ne der? Acaba Devlet Bey bu sözleri söylemeden önce Recep Tayyip’ten izin almış mıdır?” Bu soruya muhatap olanlardan bazıları olumlu görüş vermiş... “O koskoca bir parti başkanı, hiç izin ister mi yani!” Bazıları da tam tersini savunmuş... “Devlet Bey patronundan izin almadan tek başına hapşıramaz bile! Hele böyle konularda ağzını asla açamaz!” ★★★ İşin masal yanını bırakalım bir yana, Devlet Bey’in önceden izin aldığı dün ortaya çıktı. Zaten her şey önceden belliydi. İki ortağın amacı birdi. Ortalığı yumuşatıp Kürtleri kendilerine çekmek. Bunun adına da kendilerince iyi bir isim bulmuşlardı: Normalleşme... Ve sonrasında Kürt oylarıyla cumhurbaşkanı seçilme! ★★★ Gemilerini 22 yıldan bu yana yüzdürdükleri deniz artık bitti. Tekne karaya toslamak üzere. Şimdi sırada en başta CHP olmak üzere bazı muhalefet partilerini kafakola almak var. Siyasette yumuşayalım, normalleşelim! Arkası doğal olarak şöyle geliyor: “Baksanıza, iktidarımız sayesinde ‘Türkiye yüzyılı’ yaşıyoruz. Muazzam bir ilerleme ve kalkınma içindeyiz. Hukuk devletini kurduk. Siz de bize yardımcı olun ki bu güzelliğe, bu ilerleyişe sekte vurmayalım!” ★★★ Normalleşme, yumuşama falan işin hikayesidir... Bu gibi safsataları şimdi özellikle CHP’ye yutturmaya, kakalamaya çalışıyorlar. Kendilerinin bu gibi konularda en ufak bir katkısı yok. Tam tersine, yargı dahil devletin ve milletin bütün kurumlarını ele geçirmiş olmanın mutluluğunu yaşıyorlar. CHP’nin bu tezgaha düşeceğini hiç sanmam ama yine de uyarmayı görev biliyorum. Sertlik ateşini bu iktidar yaktı. Giderek büyüyen o ateşi söndürmek de o iktidarın görevidir... Ama her dakika ellerinde taşıdıkları benzin bidonlarıyla değil. ★★★ Sevgili okurlarım, günün birinde Devlet Bahçeli Meclis’te konuşacak ve Apo’nun aynı kürsüde konuşma yapmasını isteyecek!.. Ve Recep Tayyip bu sözleri duyduktan sonra günlerce sessiz kalacak, tepki vermeyecek. Olacak şey değildir. Apaçık bellidir, bu talimat kendisi tarafından verilmişti. Neresinden baksanız Recep Tayyip’in keyfi gıcır. Sarayları var, binlerce koruması var, altında sekiz adet uçak ve daha neler neler var. Hep söylüyorum, böylesine ‘kısmetli’ bir siyasetçi şahıs değil Türkiye’de, dünyada bile az bulunur. ★★★ Şimdi iki ortağın bir tek amacı var: Ortalığı yumuşatmak, kendi deyişleriyle normalleşme sağlamak, anayasayı kendi çıkarları doğrultusunda bir kez daha değiştirmek ve Recep Tayyip’in üçüncü kez cumhurbaşkanı seçilmesini sağlamak... CHP’nin bu oyuna düşmemesi gerekir. İktidar ortakları ilginç ve cingözce bir tuzak kurguladı, şimdi onun sonucunu almak için bekleşiyorlar... Hayırlı bekleyişler olsun!",https://www.sozcu.com.tr/recep-bey-cikmis-meydane-bakalim-neler-olmus-p100105
Emin Çölaşan,"Bu adam nerede, bilen var mı?",30 Ekim 2024,"Sevgili okurlarım, Türkiye’de adını artık herkesin ister istemez öğrendiği bir ‘adam’ var! Ali Erbaş. Recep Tayyip’in Diyanet Başkanı. O, devlet içinde ayrı bir devlet. Kendi keyfine göre takılıyor, başında olduğu büyük ve önemli kurumu, kendi kişisel tercihleriyle yönetiyor. Peki, nedir onun tercihleri? ★★★ İlk sırada Mustafa Kemal Atatürk var. Söylemesi ayıptır ama Atatürk’ü takmıyor... Ve takmadığını her davranışıyla açığa vuruyor. Türkiye’de 100 bin’e yakın cami var. Bu camilerde her Cuma günü bir hutbe okunur... Ve her Cuma günü milyonlarca Müslüman bu hutbeleri dinlemek için camilere akın eder. ★★★ O günler bazen önemli olayların yıldönümüne denk gelir, bazen de ulusal bayram günlerine... Örneğin Cumhuriyet Bayramına... Herkes “Diyanet bakalım bugünkü hutbesinde bu konuda ne diyecek, Cumhuriyet’ten nasıl söz edecek, neler söyleyecek” diye merak eder. Diyanet tarafından her Cuma günü için hazırlanan ve 100 bin’e yakın camide görevliler tarafından okunan bu hutbeler önemlidir. Müminleri etkiler, onlara yol gösterir. Ancak bu beklentiler her seferinde hüsranla, hayal kırıklığı ile sonuçlanır... Zira okunan hutbede ne ulusal bayramın önemine değinilir, ne de Atatürk’ten söz edilmiş olur. Adamın amacı da zaten budur! Anlaşıldığı kadarıyla bu beyefendi Atatürk’ten pek hoşlanmıyor! İyi de kendisi bu devletin üst düzey bir görevlisi. Başında bulunduğu kuruluş taa 1920’li yıllarda Atatürk tarafından kuruldu. Bu Diyanet Başkanına kişisel kapris ve şov yapma hakkı acaba birileri tarafından özellikle mi verildi? Birileri ona “Hoca bizim yapamadığımızı sen yap, bizim adımıza ses getir. Korkma arkandayız” mı dedi? ★★★ Adamın yaşamakta olduğu lüks hayat herkesin dilinde... Altında son model makam araçları. Bugüne kadar yapmış olduğu 50’ye yakın dış gezi. Emrinde ve hizmetinde on binlerce devlet görevlisi.... Ve bütçesinde bakanlıkların ve yatırımcı kamu kurumlarının bile çoğunu geride bırakan sonsuz olanaklar. ★★★ Peki ama bu adam gücünü nereden alıyor?.. Hiç kuşkunuz olmasın Recep Tayyip’ten alıyor. Kendisine verilen mesaj şu: “Hocam sen bildiğin gibi yap, biz arkandayız. Hiç çekinme!” Bunları düşündükçe akıllara gelen çok önemli bir ‘resim’ var... Adam Ayasofya’nın minberine çıkmış nutuk atıyordu... Ve belinde kocaman bir kılıç asılı! Osmanlı’da halifelerin, başka bir deyişle padişahların ellerinde ve bellerinde taşıdığı kılıç... ★★★ Belki o kılıcı kuşanmadan önce de izin almıştır... Belki de kendisine ‘yukarılardan’ talimat gelmiştir... “Hoca bu sefer değişik bir iş yapalım, sana Topkapı Sarayı Müzesinden bir kılıç gönderelim de nutuk atarken onu al eline! Daha etkili olur!..” Belki itiraz etti, belki de doğrudan kendisi istedi. Arada neler olduğunu bilmiyoruz. Adam devlet içinde devlet olmuş durumda. ★★★ Kafasına göre takılıyor, hutbelerini ona göre ayarlıyor, ulusal bayram günlerimizi bile takmıyor.         İktidar yandaşları ve iktidar medyası her seferinde bu adama gaz veriyor, alkış tutuyor. Diyanet Başkanı Ali Erbaş, Recep Tayyip’le beraber iktidarın adamı olarak görevini dört dörtlük yapıyor!",https://www.sozcu.com.tr/bu-adam-nerede-bilen-var-mi-p98891
Emin Çölaşan,Siyasetin sahnesinden küçücük görüntüler,10 Ekim 2024,"SEVGİLİ okurlarım, Türkiye siyaseti açısından şu günlerde bazı önemli gelişmelere tanık olmaktayız. Bazıları barış çubuğu yakalım peşinde. Yakın geçmişte bile toplumun kendilerinden yana olmayan kesimlerine en ağır sözleri söylemekten çekinmeyenler şimdi aynı kesimlere dostluk eli uzatmayı deniyorlar. Örneğin Devlet Bahçeli en büyük karşıtlarından biri olan DEM Parti ile Meclis’te el sıkışıyor ve bunun gerekçesini böyle açıklıyor. ★★★ Bu iki parti arasında bundan sonra sıcak ilişkiler kurulması, birbirlerine ‘anlayışla’ yaklaşmaları acaba mümkün olur mu? Elbette olmaz ve asla olmayacak. Her iki taraf da ayrı yolların yolcusu. Devlet Bey kusura bakmasın ama böyle yapmacık dostluk gösterileri eşyanın tabiatına aykırıdır. Ciddiye alınmaz. Kameraların önünde şov yapmaktan öteye geçmez. Devlet Bey’in DEM için şimdiye kadar söylediği bütün sözler oracıkta, arşivlerde duruyor. Kendisiyle konuşma olanağım olsa sorardım: “Sizin hangi yaptıklarınızı ciddiye alalım, hangi sözlerinize inanalım!” ★★★ Burada Özgür Özel’e de değinmek gerekiyor... En sonda söyleyeceğimi hemen şimdi, en başta söylemem gerekiyor. Lütfen dikkat etsin, geçici olmasını dilediğim bir “yıpranma süreci” henüz başlamış olmasa bile kapıda olduğu anlaşılıyor. Piyasaya her gün bir takım anketler sürülüyor. Bunların çoğunun ne ölçüde güvenilir olduğunu bilmiyorum ama kafamda çok ciddi kuşkular var. Önüne gelen masa başına çöküp kendince anket hazırlıyor ve partilerin oy oranlarını medya kuruluşlarına servis ediyor. Bunlar doğrudur veya palavradır ama mutlaka dikkate alınması gereken çok önemli hususlardır. ★★★ Özgür Bey gündeme getirdiği sorunların büyük çoğunluğunda haklı. Kendisine ve partisine güvenim var. Ama unutmasın, karşısında önemli bir siyaset oyuncusu yer alıyor. Siz ne yaparsanız yapın onun üç özelliği var: İşine gelmeyen ülke sorunlarını bilmiyor, görmüyor ve duymamış oluyor!.. Ve önceden ayarlanmış olan yandaş medyanın sonsuz desteği ile her seferinde zeytinyağı gibi üste çıkmayı başarıyor. Şimdi piyasada yer alan bazı anketlere göre CHP yeniden ikinciliğe düşmüş ve ilk sırayı AKP’ye, başka bir deyişle Recep Tayyip’e kaptırmış. Özgür Özel ve CHP bu oyuna düşmemeli. Aksi takdirde kendilerine oy verip arka çıkan milyonlarca insanımız hayal kırıklığına uğratılmış olur ve bunun altından kalkmak çok zordur. ★★★ Meclis’te önceki gün gizli oturum yapıldı... Anlaşıldığı kadarıyla konuşmalarda ‘yeni bir şey’ yok. Burada üzerinde durulması gereken husus şudur: Bütün yürütmenin en tepesinde olan, her şeyi bildiği varsayılan, devlet içinde devlet olan Recep Tayyip o toplantıya niçin gelip bildiklerini anlatmadı?.. Zira son zamanlarda işleri iyice karıştırmıştı... Bir avuçluk İsrail’in bizim vatan topraklarımızda gözü olduğunu iddia etmiş, Filistin’deki Arap örgütlerini Mustafa Kemal Paşa’nın önderliğindeki Kuvayı Milliye’ye benzetmeye bile kalkışmıştı! ★★★ Oysa bu değerli fikirlerini Meclis kürsüsünde (hem de oturumu gizli yapmadan) tekrar edebilse ne iyi olurdu! Ama hayır... Gelmeyi büyüklüğüne  sığdıramadı ve yerine iki memurunu gönderdi. Onları konuşturdu. Milli Savunma Bakanı ile Dışişleri Bakanı. Türk Milleti şu olanların acaba farkında mı? ★★★ Özgür Özel’e haddim olmayarak bir eleştirim daha olacak... Meclis açılışında Recep Tayyip’e ayağa kalkarak yanlış yaptı. O, cumhurbaşkanı unvanı taşıyan bir parti genel başkanıdır. İlk kimliği budur. Arkasında milletin sadece bir bölümünün desteği vardır. İkincisi, Özgür Bey bu yumuşama ve normalleşme kavramlarını artık bir kenara bırakmalıdır. İyi giden ne var ki yumuşama ve normalleşme olsun! CHP’ye oy veren milyonlarca insanımız bir kez daha mutsuzluk yaşamasın.",https://www.sozcu.com.tr/siyasetin-sahnesinden-kucucuk-goruntuler-p91057
Emin Çölaşan,Makbule,05 Ekim 2024,"Sevgili okurlarım, Türkiye’de çeşitli unvanlar yaratıp kendilerini özellikle televizyon ekranlarında öyle tanımlatan niceleri ortaya çıktı. Onların görüntülerini ve ekranda görünen bazı alt yazıları izlerken hayretlere düşüyorum, şaşırıyorum. Ne unvanlar varmış da haberimiz yokmuş! Bazılarının ismini cismini bilmediğimiz neler varmış neler! -Araştırmacı yazar. -Sosyoloji uzmanı. -Siyaset stratejisti. -Siyaset bilimci. -Güvenlikçi yazar. Çoğu kendisi için yeni unvanlar yaratmış, ekranlar onlarla dolu. Yaptıkları ise bir program boyunca doğrusuna yanlışına bakmadan ekranda ahkam kesmek. Adam gibi konuşup kamuoyunu aydınlatan değerli yorumcuları elbette tenzih ederim. ★★★ Gazeteci arkadaşım Murat Bardakçı çok değerli bir araştırmacı yazar. Gerçek bir tarih uzmanı ve araştırmacı. Türkiye’nin geçmişine ilişkin çok önemli kitap ve belgesellerin yazarı. Onun yeni çıkan son kitabını henüz bitirebildim: “Makbule”  (Turkuvaz Kitap.) Atatürk’ün tek yakını, kendisinden üç yaş küçük kız kardeşi. Onu hemen hiç bilmiyoruz, hakkında pek bir şeyler bilindiği de söylenemez. Murat her zaman olduğu gibi yine devlet arşivlerine girmiş ve önemli belgelere ulaşmış... Kitap belgelerle dolu. ★★★ Makbule aslında okur yazar olmayan bir kadın. Okumayı yazmayı ilerleyen yaşlarında öğrenmiş. İstanbul ve Ankara’da yaşıyor ama çoğu zaman İstanbul’da. Ankara’ya geldiğinde Çankaya’nın bir parçası olan Camlı Köşkte kalıyor. İstanbul’da çeşitli taşınmazlara sahip. Mustafa Mecdi Bey isimli bir iş adamıyla evli. Çocukları yok. Hayattaki tek yakını ve gerektiğinde sığındığı, yardım istediği tek kişi ağabeyi Atatürk. Murat Bardakçı’nın ortaya çıkardığı cumhurbaşkanlığı arşivi belgelerinde Atatürk’e yazdığı, hepsi de “Sevgili ağabeyciğim” diye başlayan çok sayıda mektup ve kendisi için yapılan harcamalar yer alıyor. ★★★ Mektupların hemen hepsinde parasal açıdan zor durumda olduğunu vurguluyor ve maddi yardım istiyor. Bir de ayrıca torpil mektupları var! Selanik’ten tanıdığı ve Türkiye’ye geldikten sonra zor duruma düşmüş olan bazı ortak tanışlarına ve akrabalara iş bulunmasını istiyor. Atatürk köşk çalışanlarına talimat veriyor, Makbule’nin maddi taleplerinin kendi kişisel parasından karşılanmasını emrediyor. Kocası, iş adamı Mustafa Mecdi tuhaf bir adam. Bir sürü akıl almaz işlere girişip hepsini ayrı ayrı batırıyor. Bu yüzden bir ara Romanya’ya kaçıp uzunca bir süre orada yaşıyor. Atatürk çok kızıyor, getirilmesini istiyor. Sonunda geliyor ama bir süre sonra boşanmak zorunda kalıyorlar. ★★★ Makbule çok sayıda kişisel harcamasını çeşitli mektuplarla Çankaya’ya iletip kendisine ödenmesini rica ediyor. Yurt dışında yaptığı bazı lüks giysi alışverişlerinin ya da İstanbul’da aldığı yiyecek maddelerinin parası dahil. Kitaptan anladığım kadarıyla Atatürk bu aşırı istekler karşısında çaresiz kalıyor ve bütün ödemeleri yapıyor. O kadar ki, Makbule’nin bazen Atatürk’ten bu yüzden azar işittiği bile oluyor. Ödese bir türlü, ödemese dedikodular çıkacak. İki kardeşin birlikte göründüğü sadece bir tek fotoğrafı var, işte size bu yazıda yer alan o fotoğraf. Murat Bardakçı da zaten o fotoğrafı kitabın kapağında kullanmış. ★★★ Murat Bardakçı çok iyi bir araştırmacı yazar. Gerçek hayatta fikirlerimiz bazen ters düşse de, O’nun belgesel kitaplarını hayranlıkla okuyorum... Çünkü Murat ahkâm kesmiyor, palavra atmıyor, arşivlere girip belgeleri konuşturuyor, yakın tarihimizin hemen hiç bilinmeyen bir yönünü belgelerle ortaya çıkarıyor... Makbule O’nun yeni çıkan son kitabı. Okumanızı öneririm. Ellerine sağlık.",https://www.sozcu.com.tr/makbule-p89592
Emin Çölaşan,SÖZCÜ’de 15 yıl,12 Ekim 2024,"Sevgili okurlarım, insanların yaşamında önemli günler, yıldönümleri vardır. Onları bazen unutursunuz ama bazılarını hiç unutamazsınız. Kendi doğum gününüzü unutma olasılığı zayıftır ama unutsanız da sakıncası olmaz! Ama eğer erkekseniz ve evlilik yıldönümünü ya da eşinizin doğum gününü unutursanız iş kötüdür! Bu durumda eşinizden mutlaka ciddi bir uyarı alır, hatta çok sorumsuz olduğunuz gerekçesiyle fena halde azar işitirsiniz! Evlilik yıldönümünü ya da onun doğum gününü unutan herhangi bir erkeğe eşinin “Canın sağ olsun, hepimiz bazı şeyleri unutuyoruz. Hiç üzülme” dediğini şimdiye kadar kimseden duymadım! Bir de bazı yıldönümleri vardır, işiniz veya sağlığınızla ilgilidir. Falanca tarihte işe başlamış, filanca tarihte ameliyat olmuş veya bir yakınınızı o gün yitirmişsinizdir. Bunlar da önemli günlerdir ve unutulması pek mümkün değildir. ★★★ Benim hiç unutmadığım önemli tarihlerden biri de SÖZCÜ’de ilk yazımın çıktığı gündür. 13 Ekim 2009... Tam 15 yıl öncesi.  SÖZCÜ ile ilişkimiz, daha doğrusu gönül bağımız daha önce kurulmuştu. Ağustos 2007’de Hürriyet’ten kovulduktan sonra gidecek yerim yoktu. Bilgi Yayınevi’nde oturup kitaplar yazmaya başlamıştım. Tam o günlerde SÖZCÜ’den bir telefon geldi. Önceden hiç tanımadığım Mehmet Şehirli arıyordu: “Abi biz senin Hürriyet’teki eski yazılarını her gün SÖZCÜ’de yayınlamak istiyoruz. Kabul eder misin?” Yayın hayatına yeni başlayan çiçeği burnunda SÖZCÜ o sırada yaklaşık 125 bin satan bir gazete idi ve çalışanların çoğu da zaten Hürriyet’ten daha önce kovulan arkadaşlardı. ★★★ Bilmeyenler için kısaca anlatayım. Nisan 2007’ye kadar SÖZCÜ diye bir gazete yoktu. Doğan Grubu bünyesinde medya patronu Aydın Doğan’a ait Gözcü gazetesi vardı. Grup içerisinde AKP’ye muhalefet yapan tek gazete idi. İktidar baskısı altında ezilip bunalan büyük patron Aydın Doğan sonunda pes etti ve çareyi Gözcü’yü kapatmakta buldu! İşten kovulan Gözcü ekibi yeni arayışlara girdi ve hemen ardından SÖZCÜ gazetesini çıkardı. Gazetenin sahibi genç bir gazeteci, o zaman 36 yaşında olan Burak Akbay’dı. Mehmet Şehirli’ye olumlu yanıt verdim... Bu süreç iki yıl kadar sürdü. Eski yazılarım artık her gün SÖZCÜ’de yayınlanıyordu. Böyle bir olay Türkiye’de ve dünya basınında bir ilk idi. Daha önce hiç görülmemişti.  ★★★ Gün geldi, üçüncü kitabı da bitirdim. Şimdi sırada bir gazetede yazmak vardı ve bana yer verecek tek gazete SÖZCÜ idi. Artık önümde yeni bir süreç başlıyordu. İki yıldan fazla bir süre herhangi bir gazetede güncel yazı yazmamıştım. Acaba yazı yazmayı unutmuş olabilir miydim, gazeteye katkım olur muydu!.. Ya da SÖZCÜ’de neler yaşayacaktım!.. Çünkü Hürriyet’teki baskı ortamı beni yıldırmıştı. Acaba aynı olaylar SÖZCÜ’de olur muydu! Burak Akbay ve genel yayın yönetmeni Metin Yılmaz güvence verdiler: “Bizim kitabımızda öyle şey yazmaz.” Ve 13 Ekim 2009 günü ilk yazım çıktı. ★★★ Şimdi belki aklınızda sorular oluşur: “Bu 15 yıl boyunca SÖZCÜ’deki yazıların konusunda gazete yönetiminden hiç uyarı aldın mı? Sansür yaşadın mı? Herhangi bir talimat veya baskı geldi mi?” İnanın, bu konularda en ufak bir ima bile olmadı. Ne yazdıysam gazeteye aynen girdi. Bir gün olsun genel yayın yönetmenimiz Metin Yılmaz’dan ya da patronumuz Burak Akbay’dan herhangi bir rica, istek, uyarı gelmedi. 15 yıldan bu yana her gün huzurla, istediğim gibi yazdım ve yazıyorum. ★★★ Bir köşe yazarı için en önemli şey, yazılarını herhangi bir müdahale ve baskı olmadan ya da olmayacağını bilerek özgürce yazabilmesidir. Bir medya kuruluşu eğer iktidar baskısına açıksa, iktidar yalakalığı falan yapıyorsa, bilin ki patronu ya çıkar karşılığı satın alınmıştır ya da devletle ve hükümetle işleri, beklentileri vardır. Burak Akbay günümüzde bile sadece gazetecilik yapıyor. Başka herhangi bir uğraşı yok. Devletle ve hükümetle de hiçbir işi yok. Bizler o nedenle özgürce yazabiliyoruz. ★★★ 2009 yılında SÖZCÜ’ye başladığım zaman gazetemiz 125 bin dolaylarında satıyordu. Satışta 12. sırada idik. Adım adım yükseldik. Giderek Türkiye’nin hilesiz hurdasız en çok satan en büyük gazetesi olmayı başardık. İstanbul dışında Ankara, İzmir, Adana matbaaları kuruldu.  Türkiye’nin en güçlü yazar ve muhabir kadrosu bizim gazetede oluştu. SÖZCÜ sizlerin de desteği ile işte bu aşamalara ulaştı. Bu kazanda benim de bir tutam tuzum olduysa ne mutlu bana! ★★★ Bizim bir misyonumuz var... Ülkemizin kanını sülük gibi emenlerle, Türkiye Cumhuriyeti’ni bölme veya din devleti yapma hevesi taşıyanlarla mücadelemizi ilkelerimizden ödün vermeden aslanlar gibi sürdürdük ve sürdüreceğiz. Mustafa Kemal Atatürk’ün aydın izinden yürüdük ve yürüyeceğiz... Çünkü biz Atatürk’ün evlatlarıyız. Bizim kitabımızda dincilik, bölücülük, Kürtçülük, Fetöcülük, iktidar yalakalığı gibi safsatalara yer yok. Sizlerden aldığımız güçle bu gazete nerelerden nerelere geldi... ★★★ Ancak itiraf edeyim, bu süreçte hiç rahat bırakılmadık. Hakkımda 20’den fazla cumhurbaşkanına hakaret davası açıldı, hepsi geride kaldı. Cezaevine girmem an meselesi idi... Son olay bizim Fetö davası! Şu kaderin cilvesine bakın ki Fetöcü (!) olduğumuz, terör örgütüne destek verdiğimiz iddiasıyla Ağır Ceza Mahkemesinde yargılandık. Benim payıma 3 yıl 6 ay hapis cezası düştü. Dosya Yargıtay’da.  Davanın açılma nedeni bizleri sindirmek, gözdağı verip korkutmak. ★★★ Şu uzun yıllar içerisinde neler gördüm, neler yaşadım! Ama kesinlikle söyleyeyim, bir gün olsun yalan yazmadım, sizleri kandırmaya kalkışmadım. Eğer bazı önemsiz hatalarım olmuşsa (ki mutlaka olmuştur) onlar için özür dilerim. Gazete yönetimi ve çalışanları ile bir kez olsun tartışma yaşamadım, polemiklere girmedim. Dedikodu, kulis, ekipçilik yapmadım. Birbirimize hep saygı ve sevgiyle davrandık. Şu 15 yıl işte bu koşullarda ne de çabuk, göz açıp kapayana kadar geçip gitmiş! SÖZCÜ’de mutluluk ve huzurla geçen 15 yıl... Dile kolay!",https://www.sozcu.com.tr/sozcu-de-15-yil-p91687
Emin Çölaşan,Kurtar bizi Apo!,18 Ekim 2024,"SEVGİLİ okurlarım sadece kendi adıma söylüyorum... 47 yıllık gazeteciyim ama Türkiye’de olup bitenleri ben anlamıyorum. Aklım, mantığım ve 47 yıllık gazetecilik deneyimlerim bana seslenir gibi oluyor, “Ustam sen bu işlerin daha başındasın. Neler olduğunu anlaman için 10 fırın ekmek yemen gerekir” diye çağrıda bulunuyor. Bu sesleri duydukça şaşırıyorum... ★★★ Apo 1999 yılında yakalanıp Türkiye’ye getirilmişti.  Yargılandı, müebbet hapis cezasına çarptırıldı... Uzun yıllardan bu yana İmralı’da tek başına yatıyor. Orada tam bir tecrit altında. En yakın akrabalarıyla görüşmesi bile asla söz konusu değil... Türk toplumu onu artık unutmak üzere idi. ★★★ Biz tam bunları düşünürken ortaya yeni gelişmeler çıktı... Devlet Bahçeli Meclis’te DEM Parti sıralarına gelip yumuşak mesajlar verdi, kendisinden hiç beklenmeyecek bir biçimde barış çubuğu yaktı. Hiç kuşkum yok, bu barış çubuğu talimatı kendisine amiri durumunda olan Recep Tayyip tarafından verilmişti... “Sen git onlara da bir nabız yoklaması yap... Bakalım ne diyecekler, sıcak bakacaklar mı!” ★★★ Devlet Bey kendisine verilen bu görevi yerine getirdi ve aynı gün amirine tekmil verdi: “İyi karşıladılar sayın cumhurbaşkanım. Bu işin üzerine beraberce gidebiliriz.” Recep Tayyip’in kafasında sadece iki sorun var. Bunlarla yatıyor, bunlarla kalkıyor. Partisi falan onun için hiç önemli değil. -Cumhurbaşkanlığına üçüncü kez nasıl aday olabilirim? -Bu ortamda Kürtler bana oy vermez. Onları nasıl kafakola alırım? ★★★ Çok büyük olasılıkla Devlet Bey’le Recep Bey belli konularda (kendi aralarında) uzlaştılar. Kürt seçmenlere yakınlık gösterilecek. Ve işin en önemli boyutuna geliyorum... Bu iş için gerekirse Apo da kullanılacak.         O nedenle bu yazının başlığını “Kurtar bizi Apo” koydum. Zira kurtarırsa o kurtaracak! Onun İmralı’dan vereceği direktifler son derece önem kazanacak. ★★★ Evdeki hesaplar çarşıya uyduğu takdirde farklı şeyler de olacak... Özgür Özel önümüzdeki hafta Doğu ve Güneydoğu turuna çıkıp mitingler düzenleyecek. Bu arada DEM’li belediyeleri de ziyaret edecek. Dikkat ediniz, Kürt seçmenlerin oyları giderek önem kazanmaya başlıyor. Orkestranın şefi Apo bakalım neler diyecek. Devlet Bahçeli bile bu gerçeği artık gördüyse, bize söyleyecek bir şey kalmıyor!",https://www.sozcu.com.tr/kurtar-bizi-apo-p95488
Emin Çölaşan,Reddedilen başkent Ankara,15 Ekim 2024,"SEVGİLİ okurlarım, artık ‘geleneksel’ olan bazı yazılarımda geçmişteki önemli günlere değiniyorum çünkü yakın tarihimizi bile bilmeyen, öğrense bile unutan balık hafızalı bir topluma dönüştük. Hele genç kuşaklar hemen hiçbir şey bilmeden yetişiyor. Gerçek ne yazık ki böyle. Örneğin sorsanız, hemen hiç kimse Ankara’nın nasıl başkent olduğunu, bazı ülkelerin o yeni başkenti tanımamak için nasıl direndiğini bilmez. Bugün iç ve dış siyasi gelişmeleri bir yana bırakıp bu ilginç konuya bir kez daha değineyim... ★★★ Orta Anadolu’nun kerpiç evlerden ve birkaç mahalleden oluşan küçücük, ıssız, yolsuz, susuz ve çorak kasabası Ankara, zafer kazanan Türkiye Büyük Millet Meclisi tarafından 12 Ekim 1923 günü, 101 yıl önce başkent ilan edilmişti. Gazeteci abimiz rahmetli Mehmet Kemal o günlerin küçük Anadolu kasabasını “Türkiye’nin Kalbi Ankara” isimli kitabında şöyle anlatır: “Otomobil falan yoktu, temel ulaşım aracı eşeklerdi. Eşeğini kaybedenler tarafından tellallar çıkarılır ‘Eşek bulaan’ diye bağırtılırdı...” ★★★ Şimdi geriye bakınca bu gibi olayları basite indirgemek, hatta sıradan bir şeymiş gibi küçümsemek mümkün! Ama o sırada Türkiye’de akılalmaz şeyler oluyordu. Şimdi o geçmiş günlere çok kısaca, sırasıyla bakalım. -9 Eylül 1922 Türk ordusu İzmir’e girip vatanı kurtardı. -1 Kasım 1922 günü padişahlık (saltanat) kaldırıldı. Sarayında oturmakta olan son padişah Vahdettin, o hain ve onursuz adam, bir İngiliz zırhlısına binerek yurt dışına kaçtı ve padişahlık rejimi son buldu. -24 Temmuz 1923 Lozan Antlaşması imzalandı, kapitülasyonlar kaldırıldı. Yeni Türk devletinin egemenliği dünya tarafından tanındı. (Bu sırada son düşman askeri de Osmanlı’nın işgal altındaki başkenti İstanbul’dan ayrılmak zorunda kalmıştı...) ★★★ Ve Lozan’dan hemen sonra çok önemli iki adım atıldı: -12 Ekim 1923... Tek maddelik bir kanun teklifi ile Ankara’nın başkent olması Meclis’te kabul edildi… -Ve hemen ardından 29 Ekim 1923, Cumhuriyet ilan edildi. Temmuz 1923 Lozan’dan Ekim 1923’e uzanan yaklaşık üç aylık kısa bir süreç... Lozan’ın imzalanması, Ankara’nın başkent olması ve Cumhuriyet’in ilanı... Her şey adım adım gerçekleşiyordu.   Bundan sonra devrimler başlayacak, Türk Devleti ve Türk Milleti çağdaş uygarlığa doğru koşacaktı. ★★★ Ancak asıl ilginç süreç Ankara’nın başkent ilan edilmesinden sonra başladı. Savaşta yendiğimiz emperyalist ülkeler Ankara’nın başkent olmasını tanımadılar. Evet, resmen tanımadılar! İşin bu boyutu fazla bilinmez... Onların gözünde Türkiye’nin başkenti İstanbul’du ve er ya da geç yine öyle olacaktı! O nedenle, Osmanlı’nın başkenti olan İstanbul’daki büyükelçiliklerini Ankara’ya taşımayı reddettiler. ★★★ Yeni Türk Devleti bunlara ısrarlı çağrılarda bulundu ama hep aynı yanıtı aldı: “Siz beklemeye devam edin, belki yakında taşınabiliriz!..” Dünya diplomasi tarihinde böyle bir küstahlık hiç olmamıştı! Direnenlerin başını İngiltere çekiyordu. Fransa, İtalya ve bazı başkalarının tavrı da aynıydı. O dönemde yapılan yazışmalar ve arşivler artık açık. İstanbul’daki İngiltere Büyükelçisi Henderson, ülkesine şöyle yazıyordu:  “Ankara’nın başkent olarak kalması Mustafa Kemal’in plan ve ihtirasları için gereklidir. Ben bugünkü Büyük Millet Meclisi’nin iki yıllık ömrü olacağını ve Ankara’nın da iki yıl daha başkent olarak kalacağını sanıyorum. İstanbul’un çekim gücü fazladır ama Türk hükümetini tekrar Boğaz kıyısına çekebilmek için iki yıldan fazla bir zaman gerekebilir… Büyükelçiliğimizi Ankara’ya taşımaya gerek yoktur.” ★★★ Aradan iki yıl geçmiş, 1925 yılına gelmiştik… Ve Ankara’da sadece üç ülkenin, Sovyetler Birliği, Azerbaycan ve Afganistan’ın büyükelçiliği vardı. Ötekiler direniyordu. O kadar ki, İstanbul’da yaşayan bazı büyükelçiler ve elçilik görevlileri iş için Ankara’ya gelmek zorunda kaldıklarında istasyonda kiraladıkları vagonlarda yatıp kalkıyorlardı.  ★★★ Aradan beş yıl geçti ve geldik 1928 yılına... İlk çözülme İtalya ile başladı ve büyükelçiliğini Ankara’ya taşıdı. Ardından Fransa,  İngiltere ve diğerleri çözülmek zorunda kaldı… Ve İngiltere, büyükelçiliğini 1930 yılında, Ankara’nın başkent oluşundan tam yedi yıl sonra Ankara’ya taşımak zorunda kaldı! ★★★ Büyükelçilikleri Ankara’ya çekebilmek için o dönemde çeşitli adımlar atıldı. Atatürk’ün emriyle her birine (şimdiki Kavaklıdere ve Çankaya semtlerinde) binalarını yapsınlar diye büyük araziler verildi. Almanya, İngiltere, Fransa, İtalya, Polonya, Yugoslavya, Çekoslovakya, Bulgaristan büyükelçilikleri ve ötekilerin çoğu, işte o dönemde Çankaya ve Kavaklıdere’de ücretsiz verilen o büyük araziler üzerinde kurulmuştur. ★★★ Ankara’nın başkent oluşu, 1924 yılında anayasaya girdi. Kurtuluş savaşı günlerinin çorak, küçük ve tozlu kasabası, adını artık bütün dünyaya duyuruyordu. Mustafa Kemal Paşa o tarihlerde ünlü sözünü söyledi: “Ankara başkenttir ve ebediyen (sonsuza kadar) başkent kalacaktır.”  Bugün Anayasamızın bazı değiştirilemez hükümleri var. Onlardan biri de Ankara’nın başkent olarak kalmasıdır… Sonra günümüzde türeyen bazı sapıklar işi ileri götürdüler, bu maddenin bile yeni bir anayasa ile kaldırılmasını istediler!.. Ve başımızda bir iktidar var ki, onların da beynindeki başkentimiz Ankara değil, hâlâ İstanbul! Merkez Bankası dahil kamu bankalarının çoğunu ve çeşitli kamu kurumlarını Ankara’dan İstanbul’a taşıdılar. ★★★ Başta ‘dünya liderimiz’ olmak üzere yaşamlarının çoğu İstanbul’da geçiyor. Türkiye’yi perde arkasından İstanbul’un yerli ve yabancı para babaları, holding patronları, yandaş müteahhit çeteleri yönetiyor. Gönüllerinde başkent olarak Ankara değil, İstanbul yatıyor ama bunu açıkça dile getirmeleri mümkün olmuyor! Ankara önemlidir... Orada bir imparatorluk bitirilmiş, üzerine de yeni bir devlet kurulmuştur. O devlet bugünlerde 100 yaşını geçti. Anlayana!",https://www.sozcu.com.tr/reddedilen-baskent-ankara-p92536
Emin Çölaşan,Anayasa çocuk oyuncağı değil,16 Ekim 2024,"Sevgili okurlarım, bunlar iktidar olalı 20 yılı aşkın bir süre geçti ama halen de ağlaşmayı sürdürüyorlar. “Bu anayasayı istemezük!” “Ya neyi istersiniz?” “Yeni bir anayasa isterük. Vesayetçi olmayan özgürlükçü anayasa isterük!” “Peki kardeşim siz bu anayasayı defalarca değiştirmediniz mi? Hangi özgürlükten söz ediyorsunuz?” “Değiştirdik ama yetmedi. Dahasını isterük!” “Daha ne isteyeceksiniz, o halde anlatın da bilelim!” ★★★ Anayasayı defalarca değiştirdiler... Anayasa’nın 153 maddesini tam 184 kez değiştirdiler ama yine de tatmin olmadılar. Olacak şey değildir. Kendileri değiştiriyor, sonra bu da yetmez yenisine bakalım deyip bir başka anayasa istiyorlar. Bütün bu değişiklikler MHP’nin desteği ile gerçekleşti. Şimdi gelişmeler bu kez Devlet Bahçeli’nin DEM’le el sıkışıp şov yapmasına odaklanmış durumda. Akıllarınca DEM’i kafakola alıp yeni bir tezgah kuracaklar. ★★★ Kaçın kurası DEM bu oyuna     düşer mi? Hiç sanmıyorum. Meclis toplantı salonunda Devlet Bey onların sıralarına şöyle bir uğrayacak, ön sıralarda oturan birkaç milletvekilinin elini sıkacak, sonra gülücükler yağdırıp birkaç güzel söz söyleyecek ve sonrasında anayasa, AKP-MHP ortaklığının çıkarları doğrultusunda bir kez daha değiştirilmiş olacak! Var mı böylesi bu devirde... Üç kuruşa beş köfte kaldı mı! ★★★ Sevgili okurlarım, anayasanın bir kez daha değiştirilmesi, işin neresinden bakarsanız bakın mümkün görülmüyor. Her şeyden önce bu iş için gerekli olan milletvekili kelle sayısı Meclis’te tutmuyor. Şimdi burada kamuoyunun ve medyanın üzerinde pek durmadığı önemli bir hususa bakalım. Akla bugünkü iktidar ve medya tarafından üzerinde pek durulmayan bazı sorular geliyor... Bu sorulara AKP ve MHP tarafından kesinlikle yanıt verilmesi zorunludur. 1- Bugüne kadar anayasayı defalarca değiştirirken bazı hususları acaba eksik mi bırakmıştınız? 2- Şimdi anayasanın hangi maddelerini değiştirmek istiyorsunuz? Bu soruyu lütfen açık ve net olarak yanıtlayınız. ★★★   Aslında bu soruları başta CHP olmak üzere bütün muhalefet partilerinin sorması gerekmiyor mu? Hem de ısrarla, üzerine basa basa... AKP ile MHP bir araya gelsin ve kafalarından geçen önerileri ve ne istediklerini kamuoyuna somut maddeler halinde açıklasın. “Şu madde şöyle olmalıdır, bu madde böyle olmalıdır” gibisinden. Sen her gün anayasayı değiştirmekten dem vuracaksın ama ne istediğini kimse bilmeyecek! Olamaz. Bu uyanıklığı bu saatten sonra hiç kimse yemez. ★★★ Başta da söylemiştim... Anayasa çocuk oyuncağı değildir. Yazboz tahtası hiç değildir. Bizim ortaklar şimdiye kadar rüyalarında görseler inanmayacakları maddi ve manevi olanaklara bu anayasa sayesinde eriştiler. Devletin ve milletin bütün gücü, yargı dahil onların eline teslim edildi. Ne istedilerse bu güç sayesinde yaptılar. Kendilerinden yana olmayan milyonlarca insanla birlikte kurumların da sesi kısıldı. Daha ne istiyorlar? ★★★ Az önce söylediklerimi bir kez daha tekrar ediyorum... “Bu anayasayı istemezük” feryatlarını bir kenara bıraksınlar ve ne istediklerini somut olarak açıklasınlar. Madde madde, gerekçeleriyle birlikte açıklasınlar ki herkes bilsin. Sen bir yanda anayasada değişiklik isteyeceksin, memleketin zamanını bu yolda kullanıp israf edeceksin ama bunların ne olduğunu, hangi maddeleri ve hükümleri kapsadığını hiç kimse bilmeyecek! Yani bir anlamda sihirbazın torbasından tavşan çıkaracaksın!.. Bu nasıl bir ciddiyetsizlik, nasıl bir yutturmacadır. İktidar ortaklarını bu konuda baskı altına alıp zorlamak başta CHP olmak üzere öteki muhalefet partilerine düşüyor ama onlar da ses vermiyor ki!",https://www.sozcu.com.tr/anayasa-cocuk-oyuncagi-degil-p94851
Emin Çölaşan,"Çıldıran, manyaklaşan bir toplum",09 Ekim 2024,"Sevgili okurlarım, içinde yaşadığımız bu toplum artık eski Türk toplumu değil. Eskiyle uzaktan yakından hiçbir ilgisi yok. Kitaplarda okurduk, geçmiş yıllarda insanlar Beyoğlu’na, İstiklal Caddesi’ne gideceği zaman ayıp olmasın diye takım elbise giyip kravat takarmış. Siz şimdi gelin de o günlere özlem duymayın... Beyoğlu’na yolunuz düştüğünde karşınıza çıkan manzara hep aynı oluyor. Ne idüğü, nereden çıktığı belirsiz binlerce kişiden ve çoğunluğu sığınmacılardan oluşan kuru bir kalabalık. 72 milletten insanlar var. Dükkanlarda bize hiç hitap etmeyen Arapça tabelalar. Sadece Beyoğlu değil, Türkiye’nin dört bir yanında aynı rezil manzara... ★★★ İnsanlar işsiz... Bir belediye 140 zabıta memuru alacak, başvuru sayısı 8 bin’i geçiyor.   Bir okula altı temizlik elemanı alınacak. Asgari ücret verilecek... Ve 700 kişi iş için kuyruğa giriyor. Memlekette işsiz sayısı milyonları geçmiş, herkes torpil arayışında. ★★★ Medyadan her gün izliyoruz... İstanbul başta olmak üzere Türkiye’nin istisnasız her yerinde, sokaklarda kan gövdeyi götürüyor. Elde sopalar, bıçaklar, demir levyelerle birlikte öldürücü yumruklar konuşuyor. Yaralılar hastanelere taşınıyor. Yine kan gövdeyi götürüyor. Ölen olmazsa çok şükür! ★★★ Zanlı yakalandığı takdirde resmi açıklama geliyor: “Yakalanan şahıs hakkında hırsızlık, gasp, cinsel taciz gibi suçlardan çeşitli arama ve yakalama kararları olduğu anlaşılmıştır.” Peki ama kardeşim, hakkında bunca yakalama kararı olan şahıslar aramızda nasıl dolaşıyor? Bunlara kimler göz yumuyor, kimler ıskalıyor ya da acaba cezaevleri tıklım tıklım dolu olduğu için mi? ★★★ Öbür yanda ise adına kadın cinayetleri denilen büyük rezillik... Her gün kadınlar öldürülüyor. Yoksa erkekler tam kadro cinnet geçirmeye mi başladı! Hayır... Ama Türkiye’deki ahlak çöküntüsü kadınlı erkekli herkesi uçuruma itti. Herkesin sinirleri bozuldu. Yargıya güvenen yok. Yargı artık iktidarın elinde bir oyuncak. ★★★ Açıyorsunuz televizyon kanallarını ve her gece aynı ‘çekimleri’ izlemek zorunda kalıyorsunuz. Dedim ya, kan gövdeyi götürüyor. İzledikçe sinirleriniz bozuluyor. Sokakta kavga, törende, maçlarda ve her alanda kavga. Kavga deyince akla ille de yumrukların ve silahların konuşması gelmesin. Siyasette her gün kavga. Durup dururken birileri kürsülere çıkıp “İsrail’in gözü bizim topraklarımızda, bize her an saldırabilir” deyince, gelin de sinir sisteminiz bozulmasın! ★★★ Size açıkça söyleyeyim, toplumun ahlak anlayışı bozuldu. Sorun çevrenize ya da kendiniz düşünün, herkes geçmiş yıllardaki Türkiye’yi arıyor ve özlemle anıyor. Geçmişte alışverişe çıktığımızda hiç değilse filemiz dolardı. Şimdi kredi kartlarına kaldık ama yine dolmuyor meret! İşin şakası yok, özellikle çocukların çoğu yatağa aç giriyor. ★★★ Üstelik şimdi başımızda bulunanlar milleti birbirine düşman etti. Kendilerinden olan bir kesimi kalkındırırken, büyük kesimleri tu kaka yaptı. Milyonlarca çaresiz emekli, tu kuka ilan edilen listenin en başında yer alıyor. Bir memlekette en kötü şey, büyük bir insan kitlesinin yaşam umudundan giderek uzaklaşması, hakka ve adalete karşı olan saygısıyla birlikte güvenini yitirmesidir. Yüzde 10’luk bir kesim işsiz. İş arıyor ama bulamıyor. Palavraların karın doyurmadığını artık iyi görüyor, adım adım çıldırma aşamasına geliyor. ★★★ Kaç milyon kişiden oluştuğunu bilmediğimiz sığınmacılar akın akın Türkiye’ye gelirken, bizim gençlerimizin tümüne yakını kapağı yurt dışına atabilmek için çareler arıyor. Yaşlı, genç, kadın, erkek herkes mutsuz ve umutsuz. Böyle bir toplum aynen bizde olduğu gibi çıldırır, manyaklaşır. Sinir sistemi bozulur, ruh hastası olur. Kaçınılmaz son budur.   Kadın cinayetleri dahil her türlü suçlarda anormal artışlar olur. Zaten oluyor da...              Biz şimdi bu aşamaların tam göbeğindeyiz. Allah beterinden korusun, bakalım daha neler göreceğiz. Hayırlara vesile olsun!",https://www.sozcu.com.tr/cildiran-manyaklasan-bir-toplum-p90692
Emin Çölaşan,Abdullah Bey nerede?,02 Ekim 2024,"Sevgili okurlarım, uygar dünyanın bütün ülkelerinde geçerli olan bazı uygulamalar vardır... Geçmişte önemli görevlerde bulunmuş olan üst düzey devlet yetkilileri arada sırada bile olsa konuşur. Toplum da onların konuşmalarını ciddi bir biçimde izler zira o devlet adamları hiçbir tarafı tutmadan yol gösterir. Eleştirileri varsa sıralar. Yol göstermek gerekiyorsa gösterir. Onların kuracağı dengeler önemlidir. Toplum tarafından değer verilir ve dikkate alınır.  ★★★  Bizde ise mekanizma ters yönden çalışır. Bir zamanlar devlette en üst düzeyde görev almış kişiler kendi köşelerine çekilir ve suspus olur. Ağızlarını bıçak açmaz. Bu sözlerimle televizyonlarda her gün boy gösterip kendilerince ahkam kesen bazı eski ünlüleri kastetmiyorum. Peki, bunları kim için yazıyorum? Abdullah Gül için... Zira kendisi bu söylediklerimin hayatta olan en somut örneklerinden biridir. ★★★  Bir siyasetçi düşünün... 2000’li yılların başında AKP isimli bir partinin kurucuları arasında yer alıyor. Partinin en önemli ve güvenilir adamlarından biri. Partinin şansı da yaver gidince daha ilk seçimde yüzde 36 oy alıyor ama Meclis’te milletvekillerinin yüzde 66’sına sahip olmayı başarıyor. Abdullah Bey’le birlikte partisinin de kısmeti işte o aşamadan sonra iyice açılıyor. Abdullah Gül uygar görünümlü bir İslamcı. İyi bir tahsili var. Yurt dışında eğitim görmüş, iyi İngilizce biliyor. ★★★  Özgeçmişini vermiyorum da, bulunduğu görev ve makamlar hepsi AKP iktidarları döneminde olmak üzere özetle şöyle: -Milletvekili. -Parti Genel Başkanı. -Dışişleri Bakanı. -Başbakan. -Cumhurbaşkanı. ★★★  Bu uzun yıllar içerisinde daha kimler geldi, kimler geçti! Abdullah Gül bu süreç içerisinde neler neler yaşadı... Elimde bir kitap var, onu okuyorum; Gazeteci arkadaşımız, Gül’ün başdanışmanı Ahmet Sever’in kitabı “Abdullah Gül İle 12 Yıl. Yaşadım Gördüm Yazdım.” (Doğan Kitap.) Meğer Recep Tayyip özellikle kendi cumhurbaşkanı olduğu dönemde Abdullah Bey’e neler çektirmiş... Ama bunların hiçbiri basına ve kamuoyuna yansıtılmamış. ★★★ O olaylardan birine bütün kamuoyu tanık olmuştu... Bir yüksek yargı toplantısında kürsüde Barolar Birliği Başkanı Metin Feyzioğlu var. Sözü uzatınca Recep Bey oturduğu yerden bağırarak tepki gösterdi ve hemen ardından salonu terk etti. Manzara şöyle: Önde başbakan Recep Tayyip, birkaç adım gerisinde Cumhurbaşkanı Abdullah Gül salondan çıkıyorlar ama devletin bütün protokol kuralları altüst edilmiş durumda! Cumhurbaşkanına karşı sergilenen büyük bir saygısızlık... Ve Abdullah Gül olayın sonrasında bile sessiz kalmayı yeğliyor. ★★★ Sevgili okurlarım, Türkiye uzun yıllardan beri tek başına Tayyipgiller dönemini yaşıyor. Memleketin bütün ipleri artık onun elinde. Abdullah Gül’ü soracak olursanız o ortalıkta hiç yok! Nerede yaşadığı bile bilinmiyor. Tarabya Köşkünde mi, Ankara’da mı, başka yerde mi, hepsi gizli. ★★★ Şimdi kafamdan bazı kuşkular geçiyor... -Abdullah Gül yıllar önce istirahata çekildi. Bu süre içerisinde Türk Milleti en başta enflasyon olmak üzere nice sıkıntılar yaşamaya mahkûm edildi. -Devlet ve millet soyuluyor, her yerden yolsuzluk fışkırıyor. -Memleket yalanlarla, pembe hülyalarla yönetiliyor. -Her konuda kararı Saray’da oturan ‘Tek adam’ veriyor. Listeyi uzatmıyorum. ★★★ O halde yine birkaç kısa soru sorayım! -Abdullah Bey bu olanları, memleketin gidişini görmüyor mu? -Görmüyor veya görmek istemiyorsa niçin? -Bu kötü gidişte acaba kendisinin de rolü veya katkısı olmuş mudur? -Böylesine bir sessizliğe bürünmüşken, eski başbakan ve cumhurbaşkanı olarak Türk Milletine söyleyeceği bir sözü olmayacak mıdır? -Yoksa ‘Aman susayım, konuşursam benim de üzerime gelirler’ diye düşünüp korkmakta mıdır? ★★★ Konuşunuz Abdullah Bey, konuşunuz! Olanı biteni bir de sizden duyalım, geçmişteki deneyimlerinizden biz de yararlanalım. Kuzuların sessizliğini daha fazla uzatmayın. Sessizlik bazen iyidir ama dozunu kaçırmamak gerekir.",https://www.sozcu.com.tr/abdullah-bey-nerede-p88620
Emin Çölaşan,Devlet Bahçeli-Özgür Özel ikilisi,04 Ekim 2024,"SEVGİLİ okurlarım, şu siyaset sahnelerinde her gün neler sergileniyor, hem de hepimizin gözleri önünde!.. Bunları izlememek mümkün değil.  Bazen şaşırıyoruz, bazen kızıyor veya gülüyoruz. Ama iş ciddi.  Öyle sahnelere tanık oluyoruz ki ne diyeceğimizi bilemiyoruz.  ★★★ Bundan iki gün önce tanık olduğumuz bir sahneyi lütfen anımsayın... Meclis’in yeni dönem açılış resepsiyonu. Devlet Bahçeli ile Özgür Özel yan yana geliyor... Ve Bahçeli, Özgür Bey’e bir ‘baba nasihati’ veriyor. Hem de herkesin içinde ve kameraların önünde... Sabah partisinin grup toplantısında en ağır sözlerle eleştirdiği, veryansın ettiği Özgür Özel’e bakınız (mealen) ne diyor! “Sen benim o sözlerimden alınma. Bunlar siyasetin gereği olarak bazen söylenir. Üzülmüyorsun değil mi?” Özgür Özel ise kibarca yanıt veriyor: “Olur mu efendim, herkes istediğini söyler. Önemli olan saygı ve sevginin olmasıdır...” ★★★ Devlet Bahçeli o sözleriyle aslında gerçek yüzünü açığa vurmuş oldu.   Kendisiyle yıllar önce bir veya iki kez birlikte olup söyleşi yapmıştım ama kamuoyundan ısrarla gizlediği gerçek kişiliğini de kendimce keşfetmiştim! Esprili, hoşgörü sahibi, hatta şakacı biri. Peki böyle biri nasıl oluyor da siyaset kürsülerine tırmandığında kişiliği ve tavırları 180 derece değişebiliyor.  Sert, gaddar, tehdit edici, korkutucu bir kişilik yapısına bürünebiliyor... O halde sorayım: Devlet Bahçeli siyaset sahnesinde tiyatro mu oynuyor?.. Bir yanda yumuşak, hoşgörülü bir parti lideri, öbür yanda ise sert, gaddar, korkutucu ve Recep Tayyip’in stepnesi olmayı içine sindirmiş bir siyasetçi.  Hangisi? ★★★ Şimdi gelelim Özgür Özel’e... 31 Mart yerel seçimlerinde Recep Tayyip’i hezimete uğratan siyasi lider. Çok büyük başarı elde etti ama dikkat etsin, işin çok daha zor bölümü bundan sonra başlayacak. Kendi partisinde bile cicim ayları bitmek üzere. Her kafadan bir ses çıkıyor. Çoğu açığa çıkmasa bile partide Özgürcüler, Ekremciler, Mansurcular adıyla gruplar oluşuyor. Bunlara Kemal Kılıçdaroğlu’nu da eklemek gerekiyor. ★★★ Recep Tayyip 31 Mart seçimlerinde uğradığı hezimetin verdiği acıları henüz unutabilmiş değil. Bir kamuflaj elbisesi olarak, tehditlerinden zaman buldukça yeni bir kavramı siyaset piyasasına sürdü. Normalleşme!  Başka bir deyişle CHP’ye çağrıda bulunuyor: “Ortalığı biraz yumuşatalım!” Kendi çıkarlarını, belki de kurtuluşunu yumuşamada görüyor. Oysa ortalığı geren kendisi.   ★★★ Meclis’in iki gün önceki açılışında Özgür Bey’in kendi milletvekillerine verdiği “Cumhurbaşkanı salona girince ayağa kalkılacak” talimatı bence büyük bir siyasi hata idi. Nitekim bazı CHP’liler ayağa kalkmadı, bazıları ise kulis salonunda oturup çay içmeyi yeğledi. Doğrusunu onlar yaptı. Özgür Özel’in hangi normalleşmenin peşinde olduğunu doğrusu çok merak ediyorum!    ★★★ Recep Tayyip’i önceki cumhurbaşkanlarıyla aynı kefeye mi koyuyor? Onlar partici değildi. Onlar devletin başıydı ama bugünkü gibi particilik yapmaz, toplumu bölüp bir bölümünü hakaretlerle, aşağılayarak dışlamazdı. Her gün siyasi nutuklar atıp milleti kandırmaya, laik Cumhuriyet rejimini yok etmeye kalkışmazdı. O geçmiş cumhurbaşkanlarına saygımız sonsuz. Onlara ayağa kalkılsa yakışık alırdı. Bugünküne baktığımızda ise karşımızda sadece ve sadece, devletin bütününü ele geçirmiş bir parti başkanı görüyoruz. Evet, CHP milletvekili olsam, Özgür Özel’in talimatına karşın ben de ayağa kalkmazdım.  ★★★ Özgür Özel ve partisi 31 Mart seçimlerinde büyük başarı elde ettiler, birinci parti oldular. Bu fırsat bir daha ele geçmeyebilir, lütfen bunun değerini iyi bilsinler, normalleşme gibi safsataların peşine takılıp milletin yeşeren umutlarını kurda kuşa yem etmesinler. Eğer gerçekten istiyorsa normalleşmeyi sağlayacak olan Recep Tayyip’in kendisidir. O ve normalleşme, veya yumuşama!.. Yan yana gelmesi çok zor iki kavram.",https://www.sozcu.com.tr/devlet-bahceli-ozgur-ozel-ikilisi-p89278
Emin Çölaşan,100. Yıl Marşıyla aldatmak,29 Ekim 2024,"Sevgili okurlarım, burada yazılarımı birkaç gün boyunca okumanız mümkün olmadı çünkü aile boyu korona kapmıştık. Nereden geldi, üzerimize nasıl yapıştı anlamak mümkün değildi. Neyse ki salgın bu kez geçmiş yıllarda olduğu gibi değil! Hem ilacı var, hem de tedavisi daha kolay. Ölümcül değil, Neyse, bunu da sağ salim atlatmayı başardık! Bıraktığı yorgunluk ve halsizlik işin cabası oldu! ★★★  Bugün Cumhuriyet’in 101. yılı. Böyle günler önemlidir. Ulusal bayramların özellikle 50. yılı, 100. yılı her zaman anımsanması ve özel olarak kutlanması gereken günlerdir. Türkiye olarak şimdi 100’lü yılların içerisindeyiz de, akla bazı sorular geliyor... Peki, biz geçen yılki 100. yıldönümünü nasıl kutlamıştık? Unutmuş olanlar için söyleyeyim, biz 100. yılı hiçbir şey yapmayarak kutlamıştık!.. ★★★ yıl giderek yaklaşıyordu ve ne olacağını merakla bekliyorduk. Herhalde şanına layık kutlamalar olacaktı! Cumhuriyet’in ilkelerine bile sahip çıkmaktan aciz olan iktidar bu konuda önemli adımlar atılacağının müjdesini vermekte gecikmedi: “Bu konuda çok önemli bir adım atıyoruz. Verdiğimiz talimat doğrultusunda 100. Yıl Marşı hazırlandı!..” Vay bee, demek ki güzel bir marş hazırlanıyordu! ★★★ Hani bizim “Çıktık açık alınla on yılda her savaştan” diye başlayıp milyonlarca insanımızı coşturan 10. Yıl Marşımız vardı ya, aynen onun gibi... Arada sırada medyaya Saray’dan haber sızdırılıyordu. “Çok güzel bir marş olacak, dinleyince anlayacaksınız!” 29 Ekim 2023 günü geldi. Peki, bu marş nerede icra edilecekti? Meydanlarda, halka açık yerlerde falan değil Saray’ın bahçesinde. Halka kapalı, sadece devlet protokolü ile AKP sosyetesine açık bir yerde! ★★★ O gün geldi... Merakla beklediğimiz marşımıza en sonunda kavuştuk. Ve televizyonlarımızın başına geçtik, Karşımızda görkemli bir orkestra ve koro vardı... Boru değil bu, Saray Cumhuriyet’in 100. yılını kutluyordu. Marş çalındı, söylendi ve bitti... Çok ilginçtir, o uzun marşta Mustafa Kemal Atatürk’ün adı sadece bir kez geçiyordu.         Herhalde sadece o kadarı layık görülmüştü! ★★★ Hem kendi adıma ve hem de Türk Milleti adına söylüyorum, biz belleklerimizde iz bırakması gereken o marşı sadece o gece izleyebildik! Hepsi o kadar. Söz yazarı kimdir, bestecisi kimdir, o konuda pek bir fikrimiz ne yazık ki olmadı... Şimdi aradan bir uzun yıl geçti, şu anda bir tek dizesini bile bilmiyoruz. Bunun adına devletin baştan savması denilir. Bir şeyi yapmış görünecek ama aslında yapmamış olacaksın. Kimler tarafından nasıl kandırılmak istendiğimizin somut örneğidir. ★★★ Sevgili okurlarım sadece 100. Yıl marşı değil, halk deyişiyle gargaraya getirdikleri bir konu daha var.   Türkiye yüzyılı! 29 Ekim 2023 sonrasını kendi kendilerine, durup dururken ‘Türkiye yüzyılı’ ilan ettiler. Günümüz dahil. İnsan bunu söylerken biraz utanır. Bir yanda terörle, öbür yanda enflasyonla, milletin geçim sıkıntısıyla boğuşan bir memleket... Hiçbir şeyin yolunda gitmediği 86 milyonluk bir ülke. Her yerden yolsuzluk fışkırırken başımızda aciz bir iktidar. ★★★ Hükümet üyesi olan emir kulu bakanlar. Emir ve talimatları bir kişiden alan ve o şahsın memuru olan bakanlar... Sen böyle bir ülke için kendi kendine ‘Türkiye yüzyılı’ deyimini yakıştıracak ve milleti böyle safsatalarla uyutmaya kalkışacaksın. Eğer ciddiye alan olursa bütün dünyayı kendine güldürürsün.     Bugün 29 Ekim 2024... Cumhuriyet’in 101. yılı kutlu olsun!",https://www.sozcu.com.tr/100-yil-marsiyla-aldatmak-p98611
Emin Çölaşan,Devlete güven ve domuz eti...,11 Ekim 2024,"Sevgili okurlarım, bir ülkede en kötü şey, devlete olan güvenin yitirilmesidir... Biz bunu her gün yaşıyoruz. Örneğin adına TÜİK denilen bir kurum var. Türkiye İstatistik Kurumu. Orası da bu iktidar tarafından ele geçirilmiş durumda. Kızılay, TRT ve RTÜK ne ise öteki kurumlar ne ise aynısı fazlasıyla TÜİK’te de yaşanıyor. TÜİK’le ilgili en çarpıcı açıklamalara her ayın başında ve her gün bire bir tanık oluyoruz. Aylık enflasyon rakamları açıklanıyor. Fakat gelin görün ki bu rakamların bilerek ve özellikle düşük gösterildiğini artık Mısır’daki sağır sultan bile biliyor. ★★★ Belli ki bunlara en tepe noktalardan talimat verilmiş... “Bu rakamlar mümkün olduğunca düşük gösterilecek ve asla ödün verilmeyecek!”  TÜİK derseniz iktidarın kucağına düşmüş olan bir emir kulu! Düşük göstermekten başka çaresi yok. Milyonlarca insanımız hayat pahalılığı altında inim inim inlerken TÜİK her ay alay edercesine ‘ferahlatıcı’ açıklamalar yapıp enflasyonu düşük gösteriyor. Onların yaptığı bu açıklamaları Türk Milleti olarak biz yemiyoruz da amaç zaten dış dünyaya ses vermek... “Haaa, aferin Türkiye’ye. Enflasyonla mücadele programını başarıyla yürütüyor. Biz bunlara destek olalım...” Orada binlerce kişinin çalıştığı bir kurum var ama ne yazık ki Türk Milleti o kuruma güvenmiyor. Güvenmemekte haklı zira rakamlarla işlerine geldiği gibi oynanıyor. ★★★ Aynı durum işsizlik rakamları için geçerli... İki gün önce son işsizlik rakamını açıkladılar. İşsiz sayısı 3 milyon 55 bin kişi imiş! Bu rakam bile yaşadığımız acı günlerin göstergesidir. Ama gelin görün ki bu rakam da güvenilir değil. Milyonlarca insanımız, özellikle gençler ve kadınlar asgari ücrete bile muhtaç. Bu koşullarda iş arıyorlar ama bulmaları mümkün değil. Çaresiz kaldılar, artık başvuracakları herhangi bir makam yok. ★★★ Peki, Türkiye’de kaç adet sığınmacı yaşıyor, gerçek rakamı bilen var mı? Sorun TÜİK’e, sorun öteki ilgili kurumlara. Tutarlı bir yanıt almanız asla söz konusu olmayacak. Her yerden farklı bir ses çıkacak, farklı yanıtlar gelecek. Bu kaçakların kaç milyon kişi olduğu, devleti yönetenlere bugüne kadar defalarca soruldu ama yanıt verilemedi. Verilen üfürükten yanıtları elbette ciddiye alacak değiliz. ★★★ Gelelim son olayımıza, Tarım Bakanlığı tarafından açıklanan köftede domuz eti sorununa... Bakanlık bir açıklama yaptı ama arkasında duramadı. Memleketin dört bir yanında şubeleri olan Köfteci Yusuf inkar ediyor, biz sorunun gerçek olup olmadığını bilemiyoruz, zira iş ortada kaldı. Köfteye domuz eti katmak ekonomik midir, değil midir? Türkiye’de kesime hazır ve etleri köfte etine karıştırılacak o kadar domuz var mıdır? Eğer varsa o domuzlar nerede ve nasıl yetiştiriliyor? Türk toplumunun böylesine duyarlı olduğu bir konuda bunların hesabını verecek hiçbir makam olmadığı anlaşılıyor.   Şimdi gelin de bu Tarım Bakanlığına güvenin! ★★★ Bu konuda size somut bir örnek daha vereyim. Bu iktidar bundan birkaç yıl önce ilkel bir Afrika ülkesi olan Sudan’la bir ticaret anlaşması imzalamıştı. Sudan bunlara işlenecek toprak verecek, ayrıca çeşitli mallar satacaktı. Satın alacağımız mallar konusunda, burada çıkan 14 Aralık 2019 tarihli yazımda aynen şöyle demiştim: “...Onay için Meclis’e gönderilen aynı anlaşma uyarınca Sudan’dan domuz eti de ithal edeceğiz. 50 bin adet canlı büyükbaş hayvan, 500 ton taze veya dondurulmuş at, eşek ve katır eti, 500 ton domuz, koyun, keçi, katır sakatatı...” ★★★ Yazımı şöyle sürdürmüştüm: “Demek ki herkese ‘Müslümanlık’ dersi veren bizimkiler domuz sakatatı (beyin, yürek, ciğer vesaire) ithal etmeyi bile göze almış. Ben bu işi hiç anlamadım. Bu ne perhiz bu ne lahana turşusu! Müslüman mahallesinde salyangoz satmak...” Sakın Köfteci Yusuf’un köftelerine AKP iktidarı tarafından Sudan’dan ithal edilen domuz etleri yanlışlıkla karışmış olmasın! ★★★ Sevgili okurlarım, bu güvensizlik konusunda son bir anımsatma daha yapayım... Özellikle yandaş medyada her gün verilen bir takım haberler var. “Falanca yerde yapılan operasyonda şu kadar PKK’lı terörist etkisiz hale getirildi.” Bu haberleri izledikçe insanın aklına bir soru geliyor: “Yav kardeşim etkisiz hale getirilen bu PKK’lılar kaç kişi ki, öldürdükçe bitmiyor! Çin ordusu mu bunlar?” ★★★ Şimdi bir anımsatma daha yapayım... Bu haberlerin altı da çoğu zaman boş. Sadece bir resmi açıklama var, hepsi o kadar. Unutmasınlar, bu gibi haberler de güven duygumuzu zedeliyor.",https://www.sozcu.com.tr/devlete-guven-ve-domuz-eti-p91376
Emin Çölaşan,Apo sorunu daha da büyüyecek,27 Kasım 2024,"Sevgili okurlarım, değerli büyüğümüz Devlet Bey herhalde düşünmüş ve kararını iyice vermiş... Ancak kafasında yer alan oyun planı hangisidir, onu şu anda bilmiyoruz. Peki ama Apo bu süreçte ne yapacak? Çağrıya bağlı. Ortalıkta bazı seçenekler var. -İlk seçenek, bir dostluk heyeti Ankara’dan yola çıkacak, İmralı Adasına gidip Apo’yu ziyaret edecek ve dostluk mesajlarını iletip onu belli konularda ikna etmeyi deneyecek. -İkinci seçenek Apo İmralı’dan Ankara’ya getirilip Meclis kürsüsünde (DEM Grubunda) konuşma yapması sağlanacak. ★★★ Seçeneklerin ikisi de zor! Aşağı tükürsen sakal yukarı tükürsen bıyık hikayesi. Apo 1999 yılında yakalanıp Türkiye’ye getirilmişti. Aradan 25 yıl geçti. Doğrusu insan merak ediyor... Acaba örgütünde ve PKK çevrelerinde eski ağırlığı kaldı mı? Öyle ya, eski başkan o çevrelerde unutulmuş olmasa bile hesaptan düşülmüş olabilir. Aradan geçen o koskoca 25 yılda unutulmuş olmak herkesi ve her örgüt başını derde sokabilecek kadar uzun bir zamandır. ★★★ İkinci seçenek Devlet Bey’in önerisidir... Getirelim Ankara’ya, DEM Grubunun kürsüsüne çıkıp konuşma yapsın. Konuşsa ne diyecek? Burada da karşımıza seçenekler çıkıyor. -TC’ye dostluk mesajları verecektir. -İkincisi mücadeleye devam diyecektir. Zor bir iş, zor bir süreç! Nasıl getirileceği de üzerinde düşünmeye değer ayrı bir konu. ★★★ Önce şunu iyi bilelim...   Apo’nun Ankara’ya getirilmesi, hele de Meclis’te konuşturulması, büyük olaylara neden olur. Devlet Bey bu çağrıyı yaparken olacakları hiç düşünmeden kafadan konuşmuş olabilir mi? Bence olamaz. O halde geriye bir soru daha kalıyor. O sözleri acaba Recep Tayyip’ten gelen talimat doğrultusunda mı söylemişti? Bu sorunun yanıtını bilmemiz de ne yazık ki mümkün değil. ★★★ Konumuzla doğrudan ilgili olmasa bile, bu işle ilgili başka durumlar da var. Artık tahliye uman Apo gibi başka binlerce genç insanımız da aynı şeyi bekliyor. Hiçbir suçları olmadığı halde darbe girişimine katılmakla suçlanan, ancak eline silah bile almamış olan genç subaylar, astsubaylar, askeri öğrenciler, er ve erbaşlar... Apo İmralı’da krallar gibi ağırlanırken ötekiler yurdun dört bir yanındaki cezaevlerinde çile çekiyor. Şimdi Apo’yu kurtaracak birileri ortaya çıktı ama o masum insanlar ne olacak? ★★★ Kısaca özetlemek gerekirse karşımızda karışık ve karmaşık bir tablo var. PKK’yı ve Apo’nun gelişini protesto etmek için bekleyen büyük kitleleri de bu arada unutmayalım. Hem de onların pek çoğu MHP’nin tabanını oluşturan ülkücü kesimden olacaktır. Devlet Bey yaptığı bu Apo çağrılarıyla kendi kazdığı kuyuya kendi düşmüş olmasın da!",https://www.sozcu.com.tr/apo-sorunu-daha-da-buyuyecek-p108042
Emin Çölaşan,Apo çıkıp geliverirse n’olcek!,13 Kasım 2024,"Sevgili okurlarım sayın büyümüz ve büyük devlet adamı Devlet Bahçeli dün Meclis kürsüsüne yine çıktı ve aynı çağrısını bu kez isim vermeden tekrarladı. “Apo örgütüne silah bıraktırsın ve Meclis’e gelip konuşma yapsın. Örgütü lağvettiğini açıklasın!” Biz işin bu kadarını biliyoruz da, ötesinden haberimiz yok. Devlet Bey’in bu çağrısının amacı belli... “Apo 1999 yılında enselenmişti. O yıldan bu yana 25 yıl geçti ve İmralı’da yatmayı sürdürüyor. Apo artık pişmanlığını itiraf etsin, biz de onun AKP-MHP ortaklığı tarafından serbest bırakılmasını sağlayalım!” ★★★ Sürekli olarak bunları söylüyor... İyi de, şahıs nasıl bırakılacak? Bu işin uzun bir süreci var ve hepsi de birkaç aşamalı zor işler. Anımsayın, 1999’da Türkiye’ye getirilen Apo İmralı yargılaması sonucunda idam cezası almıştı. O sırada TCK’da idam vardı. Fakat özellikle Batı dünyası bu cezaya sürekli itiraz ediyor ve idamın kaldırılması gerektiğini ısrarla vurguluyordu. Türkiye’nin bu baskılara daha fazla direnmesi mümkün olmadı ve Meclis’ten geçirilen bir yasa ile idam cezası kaldırıldı. Yerine müebbet (ölünceye kadar) hapis getirildi. İdamın kaldırılmasına destek verenler arasında Devlet Bahçeli’nin partisi de vardı! Apo böylece yırttı ve hayatı kendisine bağışlanmış oldu! Evet, aradan 25 yıl geçti ve yaşamını İmralı cezaevinde sürdürüyor. ★★★ Gelelim günümüze... Ancak işin bundan sonrası pek kolay görünmüyor! Şimdi varsayalım Devlet Bahçeli’nin ısrarla yaptığı bu çağrıları izlemekte olan Apo, bir süre sonra bir açıklama yaptı ve örgütüne de çağrıda bulundu. “Sayın Bahçeli büyüğümüzün çağrıları doğrultusunda ben de bir şeyler söylemek istiyorum. Terörün çıkar yol olmadığını burada geçirdiğim 25 yıl içerisinde anlamış bulunuyorum! Örgütüme çağrıda bulunup silah bırakmasını istiyorum...” ★★★ Ama bizim bildiğimiz Apo uyanık adamdır. İşini garantiye almak için bir çağrı daha yapabilir! “Şimdi görev Meclis’e ve özellikle AKP-MHP ortaklığına düşüyor. Madem konuşuyorlar, acele bir yasa çıkarıp beni buradan kurtarsınlar!..” Ancak bu da pek mümkün görünmüyor... Zira bilindiği gibi kişiye özel yasa çıkarıp Apo’yu ya da herhangi bir kimseyi tek başına salıvermek mümkün değildir. O halde Devlet Bey ne yapacaktır? Büyük ortağını ikna edip genel af çıkarmaktan başka çaresi olmadığını görecektir. Ancak gelin görün ki büyük ortak genel affa da karşı olduğunu defalarca açıklamıştır. Gördüğünüz gibi durumlar iki ortak açısından pek parlak değil! ★★★ Şimdi yine varsayalım, bu sürecin öncesinde bütün engeller aşıldı ve çıkarılan bir yasa ile Apo salıverildi... Ve Devlet Bahçeli’nin çağrısı doğrultusunda günün birinde Meclis’e geldi! Kapıda kendisini karşılayan gazetecilere kısa veya uzun bir açıklama yapacak mıdır! “Sayın büyüklerimin yoğun çabası sonunda Meclis’e gelmiş bulunuyorum. Gerek Tayyip ve gerekse Devlet Bey’lere minnettarım. Şimdi Devlet Bey büyüğümüzün çağrısı doğrultusunda hem DEM Parti grup toplantı salonuna gidip etkili bir konuşma yapacağım hem de Devlet Bahçeli Bey’in elini öpeceğim.” ★★★ Böyle durumlarda ‘şeytan’ devreye giriyor ve insanın aklına ister istemez bazı sorular takılıyor! -Böyle bir karşılaşma olayında Meclis’te ‘ev sahibi’ durumunda olan Devlet Bey büyüğümüz ya koridorlarda Apo’ya rastlarsa neler olur? -Ayıp olmasın diye onu kuliste bir çay içmeye davet eder mi -Ya da Meclis lokantasında bir öğle yemeği yemeye!.. Sohbet herhalde şöyle başlardı: “Bak Apo, özgürlüğüne yeniden kavuşasın diye elimden geleni yaptım. Recep Tayyip Bey gerçi bu konuda sessiz kaldı ama sen ona bakma. Ben bu çağrıları onun onayı olmadan yapamazdım. Onun taktiği farklıdır. Belli konularda konuşmaz, bizi konuşturup havayı koklar. Her işine geldiğinde öyle yapar. Belli zamanlarda sütre gerisinde kalır!” Valla olur mu olur! Bize de şaşırmak ve olanı biteni bazen gülerek, bazen de hayretler ederek izlemek düşer.",https://www.sozcu.com.tr/apo-cikip-geliverirse-n-olcek-p103962
Emin Çölaşan,Bir Atatürk konuşması,08 Kasım 2024,"Sevgili okurlarım Pazar günü 10 Kasım, Atatürk’ün ölüm yıldönümü... Atatürk hakkında gerek hayatta iken ve gerekse ölümünden sonra yüzlerce eser yayınlandı. Söyleşiler, araştırmalar, makale ve kitaplar... Dünyanın bütün dillerinde yer alan değerli eserler. Birkaçı dışında hemen hepsi Atatürk’ten büyük övgülerle söz ediyordu. Şimdi de öyle. ★★★ Sir Percy Loraine 1933-1939 yılları arasında, İngiltere’nin Ankara Büyükelçisi olarak görev yapmış ve bu açıdan bakıldığında Atatürk’ü yeterince tanımıştı. Türkiye’nin Cumhurbaşkanını tanıması yetmemiş, BBC radyosunda 10 Kasım 1948 günü, Atatürk’ün 10. ölüm yıldönümünde çok ilginç bir konuşma yapmıştı. Bu konuşma daha sonra dünyanın en seçkin üniversitelerinde kaynak bilgi olarak yer almış ve dünya arşivlerine girmişti.   ★★★ O aşamada İngiltere, birkaç yıl öncesine kadar bizim savaştığımız bir ülke idi... O ülkeyi yeni Türkiye’nin başkentinde uzun yıllar temsil eden büyükelçi acaba Atatürk için neler diyordu, neler düşünüyordu? Bunları BBC’de anlatmış. O yıllarda iletişim dünyasında televizyon yoktu, internet yoktu. Sadece gazeteler ve radyo yer alıyordu. Büyükelçi ikincisini tercih etmiş. ★★★ Benim yazı günlerim değil ama bu konuşmanın bant çözümünü sizlere 9 Kasım Cumartesi ve 10 Kasım Pazar günleri, iki gün üst üste ileteceğim. Okumanızı dilerim, ilginç bulacağınızı sanırım.",https://www.sozcu.com.tr/bir-ataturk-konusmasi-p102490
Emin Çölaşan,Sarıklı Amiral’den teğmenlere,19 Kasım 2024,"Sevgili okurlarım, iş sonunda olacağına vardı. Türk ordusunun pırıl pırıl genç teğmenleri TSK’dan ihraç edilmek üzere. Kaç teğmenin ihraç edileceğini henüz bilmiyoruz ama suçları (!) belli! Diploma töreninde “Mustafa Kemal’in askerleriyiz” diye slogan atmak. Ya kimin askeri olacaklardı? Cumhuriyet’e, laikliğe ve Atatürk’e hakaretler savuran Milli Eğitim Bakanı’nın mı? ★★★ Bu iktidardan önceki yıllarda bizim bir ordumuz vardı. Biz ordumuza güvenirdik, ters giden bir şeyler olursa “Merak etmeyin, bu ordu orada aslanlar gibi duruyor. Hiçbir şey olmaz” derdik! Sonunda bir amiral olayı patladı, hepimize ders oldu. 2021 yılı nisan ayında yazdığım iki yazıda durumu özetle şöyle anlatmıştım: ★★★ “Türk ordusunda halen görev yapmakta olan bir amiralin sarıklı cübbeli fotoğrafları birkaç gün önce medyada yer aldı. Bunları üniformasının üzerine giymişti. Fotoğraf bir tarikat tekkesinde çekilmişti. Tekkenin kapısında amiralimi üzerinde görevinin simgesi olan forsu çekilmiş tek yıldızlı makam aracı da bekliyordu! Ancak amiralin yüzü tam olarak belli değildi. Bunları görünce çoğunuz gibi ben de ‘Yok artık, bu kadarı da olmaz. Bu haber mutlaka asparagas’ demek zorunda kalmıştım!.. ★★★ Bu adamın ismi daha sonra manşetlerde yer buldu. Mehmet Sarı. Üstelik Harp Okulu mezunu değil. Dolayısıyla kurmay da değil ama amiral yapılmış. TSK’ya yıllar önce sözleşmeli subay olarak alınmış. Sivil üniversite bitirmiş, Yüksek Askeri Şura tarafından amiralliğe terfi ettirilmiş. TSK’daki unvanının ‘Hoca efendi’ olduğu iddia ediliyor. İnşallah günün birinde kendisini Deniz Kuvvetleri Komutanı olarak da görürüz. Amin! ★★★ Ey benim şanlı ordum... Atatürk ilkelerinin, Atatürk devrimlerinin koruyucusu, en büyük güvencemiz olan ordum!.. Demek ki gün gelecek bir amiralin bile tekke ziyaretlerine, üniformasının üzerine geçirdiği sarık, takke ve cübbesiyle tarikat ayinlerine katıldığına tanık olacakmışız. Maşallah! Ne diyeyim, Allah bu günlerimizi bize aratmasın. ★★★ Sana neler oldu, bu durumlara nasıl düştün ey benim sevgili ordum, şanlı ordum! Milli Savunma Bakanlığı şimdi bu hoca efendi amiral hakkında soruşturma başlatmış!.. Demek ki Bakanlık onu hiç tanımıyormuş!.. İş artık şirazesinden çıktı. Soruşturma başlatsa ne olur, başlatmasa ne olur! Anladın mı ey benim şanlı ordum, anladın mı?” ★★★ Aradan birkaç gün geçti, yine nisan 2021’deki ikinci yazımda durumu bir kez daha özetlemiştim: “Güvendiğimiz Türk Ordusu’nda neler oluyor, birileri neler yapıyor? Hiç kimse hiçbir şey bilmiyor!.. Neden?.. Çünkü karşımızda yanıtı özellikle verilmeyen, ya da verilemeyen kuşkulu bazı sorular var. Generallik ya da amirallik mertebesine ulaşmak her orduda olduğu gibi bizim ordumuzda da gurur verici bir şeydir. Öyle idi!  Ama biz haftalardan beri, ilk kez tanık olduğumuz bir olayı tartışıyoruz. Cübbeli amiral! Fotoğraflarının çekildiği ibadet yerlerine (tekke, mescit vesaire) devletin kendisine tahsis ettiği resmi makam aracıyla gidiyor. Kırmızı plaka üzerinde tek yıldız... Ve aracın üzerinde amirallik forsu. ★★★ Olay bütün yönleriyle ortaya çıktı... İnkâr edilmesi mümkün değil. Cumhuriyet ordusunda böyle biri!.. Şaşırtan husus şu:  Milli Savunma Bakanlığı, Genelkurmay Başkanlığı ve Deniz Kuvvetleri Komutanlığı ‘sessizliği’ korumakla yetiniyor. Saray da öyle. ★★★ Gerçekleri görelim... Bu olayda Türk Ordusu milletimiz indinde rencide edildi, incitildi. Ama gelin görün ki ülkeyi yöneten iktidar böyle düşünmüyor. Eğer öyle olsaydı amiral hakkında gerekli işlemler derhal başlatılır ve sonucu hakkında kamuoyuna bilgi verilirdi. Onların bütün derdi sonucu gizlemek, belki de amirali bu yolla aklamış olmak.  Aksi geçerliyse sonucu açıklamış olmaları gerekirdi. ★★★ Karşımızdaki tablo çok vahim... Amiral hakkında ne gibi işlemler yapıldığı açıklanmıyor. Ne bileyim, bu iktidarın yeni kurallarına göre ordumuzda üniformanın üzerine takke, sarık ve cübbe giyip sağda solda tarikat evlerinde dolanmak belki de serbest bırakılmıştır! Ne günlere kaldık sayın ordum, daha ne diyeyim!” Amiral olayında 2021 yılında olanları iki yazıda böyle özetlemiştim. ★★★ Şimdi sıra geldi günümüzdeki teğmenler olayına... Biraz düşünelim lütfen... Bir yanda üniformasının üzerine sarık takmış amiral Mehmet Sarı... Hakkında hiçbir işlem yapılmıyor, yapılsa bile açıklanmıyor. Mehmet şimdi emekli. Maaşını tıkır tıkır alıyor. En sonunda, kamuoyunun da baskısıyla emekli olmuş durumda. Öbür yanda ise teğmenler olayı... Dönem okul birincisi Ebru Eroğlu başta olmak üzere “Mustafa Kemal’in askerleriyiz” diye haykıran genç teğmenlere ihraç yolu!.. Cumhuriyet’in 101. yılında akıl almaz bir insafsızlık. Ne demeli, ne yapmalı, kime anlatmalı!",https://www.sozcu.com.tr/sarikli-amiral-den-tegmenlere-p105677
Emin Çölaşan,Sir Percy Loraine Atatürk’ü anlatıyor (2),10 Kasım 2024,"Sevgili okurlarım, İngiltere’nin Ankara Büyükelçisi Sir Percy Loraine’nin 10 Kasım 1948 günü, Atatürk’ün ölümünün 10. yıldönümünde BBC’de yaptığı ilginç konuşmanın ilk bölümünü dün sizlere iletmiştim. İkinci ve son bölümün tam metni ise aynen şöyle: “Atatürk, Cumhuriyet’in ilk yıllarında, bugün bizim halk idaresi diye bildiğimiz yönetim için zamanın ve halkın henüz hazır olmadığını biliyordu. Halk, sultanlık ve imparatorluk devrinin gelenekleriyle yoğrulmuş bir durumdaydı. Bu alanda İttihat ve Terakki günleri de bir değişiklik getirmemişti. Onun için önce hem bu halk, hem de kabinede görev alan bakanlar, anayasanın kendilerine yüklediği yeni sorumluluklar konusunda eğitilmeliydi. Bu arada bir yandan da işlerin yürütülmesi, Türkiye’nin modern, ilerici bir devlet olarak ihtiyaçlarının incelenmesi ve bu ihtiyaçların eldeki kaynakların yettiği ölçüde karşılanması gerekiyordu. Hepsinden önemlisi, uzun ömürlü bir iktisat sistemi kurmak şarttı ve Atatürk daha 1923 yılında, çekinmeden, ulusuna, böyle bir sistem on yıl içinde kurulmadıkça Kurtuluş Savaşı’nda katlanılan sıkıntıların ve gösterilen çabaların boşa gideceğini söylemiştir. ★★★ Kemal Atatürk’ün ileriyi görüşü o kadar keskin ve isabetli, olayların alacağı yön, halkın duyguları ve Türkiye’nin dış ilişkilerinin gerekleri konusundaki sezişi o kadar doğruydu ki, çevresindekiler kendilerine güç ve karışık gelen meselelerde ne yolda hareket edeceklerini O’na danışırlardı. Bu gibi durumlarda karşısındakine her zaman yardıma hazırdı. Ancak emretmez, sadece yol gösterirdi. Peki, dış siyasette Atatürk diktatörce denebilecek neler yaptı? Hiç. Komşuları yeni Cumhuriyet’in bağımsızlık ve toprak bütünlüğüne saygı gösterdiği sürece, O da barışçı, uzlaşıcı, savaşı önleyici, dostça bir siyaset güttü. Rusya ile olan çekişmeler durduruldu. Yunanistan’la olan kavgaya son verilip yakın işbirliğine geçildi. Yalnız Bulgaristan’ın katılmadığı Balkan Antlaşması’yla Balkanlar’daki anlaşmazlıklar bir çözüme bağlandı. İran, Irak ve Afganistan’la yapılan Sadabad Saldırmazlık Paktı ile Türkiye’nin Doğu sınırlarında barış kesinlikle sağlandı. Fransa ile ilişkiler iyi ve dostçaydı. Faşist İtalya ile normaldi. İngiltere’yle tam bir uzlaşmayla kalınmamış, bugün sürdürüldüğüne çok sevindiğimiz yakın ve dostça ilişkiler de geliştirilmiştir. Atatürk, ismet İnönü, Loraine, İngiltere Kralı 8. Edward.  ★★★ Ve son olarak, Atatürk Türkiye’sinin kendi sınırları konusunda güttüğü siyaset, bu sınırların değişmez olduğudur. Bütün yukarıda saydıklarımızın diktatörlük siyasetiyle bir ilgisi var mıdır? Bu sorunun cevabı elbette ‘hayır’dır. Sonuç olarak diyebiliriz ki, Mustafa Kemal’in ortaya koyduğu eser, zaman karşısında geçirdiği sınavı başarıyla atlatmış ve atlatmaktadır. Bugün Türkiye sağlam temellere dayanan bir ülke olmakla kalmayıp felaketlerle dolu, kararsız dünyamızda bir denge unsuru olmaktadır. Ne istediğini biliyor, dostlarını biliyor ve çizdiği yolda kararlı adımlarla ilerliyor. Antlaşmalarına sadıktır... ★★★ Bu konuşma için hazırladığım plan, dinleyicilerime Atatürk’ün bir portresini çizmek, Cumhuriyet’in kurucusu olarak başardığı işleri kısaca anlatmaktı. Onun özel hayatından pek söz etmediğim ileri sürülebilir. Ancak bunun bir nedeni var. Bir kere bir büyükelçinin görevli bulunduğu ülkenin devlet başkanı ile olan ilişkileri ister istemez resmîdir. Atatürk için bu özellikle böyleydi çünkü O, resmî ziyaretlerin gerektiği durumlar dışında elçilerle görüşmez, özel davetlerde bulunmazdı. Ne kıskançlıklara, ne gibi çekememezliklere yol açacağını pekiyi bildiğinden, hiç kimse için bu kuralın dışına çıkmazdı. Sonra Atatürk, diplomatik temsilcilerin kendisine değil, dışişleri bakanına başvurması gerektiğini açıkça belli ederdi. Bu kesin tutumunun haklı nedenleri vardı çünkü kendisinin dışarıya karşı Cumhurbaşkanı olarak görevleri icra değil, temsil görevleriydi. İcra görevi hükümete aitti ve diplomatik temsilcilerle yapılan görüşme ve konuşmalar hakkında Cumhurbaşkanına bilgi vermek gene hükümetin yapması gereken bir işti. ★★★ Gene de, itimatnamemi sunuşum, kralın tahta çıkışını haber verişim gibi resmî ziyaretlerde, söyleyeceklerimi söyleyip ödevimi bitirince oturmamı söylerdi ve konuşurduk. Dışişleri bakanı da hazır bulunurdu. Şüphesiz bunlar pek seyrek olaylardı ama ben bu konuşmaları ilgi çekici ve çok faydalı bulurdum. Konuşmamız pek resmî geçerdi. Ancak gene de ara sıra kişisel bir yakınlaşma olur, birbirimizi ölçüp tartmak için fırsat bulmuş olurduk. Genel olarak Türkçe konuşurdu. Ben bu dili pek az bildiğimden dışişleri bakanı tercüme ederdi. Arada bir Fransızca kullandığı olurdu. Fransızcası akıcı değildi ama meramını anlatabilirdi. ★★★ Yılda bir kere kabul verirdi, o da 29 Ekim Cumhuriyet Bayramı’nın akşamı. O sabah, Büyük Millet Meclisi’nde üniformalarını giymiş yabancı devlet elçilerini ve elçilik ileri gelenlerini sırayla huzura alıp, tebrikleri kabul ederdi. O günün akşamı bakanların, mebusların, yüksek rütbeli subay ve memurların, tanınmış kişilerin ve kordiplomatiğin hazır bulunduğu büyük ve zengin bir davet düzenlenirdi. Kordiplomatik mensupları ayrı bir odaya alınır ve orada Cumhurbaşkanı kendisine çok yakışan o ağırbaşlı haliyle herkesi ayrı ayrı selamladıktan sonra bir koltuğa oturur ve yaveriyle hazır bulunanlardan bazılarını çevresindeki topluluğa katılmaya davet ederdi. Sabahın erken saatlerine kadar süren bu akşam, Atatürk’ün akşamıydı. Çok eğlenirdi, ancak gene de daha önce sözünü ettiğim sınav usulünü burada da elden bırakmazdı. ★★★ Bu bayram akşamlarından sonuncusu 29 Ekim 1937’de idi. O gün beş saat kadar Atatürk’ün yanında kaldım. Bu benim için onun zihnini bir konuya verebilmekteki olağanüstü gücünü görmek bakımından büyük bir fırsat oldu. Çevresine her yeni gelen kimseye söyleyecek ya da ondan sorup öğrenecek bir şey buluyordu. Konuşması bir an bile sudan, hafif konulara yönelmedi. Söylediği her sözün güttüğü bir amaç vardı. Sözlerinin gerisinde sürekli bir maksat, yorulmak bilmeyen bir soruşturup öğrenme isteği sezilirdi. ★★★ Bu konuşmamda sizlere Atatürk’ün kahvaltıda neler yediğinden, elbiselerini kime diktirdiğinden, ne marka diş macunu kullandığından niçin söz etmediğimi artık anlamışsınızdır sanırım. Ben de bilmiyorum ve zaten ne önemi var bunların? Ben burada Atatürk’ü bir insan olarak ele aldım ve bu konuda son bir söz söyleyeceğim. Yumuşak bir adam değildi, çünkü hayatı çetin mücadelelerle yoğrulmuştu. Fakat âdildi. Kesin düşünceleri vardı, ancak başkalarını dinlemeye her zaman hazırdı. Çevresinden bağlılık bekler ve bunu hak ederdi. Kazandığı kuvvet hiçbir zaman başını döndürmedi. Küçüklük nedir bilmezdi. Her şeyden önce Türk ulusunun iyiliğini düşünür ve bunu barışta, güvenlikte, ilericilik ve kardeşlikte bulurdu. Savaş ve fetihte değil. Sert görünüşüne, çabuk duygulanan bir kimse olmayışına rağmen çevresinden saygı görmek ihtiyacını derinden duyduğunu sanıyorum. Serinkanlılıkla düşünebilmek insanlara karşı duygusuz olmak değildir.” Sevgili okurlarım, konuşmanın yazılı metni burada son buluyor. İlginizi çekmiş olmasını dilerim. Bu 10 Kasım gününde Atatürk’ü bir kez daha saygıyla anıyorum.",https://www.sozcu.com.tr/sir-percy-loraine-ataturk-u-anlatiyor-2-p103093
Emin Çölaşan,Piyango vuran yandaş gazeteciler,15 Kasım 2024,"Sevgili okurlarım hep merak etmişimdir, örneğin ABD Başkanı, Almanya Başbakanı ya da demokratik ülkelerde görev yapan öteki üst düzey siyasetçilerin yurt dışı gezileri acaba nasıl oluyor! Onlar da uçaklarına seçilmiş gazetecileri dolduruyor mu? O gazetecilerin harcamalarını da devlet mi karşılıyor! Bunları niçin sorduğuma gelince, bu konuda Türkiye’de acayip işler oluyor. Devletin uçaklarına bir takım gazeteciler ismen çağrılıyor. Özellikle yurt dışı gezilerinin her birinde 15-20 adet refakatçi konumunda seçilmiş gazeteci. ★★★ Tayyipgillerin emrinde (bilindiği kadarıyla söylüyorum) tam 13 uçak var. Bilindiği kadarıyla diyorum çünkü uçak sayısını bile bilmiyoruz. Bu konuda CHP milletvekilleri Meclis’te önergeler verdiler. Önergelere adam gibi yanıt verilmesi gerekir. İşin teorisine bakıldığında, ilgili bakanlık tarafından bu sayı verilmek zorundadır. Bu konu bizim Meclis’te gündeme geldi ve aynen şu yazılı yanıt verildi: “Sayın cumhurbaşkanımızın emrinde yeteri kadar uçak vardır!” ★★★ Recep Tayyip yurt dışı gezilerine tek uçakla da gitmiyor. En az iki veya üç uçak kullanıyor. İlk uçağa kendisiyle birlikte bazı üst düzey personel ve yandaş gazeteciler alınıyor. İkinci uçak da çok büyük. Onun görevi zırhlı makam araçlarıyla birlikte koruma araçlarını taşımak... Zira Recep Tayyip gittiği hiçbir ülkenin güvenlik güçlerine güvenmiyor. Orada kendisine suikast yapılacağını düşünüyor olsa gerek. ★★★ Kendisine bir Arap şeyhi tarafından (ve durup dururken) son model, modern, dev bir uçak hediye edildi. Nedenini bilmiyoruz... Ve Recep Tayyip, piyasa değeri 500 milyon dolara yaklaşan bu dev uçağı kabul edip envantere geçirdi. Binenlerin anlattığına göre son derece modern bir uçak... Salonları büyük, arka tarafta toplantı salonu ve oturma koltukları var. Torpilli yandaş gazeteciler ve önemli konuklar orada ağırlanıyor. İkramlar bol, hostesler güzel, kabin memurları seçmece. İkramlarda bir tek kuş sütü eksik! Alkol dışında ne ararsanız var. ★★★ Sözünü ettiğim özel uçağın ayrıca toplantı salonları var... Recep Tayyip gazetecilerle sözüm ona toplantısını o salonda yapıyor, onlarla resimlerini aynı yerde çektiriyor, bir süre sonra yorulduğunda yatak odasına çekiliyor. Ertesi gün yandaş medyada haberleri ve fotoğrafları çıkıyor... “Sayın Cumhurbaşkanı falanca konuda gazetecilerin sorularına cevap verdi ve dedi ki...” ★★★ İşin gerçeklerini bilelim... Medyaya servis edilen o uzun soru cevap metinlerinde o salonda yer alan konuşmalar falan yok. Uçağa alınmış olan gazetecilerin sorduğu herhangi bir soru ya da onlara verdiği herhangi bir yanıt da yok. Ya ne var? Saray yönetimi tarafından önceden hazırlanan soru cevaplar var! Bunlar gazetecilere genelde dönüş yolunda dağıtılıyor. İlk birkaç gün Recep Tayyip resmi görüşmelerde... Dolayısıyla gazetecilerle birlikte değil. O günlerde gazeteciler serbest! Gidilen ülkenin bulundukları kentini gezip alışveriş yapıyorlar. Dönüş yolunda ise uçakta kendilerine Saray tarafından önceden hazırlanmış soru-cevap metinleri dağıtılıyor! “Bu metni yayın kuruluşunuza göndereceksiniz.” ★★★ Gazetecilerden bir tek Allah’ın kulu bu yapılanlara itiraz etmiyor, edemiyor... Hiç kimse “İyi ama nasıl olur efendim biz size bu soruları sormadık ki” diyemez. Nasıl desinler ki, ceplerinden bir kuruş ödemeden Recep Tayyip’in uçağına kabul edilmişler, cumhurbaşkanı ile sanki soru soruyormuş gibi hep birlikte fotoğraf çektirmişler, dünyanın pek çok ülkesini bu yolla ziyaret edip beleşten gezmişler. Aynı tipler, aynı tornadan çıkmış haberler... Ve dönüşte, başta TRT olmak üzere medyada yer alan uzun ve bıktırıcı yazılar: “Cumhurbaşkanı dış gezisi dönüşünde gazetecilere yaptığı açıklamada önemli konulara değindi ve dedi ki...” O gezilerin nasıl olduğu, işin içyüzü ise sır gibi saklanıyor. Saklansın bakalım da, nereye kadar!",https://www.sozcu.com.tr/piyango-vuran-yandas-gazeteciler-p104589
Emin Çölaşan,İnönü 1452 Harp Okulu öğrencisini kurtarmıştı,23 Kasım 2024,"Sevgili okurlarım, şimdi tanık olduğumuz teğmenler olayı üzücüdür. Onların ceza alması gerektiğini savunanların başında bir cumhurbaşkanı var. Onu Milli Savunma Bakanlığı izliyor. Cezaları birkaç gün sonra açıklanacak. “Mustafa Kemal’in askeri” olmak Türkiye’de ve özellikle de ordumuzda demek ki suçmuş! Şimdi size bu konuda yakın geçmişte yaşadığımız bir olayı kısaca anlatmak istiyorum. Bunları herkes iyi bilsin ki ‘Nereden nereye gelmişiz” diye sorabilsin! ★★★ Günlerden 22 Şubat 1962. Harp Okulu Komutanı Albay Talat Aydemir darbe girişimde bulunuyor. Kendisine Ankara’da destek veren bütün garnizon komutanlarıyla okulda toplanıyorlar. Verilen emirler nedeniyle öğrenciler de silahlanıp okul dışında harekâta katılıyorlar. Apaçık bir isyan girişimi. Ankara’da birkaç küçük çatışma oluyor. O sırada başbakanlık makamında İsmet İnönü var. Ne zaman ne yapacağını bilen yılların deneyimli devlet adamı. Darbe girişimi aynı gün sabaha karşı bastırılıyor ve ilginç bir karar alınıyor: Albay Talat Aydemir ve onunla birlikte olan komutanlar kısa bir sorgulama sonrasında affediliyor. Aynı af Harp Okulu öğrencileri için de geçerli oluyor. Teğmen rütbesini alan öğrenciler mezun ediliyor, kıtalara gönderiliyor ve dosya kimseyi vurup kırmadan kapanıyor. Olayın günümüzle bağlantılı olan ilginç yönü ise bir yıl sonra, 21 Mayıs 1963 günü gerçekleşiyor. ★★★ Albay Talat Aydemir o gece bir darbe girişimde daha bulunuyor. Kendi ekibi ve komuta kademesiyle birlikte yine Harp Okulu’nda toplanıyorlar, kendisine destek veren kıtalar harekete geçiyor ve Harp Okulu öğrencileri yine silahlanıp harekâta katılıyor... Belli yerlerde ve özellikle Ankara’da yine küçük çatışmalar oluyor. Bu hikayenin sonu ilginç!.. Aydemir ve ekibi silah zoruyla yakalandı ve hep birlikte tutuklandılar. Aydemir yargılandı, idama mahkûm edildi ve asıldı. Peki Harp Okulu öğrencilerine ne oldu? İki sınıfta toplam 1452 öğrenci vardı. Bazıları yargılandı ve bir süre sonra tamamı serbest bırakıldı. ★★★ Başbakan İsmet İnönü işte bu aşamada devreye girip devlet adamlığını gösterdi. Bu genç çocuklar ne olacaktı, sokağa mı terk edilecekti... Üniversitelere talimat verildi: “Üniversiteler bu genç Harbiyeliler için özel sınav açacak. İsteyen sınava girecek. İstemeyenler için kamu kurumlarında kadrolar açılacak ve isteyen öğrenciler doğrudan işe alınacak.” Öğrencilerin büyük çoğunluğu kendileri için açılan üniversite sınavlarına girdi. Eğitimli gençlerdi ve sınavları kazandılar. O yıllarda ben de ODTÜ’de öğrenci idim ve çoğu ile tanışıp arkadaş olduk. Hayatta olanlarla dostluğumuz bugün bile devam ediyor. ★★★ Peki sonra neler oldu?.. Harbiyeliler üniversite eğitimlerini çeşitli fakültelerde büyük başarıyla tamamladılar. İçlerinden kimler çıkmadı ki! Milletvekilleri, siyasetçiler, müsteşarlar, rektörler, dekanlar, öğretim üyeleri, avukatlar, genel müdürler, maliyeciler, tıp uzmanı profesör doktorlar, gazeteciler ve daha neler neler... 1963 yılında gencecik arkadaşlarımızdı, Türkiye’de isim yaptılar. Örneğin siyaset sahnesinde isim yapanlar arasında Süleyman Genç, Ertoz Vahit Suiçmez, gazetecilikte İsmet Solak, bürokraside Tolga Akgün gibi isimler vardı. Şimdi çoğu yaşlandı ve emekli oldu. Bazıları da bu uzun süreç içerisinde vefat etti. ★★★ Sevgili okurlarım, Talat Aydemir’in darbe girişimine kurban gidip Harp Okulu’ndan atılan gençlerin unutulan öyküsü karşımızda. Devlet adamı İsmet Paşa onları kurtarmış ve büyük çabalarıyla, darbecilikle suçlanan 1452 genç adamı hayata yeniden döndürmüştü. O çocuklar için söylediği bir tek olumsuz söz bile olmamıştı. ★★★ Bir de bugünkü bazılarına bakınız! Ellerinden gelse o genç teğmenleri, Mustafa Kemal’in askerlerini sanki büyük bir suç işlemişçesine süründürecekler ve çiğ çiğ yiyecekler! Disiplini çiğnemişler de falan filan da... Şimdi İsmet İnönü döneminde olanları lütfen bir kez daha düşünün... 1452 genç insanın hayatını kurtarmak öyle kolay bir iş midir? Evet, büyük devlet adamı İnönü bunu başarmıştı. Bir de günümüzde (darbecilik hariç) benzer bir konuda tanık olduğumuz teğmenler olayını tekrar düşününüz! Sıradan devlet adamı olmak kolay da gerçek devlet adamı olmak, büyüklük sergilemek zor iş.",https://www.sozcu.com.tr/inonu-1452-harp-okulu-ogrencisini-kurtarmisti-p106887
Emin Çölaşan,Akşener ve Karamollaoğlu,26 Kasım 2024,"Sevgili okurlarım, karşımızda iki lider var ve ikisinin de partileri farklı... Biri Meral Akşener, öteki ise Temel Karamollaoğlu. Şimdi biraz geçmişe dönüp her ikisinin de Türk Milleti’ne şu günlerde yaşattıklarına kısaca bakalım. Meral Hanım’la birlikte İYİ Parti’ye de bundan kısa süre öncesine kadar umut bağlayan milyonlarca insanımız vardı. Hanımefendi, doğrusunu isterseniz AKP’ye karşı iyi bir muhalefet sergiliyor ve iktidarı yerden yere vuruyordu. Haklıydı... ★★★ Altılı masanın, Millet İttifakı’nın önde gelen ismi idi. Sonra neler olduysa oldu ve bizim hanımefendi yörüngesinden saptı! Önce sesi soluğu çıkmaz oldu, sonra resmen olmasa bile iktidarın saflarına kaymaya başladı. Bu tuhaf tavırları herkesin dikkatini çekse bile çoğunluk aynı fikri savunuyordu! “Bizim hanımefendi gerçi bugüne kadar çok sayıda döneklik sergiledi ama bu kadarını yapmaz!..” Yapıp yapmayacağını zaman ilerledikçe görecektik! ★★★ Onu zaman geçtikçe daha iyi tanıyacaktık. Kolayca dönebildiğini savunanlar, biraz sabırlı olalım, ne yapacağı o zaman belli olur diyenler bir süre sonra haklı çıktı. Ve Meral hanım siyaset sahnesinden çekilip parti başkanlığından bile vazgeçmek zorunda kaldı. Elini eteğini her şeyden çekti. Şimdi acaba ne yapıyor, bundan sonrası için ne düşünüyor, bilen yok. Zaten yapacağı fazla bir şey de kalmadı! Siyaset piyasasına bir kez daha çıkmıştı ama oynamaya kalkıştığı oyun ‘seyirciler’ tarafından yine reddedildi. ★★★ Akla ister istemez bazı sorular geliyor: Niçin kaybolup arazi oldu? Bu gibi sorulara genelde verilen kuşku dolu yanıt hep aynı... “Korktu!” Eğer korktuysa niçin korktu? Bunun yanıtını bilmiyoruz. Bazı yakınları birtakım işlere mi bulaşmıştı? İktidar partisi kendisine önceden uyarıda bulunup korkutmuş muydu: “Hanımefendi ayağını denk al, bizi bazı belgeleri ve gerçekleri basına sızdırmaya zorlama!..” Hanımefendinin şimdi ne yaptığını partili arkadaşlarına sordum, bazıları bilmediğini söylerken bir bölümü de “Bildiğimiz kadarıyla evinde oturuyor” demekle yetindi. ★★★ Sevgili okurlarım, işin Meral Akşener boyutu çok özetle ve kısaca böyle... Şimdi bu ismin yanına bir başka isim daha ekleyelim. Temel Karamollaoğlu. İki gün öncesine kadar Saadet Partisi Genel Başkanı idi. İlk seçildiğinde (itiraf edeyim) kendisine kuşkuyla bakmıştım. “Eyvah, Meclis’e AKP’ye sonuna kadar destek verecek yeni bir parti mi geliyor?..” Şeriatçı mı, yobaz mı? Bu çürük anlayışların propagandasını yapıp AKP’nin ekmeğine yağ mı sürecek? ★★★ Fakat gelin görün ki Temel Bey benim bu düşündüklerimin tam tersi çıktı... Sağlam bir adam. Meclis’te çok güzel konulara değindi ve AKP iktidarını yerden yere vurdu. Genelde hitap ettiği kitle Türkiye’deki muhafazakâr kesimdi. Özellikle o geniş kesim üzerinde etkili oldu. Böylece, ne pahasına olursa olsun AKP’ye oy verenlerden önemli bir kesimin sevgisini ve saygısını kazanmayı başardı. ★★★ İşte Temel Karamollaoğlu iki gün önce partisinin büyük kongresini topladı. Genel başkanlık için yeniden aday olmayacağını açıkladı... Oysa tek adaydı... Ve başkanlığı başka bir partili arkadaşına seçimle devretti. ★★★ Karşımızda iki siyasetçi, iki eski genel başkan var. Meral Akşener ve Temel Karamollaoğlu... İlki görevi bırakmak, bazılarına göre kaçmak zorunda kaldı. Nedeni bilinmiyor, şimdi ne yaptığı da bilinmiyor. Allah selamet versin, ortalıktan kaybolup gitti. Siyaset piyasasında yıllar boyunca aldığı geçer notları eliyle bir kenara itti ve sınıfta çaktı. Bu oyuna nasıl düştüğünü, bu işin içyüzünü bir tek kendisi biliyor! ★★★ İkinci isim ise Temel Karamollaoğlu... Genel başkanlık yaptığı sürece aslanlar gibi mücadele etti, hiç kimseye onurunu çiğnetmedi. Doğru bildiğinden, yine bildiğim kadarıyla söylüyorum, asla korkmadı ve ödün vermedi. Yakınlarının söylediğine göre genel başkanlığı ‘yaşlandığı’ için bıraktı. 83 yaşında... Karşımızda iki siyasetçi!.. Biri kaçmış, diğeri siyaset alanında mertçe gibi vuruşmuş. Kıyaslamayı siz yapın, kararı siz verin.",https://www.sozcu.com.tr/aksener-ve-karamollaoglu-p107722
Emin Çölaşan,"Belediye vurgunları, konserler ve CHP",12 Kasım 2024,"Sevgili okurlarım, Türkiye’de hemen hepimizin ıskaladığı çok önemli bir konu var... Çok sayıda AKP’li belediyede yıllar içerisinde gerçekleşen irili ufaklı ve rakamı milyarlara ulaşan büyük vurgunlar... Ve buna ek olarak ödenmeyen borçlar... Bu belediyelerin üst düzey kadroları devletin ve milletin parasını resmen har vurup harman savurdular. Ama ellerinde çok önemli bir güvence vardı: Devlet ve hükümet nasıl olsa bizimkilerin elinde. Yaptıklarımız günün birinde açığa çıksa bile hakkımızda işlem yapılmaz. Doğru söylüyorlardı... Nitekim her şey dedikleri gibi oldu ve haklarında hiçbir kurum tarafından hiçbir işlem yapılmadı. Yargı dahil! Yaptıkları her şey arada kaynayıp gitti. ★★★ Böylesine bir ‘parasal özgürlük (!)’ dünyanın hiçbir ülkesinde olacak şey değildi. Nitekim 31 Mart 2023 yerel seçimlerinde AKP ağır bir hezimete uğradı ve elindeki pek çok belediyeyi CHP’ye kaptırdı. Yeni seçilen CHP’li başkanlar ve yönetimler ilk haftalarda heyecanlı idi! Devraldıkları belediyelerin o inanılmaz borç rakamlarını büyük pankartlar haline getirip belediye binalarına astılar. Ortalıkta inanılmaz rakamlar vardı... Ve bu rakamların hiçbiri seçimi yitiren AKP’li belediye başkanları ya da AKP yönetimi tarafından düne kadar yalanlanmadı... İşte o zaman hepimiz umutlanmıştık! ★★★ Demek ki bu vurgunların ve sorumsuzluğun üzerine gidilecek ve hesap sorulacaktı! Ama olmadı. AKP’li belediyelerin geride bıraktığı bir sürü yolsuzluk bir süre sonra her nasılsa gündemden düştü! Konserlerde bir takım yandaşlara ödenen akıl almaz paralar buna dahildir. ★★★ Peki ama CHP bu işin ucunu nasıl oldu da elinden kaçırdı? Ana muhalefet partisi bir sürü gereksiz polemiklere daldı da ondan! Üstelik kendi içinden çıkan seslerle vuruldu... Ve geçmişin savurganlıkları, gereksiz yere ödenen paralar falan, hepsi unutuldu gitti. Bunların arasında en belirgin olanlardan biri özellikle geçmişteki şatafat ve lüks harcamalarıdır... İkincisi torpil, üçüncüsü şımarıklıktır. İhale yolsuzluklarını hiç saymıyorum! Hele de İstanbul, Balıkesir, Bursa gibi büyükşehirlere baktığımızda karşımıza çıkan tablo aynen budur. ★★★ Karşı taraf oynayacağı oyunu gerçekten iyi kurguluyor.   Hem suçlu ama aynı zamanda hem güçlü! Zeytinyağ gibi yine üste çıkmayı başardı. Düşünün ki Mansur Yavaş gibi bugüne kadar harama el uzatmamış bir başkan bile şimdi bazı konserlerin hesabını verme peşinde.           AKP’li kesimler ise rahat. O inanılmaz borç rakamları ortaya çıktı, belediye binalarına asıldı ve iktidar açısından iş bitmiş oldu. ★★★ Dünya tersine döndü vallahi, şimdi CHP savunmada! Ben CHP yönetiminin yerinde olsam hiç gecikmeden bir açıklama yaparım:      Bütün belediyelerde konserler yasak edilsin. Ancak bu yasak AKP dahil bütün belediyeleri kapsamalıdır. ★★★ Bu CHP’de olanları benim aklım mantığım bir türlü almıyor. Rakibin yumuşak karnını buldular ama yumrukları yine kendilerine vuruyorlar. Bu nasıl iştir, anlayan var mı? Ufukta görünen bir kurultay yok, genel başkan ya da yönetim seçimi yok. O halde konserler bahanesiyle başlatılan bu iç kavganın nedeni nedir? Kim kimi yenecek, yenerse ne kazanacaktır? ★★★ Millet AKP’li belediyelerden bıkmış, verdiği oylarla bunların önemli olanlarını devirip işi bitirmişti. Şimdi bunun mutluluğunu yaşamak varken birileri kendi aralarında kişisel nedenlerle kapışıp kendilerine oy veren milyonlarca insanımızın ağzının tadını bozuyor, keyfini kaçırıyor. Bu gibi CHP mensuplarına artık ‘Dur’ demek gerekmiyor mu?",https://www.sozcu.com.tr/belediye-vurgunlari-konserler-ve-chp-p103646
Emin Çölaşan,Devlet Bahçeli’ye açık mektup,21 Kasım 2024,"“Sayın Bay Bahçeli, size bundan önce burada yazdığım açık mektuplarda ‘Sayın büyüğümüz Devlet Bey’ diye hitap ederdim.  Bu, sizin gibi üst düzey bir siyasetçiye her vatandaşın göstermek zorunda olduğu saygının bir gereği idi. Ancak burada açıkça itiraf edeyim, şahsınıza karşı duyulan saygı giderek azalıyor... Hem de toplum düzeyinde azalıyor. O yüzden şimdi ‘Sayın büyüğümüz Devlet Bey’ demeye elim varmıyor. ★★★ Ne yaptığınızı, neyi amaçladığınızı anlamayan insanlarımızın sayısı da giderek artıyor. Sanırım size her seçimde oy veren ve her zaman destekleyen yurtsever ülkücüler de aynı şeyi düşünüyordur. Siz neyin peşindesiniz? Neyi amaçlıyorsunuz? İnanın anlamak mümkün değil. Recep Tayyip’le birlikte Tayyipgillerin yörüngesine de öylesine bodoslama daldınız ki, bu yaptığınızı da anlamak mümkün değil. ★★★ Söylemesi ayıptır ama tam 46 yıllık gazeteciyim ve hep bu meslekte dirsek çürüttüm. İnanın herkes gibi ben de yaptıklarınızdan ve sözlerinizden hiçbir şey anlamıyorum. Oysa bunca deneyiminizden sonra siyaset piyasasında sizin çok farklı bir yere sahip olmanız gerekirdi. Söyleyin bana, haksız mıyım? ★★★ Yahu beyefendi, bundan bir süre öncesine kadar Recep Tayyip’e en ağır laflarla, en ağır suçlamalarla saldıran kimdi? Hatta ip atan da siz değil miydiniz? Sonra ne oldu da fikirleriniz 180 derece değişti? Bunlar size sorulan basit sorular değildir. Bu sorulara kamuoyu önünde yanıt vermekle yükümlüsünüz. Üstelik size oy veren yurtsever ülkücü camia da bu yanıtları sizden (haklı olarak) bekliyor. ★★★ Bakınız memlekette neler oluyor, herhalde en az bizim kadar biliyorsunuz diye düşünüyorum... Ayrıntısına girmiyorum, geçim sıkıntılarından söz etmeye bile gerek görmüyorum... Milyonlarca insanımız inim inim inlerken, haksızlıklarla boğuşurken, hak, hukuk, adalet gibi kavramlar en tepede oturan şahsın verdiği kararlar doğrultusunda paspas gibi çiğnenirken siz neredesiniz? Koskoca bir partinin başındasınız... Allah rızası için bir gün çıkın ortaya da bir uyarıda, eleştiride bulunun! Yoksa bizim bilmediğimiz korktuğunuz, çekindiğiniz bir şeyler mi var da Recep Tayyip ve icraatı için ağzınızı açamıyorsunuz!   ★★★ Hayır, bu son cümle yerine pek oturmadı, özür dilerim!.. Ağzınızı açıyorsunuz ama hep Recep Tayyip iktidarına ve icraatına övgüler düzmek için! Milli Eğitim Bakanı konuşup laikliğe ve Atatürk’e inanılmaz laflar ediyor... Mustafa Kemal’in askerleri TSK’dan ihraç edilmek üzere. ‘Siz ne yapıyorsunuz’ diye o komutanlara sormak aklınıza gelmiyor mu? Soygunlar, vurgunlar, yolsuzluklar giderek artıyor. Memleket resmen soyuluyor...  İktidar yargıyı ele geçirdi, o alanda istediği gibi at oynatıyor. Hangisini sayayım, bunları görmekten aciz misiniz? ★★★ Devlet Bey, lütfen artık kendinize bir çekidüzen verin de gerektiğinde ‘eleştiri yapmanız gerektiğini’ öğrenin... Çünkü bu işler Tayyipgiller’e övgüler düzerek yürümez. Aksi takdirde tökezler ve günün birinde düşersiniz. Sizi ve partinizi oraya getirenlerin size verdiği görev ‘Muhalefete muhalefet yapmak’ değil, eğrisi ve doğrusuyla iktidarı denetlemektir. Eğer böylesi işinize gelmiyorsa çekilirsiniz bir kenara, oturduğunuz yerden iktidara övgüler düzmeyi sürdürürsünüz. O takdirde size kimse bir şey diyemez. ★★★ Mektubumun başındaki iki soruyu burada bir kez daha soruyorum: -Bu yaptıklarınızla siz neyin peşindesiniz? -Neyi amaçlıyorsunuz? Ben sizin yerinizde olsam, eğer bir korkum yoksa, AKP’ye stepnelik ve kurtarıcı meleklik yapacağıma iktidar partisine transfer olup işi kestirmeden bitiririm. O takdirde hem kendinizi bu kadar yormanıza, hem de sinirlerinizin böyle bozulmasına gerek kalmaz Devlet Bey’ciğim! Başarılar dilerim.”",https://www.sozcu.com.tr/devlet-bahceli-ye-acik-mektup-p106277
Emin Çölaşan,‘Türkiye Yüzyılı’ hayırlı olsun!,14 Kasım 2024,"Sevgili okurlarım sokakları hepimiz belli ölçülerde biliyoruz, yani neler olduğu konusunda kendimize göre fikirlerimiz var. Milyonlarca insanımızın yüreğindeki ilk sırayı hep aynı konular alıyor: Korku ve mutsuzluk. Zihinlerimize zamk gibi yapışan bu kavramları üzerimizden bir türlü atamıyoruz. Memleketin herhangi bir yerinde bir gecekondu yanıyor. Kapısında Türk bayrağı asılı bir baraka... Ve beş küçük çocuk o barakada yanarak can veriyor. Elektrik sobası devrilmiş. Baba hapiste, anne sokaktan topladığı çöpler ve hurdalarla yaşam savaşı veriyor. Devlet ortada yok. Ailenin dertlerine el uzatmamış. ★★★ Küçüklerin yanmış cenazeleri cami avlusunda... Küçük tabutlar sıra sıra dizilmiş. Cenaze namazı kılınırken babanın kolunda kelepçelerle getirildiğini görüyoruz. Türkiye yüzyılı işte bu! Hani kendi kendilerine gelin güvey olup Cumhuriyet’in 100. yılını ‘Türkiye yüzyılı’ ilan ettiler ya, işte o hikâyenin devamından küçük bir kesit! ★★★ Teğmenler diploma töreninde kılıçlarını çekip “Mustafa Kemal’in askerleriyiz’’ diye slogan atmıştı. Ya kimin askeri olacaklardı? Böyle bir slogan atma meğer tören programında yokmuş. Hepsi Yüksek Disiplin Kuruluna sevk edildi. Karar bu ayın sonunda açıklanacakmış. Kişisel tahminimi söylüyorum. En azından bazılarına ağır cezalar verilecek ve hayatları kaydırılacak. Yanılmayı dilerim. Bu da Türkiye yüzyılı! ★★★ Milli Savunma Bakanı Yaşar Güler televizyonda söyledi. Recep Tayyip’in daha önce açıkladığı gibi İsrail’in Türkiye’ye saldırması söz konusu imiş! Avuç içi kadar İsrail Türkiye’ye saldıracak haaa! Buna kargalar bile güler. Yüzlerce kilometre uzaktan gelip bizi vuracak, Türkiye’ye şu veya bu biçimde zarar verecek! Olacak iş midir bu.                Alın size bir Türkiye yüzyılı hikâyesi daha. ★★★ Bazı Orta Asya ülkeleri toplanmış ve aralarında Türkiye’nin de olduğu ülkelerin onayı ile bizim alfabemizi de değiştirme kararı almış! Latin harflerinden oluşan 29 harfli alfabemiz 1928 yılında kabul edilip yürürlüğe girmişti. Şimdi Orta Asya toplantısında yeni bir karar alınmış. Türk Cumhuriyetlerinin ortak alfabe harfleri bundan sonra 34 adet olacakmış. Komediye bakar mısınız, bizim alfabeye Türkçede yeri olmayan W ve X gibi harflerle birlikte bilgisayarda nasıl yazıldığını ve ne işe yarayacağını bilemediğim üzeri değişik bir biçimde noktalı N, A, Ü gibi bir takım ne idüğü belirsiz harfler de eklenecekmiş. Alfabemizi bile birilerine, hele de Kazakistan, Özbekistan, Kırgızistan gibi bazı ülkelere kurban verdiğimiz anlaşılıyor. ★★★ ‘Harflerimizden’ bugüne kadar bir şikayetimiz var mıydı? Harflerimizin ya da alfabemizin bir eksiği fazlası var mıydı? O halde nasıl oluyor da bu saçma sapan, zırva, işimize yaramayacak harfleri kabul ediyoruz?    Bunlar durup dururken olmuyor. İşin doğru olduğunu o toplantılara katılan Recep Tayyip bize anlatıyor. Türkiye yüzyılı işte böyle oluyor. ★★★ Önümüzdeki günler ve haftalar Meclis çok kritik... İktidar “etki ajanlığı” diye bir kavram keşfetti... Bundan sonra herkesin ağzından ya da kaleminden çıkacak her sözcük suç olacak. Memleketin düzenini bozmak, teröre destek vermek, yabancı ülkelere hizmet vermek gibi suç iddiaları ile... Üstelik bu etki ajanlığı maddesinin görüşmeleri yakında başlayacak olan Noterlik Kanunu içine gömdüler. Geri çekilmediği takdirde AKP-MHP oylarıyla kabul edileceği kesin. Yoğunlaşan tepkilerden ürktüler, şimdi teklifi geri çekiyorlar. Üzerimizdeki baskılar yetmiyormuş gibi milletin başına bir de etki ajanlığı belasını yamamaya hazırlanmışlardı. Türkiye yüzyılı! ★★★ Sevgili okurlarım, bu ‘Türkiye yüzyılı’ konusu çok geniş... Bakın günümüzdeki Türkiye’ye ve üzerinde ciltler dolusu kitaplar yazın! Yazmak için ille de gazeteci falan olmanız gerekmez. Bu ülkede yaşamaya çalışan sıradan vatandaş olmak yeter. Yaşasın, hayırlara vesile olsun Türkiye yüzyılı!",https://www.sozcu.com.tr/turkiye-yuzyili-hayirli-olsun-p104262
Emin Çölaşan,Apo’yu beklerken!,29 Kasım 2024,"Sevgili okurlarım, Türkiye çok ilginç bir süreçten geçiyor... Böylesine bugüne kadar hiç tanık olmamıştık. Herkes birbirini kolluyor, herkes karşı tarafın ne yaptığını anlamaya çalışıyor. Apo da öyle... Bundan sonra neler olacağını belki hepimizden daha çok biliyor, belki de hiçbir şey bilmiyor! İmralı’da hapis. Aradan tam 25 yıl geçti, fazlasıyla hak etmiş olduğu cezasını çekiyor. ★★★ Size hemen söyleyeyim, orada keyfi yerinde, rahatı ise diğer binlerce mahkumla kıyaslandığında çok iyi. Bir örnek vereyim, onun sağlığı Türkiye açısından bir devlet sorunu. Burnu aksa, öksürse, hapşırsa, devletin İmralı’daki doktorları hemen müdahale ediyor... İleri tetkikler gerekirse yakın kentlerden uzman doktorlar anında çağrılıp tetkikleri yapılıyor... Zira Apo önemli adam! Sorunsuz yaşatılması gerekiyor. Bir hastalanırsa, durumu kötüye giderse, onu hastanelere taşıyacak helikopter ve tekneler dahil sağlık ekipleri 24 saat boyunca adada bekliyor. (Aman rica ediyorum, sakın ola ki hiç kimse bu söylediklerimi yanlış anlamasın. İmralı’dan özel sızıntı haberler ele geçirip burada yazdığımı, böylece devlet sırlarını açığa vurduğumu düşünmesin.) ★★★ DEM Parti heyeti bir terslik çıkmadığı takdirde önümüzdeki günlerde Apo’yu ziyaret edecek. Acaba neler konuşulacak? DEM heyetinin söyleyecekleri ne olacak? Ama burada önemli olan Apo’nun diyecekleri ve bunların kamuoyuna nasıl duyurulacağıdır. “Ankara’ya söyleyin de beni bir an önce buradan kurtarsınlar” derse işin sonrası nasıl gelir? Ya da sözlerine şöyle açıklık getirse... “Devlet Bey günler öncesinden açıkladı, DEM’in grup toplantısında Meclis kürsüsüne çıkarılıp konuşma yapmamı istedi. Ben hazırım o konuşmayı yapmaya, barıştan falan söz etmeye. Hemen getirsinler beni!..” ★★★ Hepimiz iyi bilelim, esas sorun işte bu aşamadan sonra başlar. Kaç kişiden oluşacağını bilmediğimiz DEM heyeti, İmralı izni çıktığı takdirde hemen Devlet Bey’e başvuruda bulunur: “Efendim, şahıs Ankara’ya gelip bizim grup toplantısında konuşmaya razı. Ancak oraya getirilmesini sağlamak hükümetten çok, sizin yetkinizde. Sizin ağırlık koymanız gerekiyor. Nasıl bir çözüm bulalım acaba!..” Devlet Bey bu sözleri dinleyince acaba neleri der, neleri diyemez! Lafı ağzından bir defa çıkmıştır. Kamuoyu önünde lafını ne geri alması mümkündür ne de başka çözüm yolları önermesi. ★★★ Varsayalım bu istem kabul edildi!.. Esas sorun bu aşamadan sonra başlayacaktır. Apo, Devlet Bey’in devreye girmesi sonrasında konuşma yapmak üzere DEM’in grup toplantısına gelip nutuk atmayı kabul etti. Kürsüde neler söyleyeceğini ise ısrarlara rağmen önceden açıklamadı. O takdirde ne olacaktır? Saatli bomba Meclis kürsüsünde nasıl patlayacaktır! ★★★ Daha da önemli ve kafa bulandıran sorular var... Apo Ankara’ya nasıl getirilecektir? Meclis’e sağ salim girip çıkması nasıl sağlanacaktır? Devlet Bey bir öneri yaptı ama ucu açık! Sonu belli değil. Bunlar hele her türlü olaylara gebe olan Türkiye’de zor işlerdir. İstemek kolaydır da sonuçlarına katlanmak bazen biraz zor olur!",https://www.sozcu.com.tr/apo-yu-beklerken-p108702
Emin Çölaşan,10 Kasım 1948... BBC’de Atatürk’ü anma konuşması,09 Kasım 2024,"Sevgili okurlarım, bu yazıya başlamadan önce sizlere kısa bir not iletiyorum. Önce bu tanıtım notunu okuyalım. “1933-1939 yılları arasında İngiltere’nin Türkiye Büyükelçisi olarak görev yapan Sir Percy Loraine, 10 Kasım 1948 günü Atatürk’ün 10’uncu ölüm yıldönümünde, BBC Radyosu’nda yayınlanan bir anma konuşması yapmıştı. Loraine’nin Atatürk hakkındaki bu tarihi tanıklığı, 18 Kasım 1948 günü The Listener dergisinde ‘Kemal Atatürk as I Knew Him’ (Bildiğim Kadarıyla Kemal Atatürk) başlığı ile ayrıca basılmıştır. Sir Percy Loraine, 10 Kasım 1948 günü BBC Radyosu’nda yayınlanan bu konuşmasını çoğaltmış, başta Cambridge ve Oxford olmak üzere önemli pek çok üniversitenin kütüphanelerine, bakanlıklara ve diplomatlara göndermiştir. Ayrıca bu konuşmanın pek çok basın organında basımına izin vermiştir.” İşte büyükelçi Sir Percy Loraine tarafından yapılan o ilginç ve öğretici konuşmanın ilk bölümü. Devamı yarına: ★★★ “Kemal Atatürk öleli on yıl oluyor. Kavga ve çekişmelerle, insanlığın geleceği hakkında duyulan umut ve korkularla dolu on yıl. Bu süre içinde kadın erkek, küçük büyük hemen herkesin yaşayışında değişmeler oldu, ama benim Atatürk’le ilgili anılarım tazeliğinden bir şey yitirmedi. Yiğit, vakur, dimdik bir adamdı. Kusursuz giyinirdi. Biçimli bir yüzü, duru mavi gözleri, çalı çalı kaşları vardı. Yer yer sert çizgili olan bu yüz hemen her zaman ağırbaşlı ve ciddiydi. Bakışlarında, her hareketinde, hatta hareketsiz duruşunda bile büyük bir canlılık göze çarpardı. Zihni de vücudu da kurulu bir yay gibi her an harekete hazırdı. Cumhurbaşkanı olduktan sonra askerî üniformasını çıkarmış, bu şerefli üniformayı bir daha tören ve geçitlerde bile giymemiştir. Bu gibi durumlarda her zaman sade bir gece giysisi, silindir şapka giyer ve nişan olarak yalnız Kurtuluş Savaşı’nın altın madalyasını (İstiklal Madalyası’nı) takardı. Seçkin bir adamdı, eşine kolay rastlanmayan bir adam. Tehlikeden korkmaz, güçlüklerden yılmak nedir bilmezdi. İçgüdü gibi bir şeyin yardımıyla, buna bir ad bulamıyorum çünkü başka kimsede benzerini görmedim. Bir meselede neyin önemli, nelerin önemsiz olduğunu çarçabuk ve kolayca kestirirdi. ★★★ Sorumlulukları ağırdı. Ancak O bunların hepsini kabul eder, başkalarının sırtına yüklemeye bakmazdı. Sorumluluktan korkmaz, kaçınmaya çalışmazdı. O’nun saygısını kazanabilmek için sizin de yüksek bir sorumluluk duygunuz olması gerekirdi. Tartışmayı çok sever ve bunu insanları zihin ve karakter bakımından ölçüp tartmakta bir yol olarak kullanırdı. Yumuşaklık etmez, yargılarında kolay kolay yanılmazdı. Dürüstlükten yana kusursuzdu. Apaçık görüşlerinin, çevresindekiler üzerinde elektrikleyici bir etkisi vardı. Doğa ona büyük bir irade gücü vermişti ama öyle sanıyorum ki, O bu gücü hep bilinçli bir disiplinle kullanıyordu. Hayatın uzun, bitmez tükenmez bir sınav olduğunu pek iyi biliyordu. Atatürk bu sınavda verilecek cevapları öğrenmeyi bir an olsun elden bırakmamıştır. ★★★ Kemal Atatürk’ün en sevdiği konuşma yolu, bakan arkadaşlarını da ayırmaksızın çevresindekileri, görüşmek istediği kimseleri psikolojik ve bilimsel bir sınavdan geçirmekti. Verilen cevaplar kadar karşısındaki kimseyi de dikkatle incelediği sezilirdi. Kimi zaman sorular yağdırır, kimi zaman da uzun uzun kendi görüşlerini açıklardı. Sonra soru dolu bir duraklama, çatılmış kaşlarının altından, o duru mavi gözlerin altından insanın içini okuyan bir bakışı... Bu bakışın ne demek istediği anlaşılırdı. Bu, kem küm etme demekti. ‘Karşılıklı konuşuyoruz şurada. Biliyorum, güç durumdasın, ama ben her şeye “evet efendim” diyenlerden hiç hoşlanmam. Düşündüğünü açıkça söyle. Belki de boş değildir söyleyeceklerin. Görelim bakalım!’ ★★★ Peki ne yaptı Atatürk, o parlak askerlik kariyerinin dışında neler başardı? Mutlak bir yönetimin küllerinden ve zihniyetinden yepyeni bir devlet çıkardı. Felaketlerle dolu bir savaşta artık her şeyin kaybolur gibi olduğu bir sırada O’nun Türk halkına inancı bir an bile sarsılmadı. Bu savaş, övünç verici bir askeri geçmişe sahip bir ulus için çok acı bir denemeydi. İşte Atatürk, Türk halkının kendine olan güvenini yeniden canlandırdı, zihinlerini özgürlüğe kavuşturup güçlerini harekete geçirdi. Eskimiş bir geçmişi gömüp ulusuna geleceğin kapılarını açtı ve bu ulusa sonuna kadar inandı. ★★★ Atatürk’ü diktatör sayanlar olmuştur. Bence bu hem yanlış hem de yanıltıcı bir görüştür. Kabul edelim ki, günümüzde ‘diktatör’ sözcüğünün yeterli bir tanımı yapılmış değildir ama Hitler’e, Mussolini’ye diktatör denmesine hiç kimsenin karşı çıkabileceğini sanmıyorum. Öyleyse Kemal Atatürk neden aynı gruba girmiyor diye bir soru sorulabilir. Bunun birçok nedenleri vardır. Bir kere Atatürk bilinçli olarak, kendi yokluğunda uygulanacak bir düzen kurmaya, kendinden sonra sürecek bir hükümet ve yönetim sistemi yaratmaya çalışıyor; görüşlerini zorla kabul ettirmekten çok doktrinlerini öğretmeye ve ülkülerini açıklamaya uğraşıyordu. Kurtuluş Savaşı sırasında arkadaşlarıyla hazırladığı tasarıya göre egemenlik Büyük Millet Meclisi’nindi. Halk tarafından seçilen mebuslar dört yılda bir Cumhurbaşkanını seçmekle görevliydi ve Meclis belli yasama ve yürütme yetkilerine sahipti. ★★★ Devrimler hiçbir zaman yumuşaklıkla olmaz. Bu yüzden başlangıçta, anayasanın ve organlarının yürürlüğe girmesinden önceki günlerde, Atatürk’ün zaman zaman kendi inisiyatifine dayanarak kesin hareket etmek zorunda kaldığı olmuştur. Gene de kanunlara aykırı davranışlarda bulunmaktan kaçınmıştır. Büyük Millet Meclisi’ne karşı büyük bir saygısı vardı. İç işlerde başlıca amacı, o sırada pek işlemese de ileride durumun gerektirdiği şekle uyup gelişebilecek esneklikte bir siyasal düzen ortaya koymaktı. ★★★ Pek çok kimsenin sandığı gibi sağa sola emirler yağdırmak şöyle dursun, Atatürk, Bakanları her zaman kendi sorumluluklarını yüklenmeye zorlardı. Öyle sanıyorum ki, eğer yaşasaydı belki bir sonraki Cumhurbaşkanı seçiminde adaylığını koymayıp, kurduğu düzenin kendisinin yokluğunda gereği gibi işleyip işlemediğini görmek için bir köşeye çekilecekti. Ancak arkadaşları ve danışmanları bırakır mıydı, bunu kestirmek güçtür. O’nun bütün tutumu şuydu: Kendisi Cumhurbaşkanı olarak devletin başıydı. Memleketin yönetimi, Büyük Millet Meclisine karşı Anayasa’yı uygulamakla görevli olan hükümetin göreviydi...” Emin Çölaşan’ın notu: Yarınki 10 Kasım tarihli yazımda sizlere bu önemli ve öğretici konuşmanın ikinci bölümünün tam metnini ileteceğim.",https://www.sozcu.com.tr/10-kasim-1948-bbc-de-ataturk-u-anma-konusmasi-p102843
Emin Çölaşan,Sahnede Devlet Bey var!,06 Kasım 2024,"Sevgili okurlarım, Türkiye gerilmiş durumda. Bir şeyler oluyor da aslında neler olduğunu hiç kimse bilemiyor. Milyonlarca insanımız şaşkınlık yaşıyor. Olanı biteni akıllar almıyor. Bu işin en basit ölçüsü şu: Sokakta mutlu insan görebiliyor muyuz? Ne yazık ki hayır. Küçük bir azınlık dışında herkes ne yapacağını, derdini kime anlatması gerektiğini bilemez durumda. ★★★ Bir sabah kalktığınızda belediye başkanlarının görevden alındığını görüyorsunuz. Ama hiçbiri için mahkeme kararı yok. Başkanlar şudur veya budur, kafadan ve keyfi kararlarla görevden alınır mı? Bunlar o makamlara halk tarafından seçilerek getirilmişti. Eğer suçları varsa açıklanır, toplum yasal gerekçelerini öğrenir. Suçları var mı, hiç kimsenin bir şey bildiği yok. Oysa birkaç ay öncesine baktığımızda bu başkanların her biri Yüksek Seçim Kurulu’nun onayı ile seçim listelerinde yer almıştı. Bunlar seçildikten sonra suç işlemişse gerekeni yapar ve görevden alırsın ama bu konuda halka en ufak bir bilgi vermeye bile tenezzül edilmiyor ki... ★★★ Şimdi bu sürecin baş aktörü olarak karşımızda Devlet Bahçeli var. Tayyipgiller iktidarının sözcülüğünü o yapıyor. Apo’nun İmralı’dan çıkarılıp Meclis kürsüsüne getirilmesini isteyen de Bahçeli... Dikkat ediniz, her konuda konuşan, her konuda karşımıza çıkan Recep Bey bu konularda derin bir sessizliğe gömülmüş durumda. Süreci bizzat Bahçeli yönetiyor!.. ★★★ Bunu yaparken acaba kendi kendine birkaç saniye olsun düşünüyor mu “Ben kime hizmet ediyorum” diye. Devlette hiçbir sıfatı yok. Bütün gücünü AKP iktidarına kayıtsız şartsız hizmet vermekten alıyor. Apo İmralı’dan çıkarılıp Meclis’e getirilsinmiş! Bu istemini dün ikinci kez yineledi. Bunları biz söylemiş olsak şimdiye kadar hakkımızda birkaç soruşturma açılır ve büyük olasılıkla tutuklanırdık. ★★★ Devlet Bahçeli bu sözleri söylerken, Apo’ya bu açıdan yaklaşırken bir şeyi unutmuş görünüyor: Recep Tayyip’in geçmişte Apo’ya yaptırdığı kıyakları... İki kıyaktan dünkü yazımda söz etmiştim. -PKK ile Norveç’in başkenti Oslo’da yapılan pazarlık görüşmeleri. O görüşmelere İngiliz ve İsveçli gözlemciler de çağrılmış ve önemli sırlarımızı öğrenme fırsatını bulmuşlardı. Pazarlık görüşmelerinde tutanak bile tutulmuş ve tutanaklar bir süre sonra PKK tarafından dünya medyasına sızdırılmıştı. Bütün bunlar olurken acaba Devlet Bey neredeydi? Devletin bir terör örgütüyle pazarlık masasına oturmuş olmasına karşı çıkmış mıydı? Biz unutmuş olabiliriz, lütfen şimdi kendisi açıklasın da öğrenmiş olalım. ★★★ İkinci kıyak Habur Sınır Kapısı’ndan Türkiye’ye Kuzey Irak’tan girişi sağlanan 50 dolaylarında PKK’lı terörist... ‘Çözüm süreci’ safsatası adı altında bunlar AKP iktidarı tarafından Türkiye’ye davet edildi. Yola çıkmadan önce kendilerine kesin güvence verildi: “Siz gelip Türkiye’ye giriş yapın. Sadece ifadeniz alınacak ve hemen Diyarbakır’a gideceksiniz...” Adamlar üniformalarıyla (!) geldiler ve Türkiye’ye giriş yaptılar. Karayollarında onları bekleyen büyük kalabalıklar birikmişti. ★★★ Bizde çare tükenmez anlayışıyla onun da çözümü bulundu. Habur’da bir çadır mahkemesi kuruldu. O mahkemeye iki günlüğüne atanan hakim ve savcılara Ankara’dan direktif verildi: “Kısaca ifadelerini alıp hepsini bırakacaksınız!” Ve göstermelik ifadeler alındı, adamlar serbest bırakıldı! Terörist kafilesi büyük tezahüratlar eşliğinde Diyarbakır’a yolcu edildi. ★★★ Bunlar olurken, devlet PKK ile Oslo’da pazarlık masasına otururken, Habur’da resmen çadır mahkemesi kurulup PKK’lıları aklarken acaba Devlet Bey neredeydi, ne yapıyor ve ne düşünüyordu? Şimdi kendisine ‘bir devlet adamı’ olduğunu varsayarak bu soruları soruyorum... Bu rezilliklere acaba o zaman karşı çıkmış mıydı? Bu sorulara yanıt verir mi? İktidarın stepnesi olmak kolaydır da, belli konularda yanıt vermek biraz zor olabilir. Verir mi? Bence veremez!",https://www.sozcu.com.tr/sahnede-devlet-bey-var-p101853
Emin Çölaşan,İntikam süreci başladı,02 Kasım 2024,"Sevgili okurlarım, Türkiye’nin dört bir yanında yakılmakta olan intikam ateşlerini hep birlikte izliyoruz. Ateşlerin bazısı küçük, çoban ateşi kadar... Ama bazıları çok büyük, yaklaşırsanız eliniz kolunuz yanıyor. Ama sonuç hiçbir zaman değişmiyor. Kin ve intikam ateşi bunlar. ★★★ Neyin kini, neyin intikamı? 31 Mart seçimlerinde yitirdikleri belediyelerin intikamı! Aradan aylar geçti ama bu hezimeti unutmaları mümkün olmadı. Bu hezimet içlerine evlat acısı gibi çöktü. Nice belde belediyelerini, nice büyükşehirleri kaptırdılar. Çoğu CHP’ye, Doğu ve Güneydoğu’da bazıları DEM’e gitti. ★★★ Şimdiki davranışlarına bakınız, resmen utanç dolu... Dışarıdan birileri görse mutlaka aynı şeyi düşünürdü: “Demek ki bu belediyeleri ele geçirenler hırsızmış! Büyük yolsuzluklara imza atmışlar, halkın parasını yemeye koyulmuşlar!..” AKP iktidarı haklı, devlet böyle bir sürece elbette izin vermez. Devlet ne yapacaktı yani! Bunların para yemesine göz mü yumacaktı! ★★★ Kendilerini şimdi yandaş medyada şöyle savunuyorlar: Sadece hırsızlık değil, bunların terör örgütleriyle de sıkı bağlantıları varmış. Zaten dikkat ederseniz bunlara oy verenlerin çoğu PKK’lıdır. Seçimde AKP’ye karşı birleşip iktidarımıza karşı işbirliği yapmışlardı. O zaman bu işin tek bir çaresi vardır, yerlerine kayyum atayıp bunları derhal görevden almak! Olay bu kadar basittir. Bizim yaptığımız da budur! ★★★ Sevgili okurlarım, intikam ateşi işte bu nedenlerle yakıldı ve bundan sonra da asla söndürülmeyecek. Şunu iyi bilelim... Yerel seçimleri kazanan muhalif partilerin mensupları, o makamlarda hiçbir zaman rahat oturtulmayacak. Yılın 365 günü diken üzerinde oturmaya elleri mahkûm. ★★★ Bugün mü yarın mı... Önce görevden alınacaklar... Sonra yerlerine kayyum atanacak. Evleri sabahın köründe polis tarafından basılacak. Önce ifade vermek için adliyeye gidiş...  Oradan rapor verilmesi için hastaneye sevk... Dönüşte tekrar adliye ve çok büyük olasılıkla tutuklama kararı. Ben size söyleyeyim, hakkınızda dava açıldıktan sonra en az bir yıl içeride yatmak durumundasınız. Yani bu devirde AKP’ye karşıt partilerden birine mensup başkan olmanın bedeli pek öyle ucuz değil! ★★★ CHP’li ya da DEM’li bir belediye başkanı olmanın faturası sadece bu kadarla da ödenmiyor. Hangi partiden olursa olsun yasa gereği, her partinin devlet bütçesinden alması gereken bir para var. Ankara’dan onay alması gereken önemli projeleri var. Biliyor musunuz, bunları bile kesiyorlar. Aslında cezaya çarptırılan o başkanlar veya yönetimleri değil, o partilere oy vermiş olan milyonlarca insanımız. İktidar partisi ve Saray bunları bizden çok daha iyi biliyor ama tuttuğu bu çarpık yoldan geri adım atması mümkün olmuyor. ★★★ Ahmet Özer ilk değil ama bu konudaki son örnek... Amaç muhalif kesimleri kim olursa olsun korkutmak, sindirmek ve yargı yoluyla etkisiz duruma getirmek. Cezaevi koşullarında kendilerini savunma olanakları yok. Bu insanları bu yola iteklemek ayıptır, günahtır. Tahmin ediyorum yakın gelecekte aynı durumlar Ekrem İmamoğlu gibi başkanların başına da getirilecek. 31 Mart hezimetinin intikamı bu yolla alınmış olacak.",https://www.sozcu.com.tr/intikam-sureci-basladi-p100704
Emin Çölaşan,Kayyum-kayyım toto,05 Kasım 2024,"Sevgili okurlarım ne hallere düştük, başlıkta kullandığım sözcüğün doğrusu nedir, vallahi bilmiyorum. Kayyım mı kayyum mu! Son günlerin ‘moda’ sözcüğü. Karşımıza sık sık çıkıyor ve anlaşıldığı kadarıyla bundan sonra da çıkacak. Bu sözcük bazı yayın kuruluşlarında kayyım, bazılarında kayyum olarak geçiyor. Arapça olsa gerek de, doğrusunu bilemiyoruz. Neyse, esas konumuza gelelim... ★★★ Şimdi kafalarda önemli bir soru var... Bu iktidar günün birinde İmamoğlu’nu da görevden alır mı? Onun yerine de dışarıdan biri kayyum olarak atanır mı? Hiç kimse olmaz olmaz demesin zira Türkiye’de olmaz olmaz!.. İstanbul Büyükşehir başımızdaki AKP iktidarının bir numaralı kalesi idi. Yetki alanı geniş, maddi ve manevi olanakları sonsuzdu. Bugün de öyle. İstanbul’u kaybeden AKP gerçek bir şok yaşadı, kafasına balkondan tuğla düşmüş gibi oldu. ★★★ AKP halen bu ağır hezimetin acısını yaşıyor ve bu süreç İmamoğlu görevden alınmadıkça devam edip gidecek. Günün birinde alırlar mı? Neden olmasın. Hiç kuşkunuz olmasın, kayyum atanacak belediyeler şimdiden sıraya sokulmuştur bile... Hele de Doğu ve Güneydoğu’da DEM’in kazanmış oldukları... ★★★ Bu iktidarın amacı belli... Toplumu germek, sinirini bozmak ve bu gerilimi ne pahasına olursa olsun sürdürmek 2002 yılında iktidara geldiler ve bu süreci bize 22 yıldan bu yana yaşatıyorlar. Onların gündemi ile halkın gündemi farklı. Sadece günümüze bakalım. Halkın gündeminde enflasyon var, yolsuzluk ve hırsızlıklar var. İktidarın gündemi ise epeyce farklı! Bol palavra, İsrail düşmanlığı ve Filistin övgüleri yer alıyor. Devletle millet farklı kulvarlarda koşuyor, milyonlarca insanımız Tayyipgillerin sorumsuzluğu nedeniyle arada eziliyor. ★★★ Belediye kadrolarının görevden alınma gerekçesi olarak “PKK terör örgütüyle işbirliği” yaptıkları gösteriliyor. İddia bu! Şimdi yakın geçmişe kısaca bakıp bazı olayları anımsayalım. AKP hükümetinden gelen talimat doğrultusunda ilginç bir olay yaşamıştık, Habur sınır kapısından devletin izniyle giriş yapan 50 dolaylarında terörist otobüslerle Diyarbakır’a getirildi. Yollarda örgüt bayrakları açıldı, büyük tezahürat yapıldı. Ancak işin püf noktası başkaydı. Üniformalarıyla gelen bu teröristlerin ‘aklanması’ gerekiyordu... Ve aklandılar! ★★★ Yol üzerinde, Habur’da seyyar bir mahkeme kuruldu. Kamuoyunda çadır mahkemesi olarak bilinen bu mahkeme teröristleri sözüm ona yargıladı ve hepsini birkaç saat içerisinde serbest bıraktı. Böyle bir rezalet, böyle bir hukuk skandalı Cumhuriyet tarihinde o güne kadar görülmemişti. ★★★ Bu iktidarın ‘PKK marifetleri’ saymakla bitecek gibi değil. Bunlar büyük Diyarbakır mitinginde Apo’nun mektubunu okuttular. Büyük tezahürat yapıldı.   Peki, devlet PKK ile doğrudan pazarlığa girdi mi? Evet girdi! Pazarlık masası Norveç’in başkenti Oslo’da kuruldu. Orada PKK’nın üst düzey yetkilileriyle  birlikte bizim devletin en üst düzey temsilcileri de yer almıştı. Heyetimizin başkanlığını MİT’in Müsteşar Yardımcısı yapıyordu. İsveç ve Norveç hükümetinin yetkilileri de gözlemci olarak çağrılmıştı. Konuştular, belli konularda uzlaştılar. Toplantının tutanaklarını bir süre sonra PKK medyaya servis etti. ★★★ Sevgili okurlarım, siz şimdi lütfen şu çelişkilere bakınız!.. Bir yanda MHP’nin Genel Başkanı Devlet Bey çağrıda bulunuyor... “Gelsin Apo, çıkaralım İmralı’dan ve Meclis kürsüsünde konuşsun!” Konuşanlar kervanına dün Bülent Arınç da katıldı: “Genel af ilan edilsin ve Apo bırakılsın.” Sen bir yanda bunları söyleyeceksin, öbür yanda ise PKK ile temasta oldukları gerekçesiyle seçilmiş belediye başkanlarını görevden alacaksın! Olacak şey değildir. Çadır mahkemesi kuran sensin. Oslo’da PKK ile pazarlık masasına oturan, Osman Öcalan’ı seçimlerden önce TRT’ye çıkaran yine sensin. Sen neymişsin be abi!",https://www.sozcu.com.tr/kayyum-kayyim-toto-p101533
Emin Çölaşan,Ekranda tam not alanlar,07 Kasım 2024,"Sevgili okurlarım, istisnasız hepimiz günün belli saatlerinde televizyon izliyoruz. Özellikle de akşam saatlerinde... Tartışma programlarında karşımıza kim olduğunu pek bilemediğimiz bazı konuşmacılar çıkarılıyor ve onların sözlerine ister istemez dikkat etmek zorunda kalıyoruz. Bunlardan her birinin altına isimleri ve neci oldukları yazılıyor. Herkes kafasına göre takılıyor. Acaba ne diyecek diye izliyoruz ama bazıları fos çıkıyor. Bazıları ise ilgiyle izleniyor. ★★★ Bu süreçte benim de zevkle izlediğim birkaç kişi var... Bunların başında ilk sırayı Cemal Enginyurt alıyor. Kendisiyle bugüne kadar tanışma fırsatım olmadı ama söylediklerinin çoğunun altına imzamı atarım. Demokrat Parti milletvekili. Çok iyi konuşuyor, tek başına çok iyi muhalefet sergiliyor. Bazen güldürüyor, bazen düşündürüyor. İyi bir gözlemci. Onu sık sık Sözcü TV’de izliyoruz. Ağzı iyi laf yapan yürekli ve korkusuz bir adam. Korkmadan konuşuyor. ★★★ İkinci sırayı, bana sorarsanız yine şimdiye kadar hiç tanışmadığım Turhan Çömez alıyor... İYİ Parti milletvekili. Ancak her ikisi de konuşurken particilik yapmıyor. Çok gezmişler, çok görmüşler, derslerini iyi çalışmışlar ve bilip gördüklerini çok güzel anlatıyorlar. Turhan Çömez’in bu süreçte farklı bir konumu var. Geçmiş yıllarda AKP’de Recep Tayyip’in en yakınlarından biri idi. Çok şeyler biliyor. Deneyimlerini günümüze kadar taşımış, alan genişletmiş. Bildiklerini, gördüklerini ve Türkiye’nin nerelere sürüklendiğini çok güzel anlatıyor. ★★★ Gerek Cemal Enginyurt ve gerekse Turhan Çömez, iki siyasetçi olarak ilginç bir özelliğe daha sahip. Onları ekranda görünce, o programa ister istemez takılıyorum. Sonra bir bakıyorum, izleyenlerin çoğu benim gibi düşünüyor. Çok izlendiklerini, sevilerek izlendiklerini herhalde onlar da biliyordur. ★★★ Ekranlardaki ‘tartışma’ programlarına kadınlı erkekli bazı çok ilginç tipler çıkarılıyor... Ama itiraf edelim, önemli bir bölümü torpilli... Komşunun tanıdığı avukat, kayınbiraderin tanıdığı terör uzmanı, gazeteci arkadaşın tanıdığı siyaset bilimi uzmanı falan filan! Bunlar programlara eksik altyapı ile çıkarılıyor ama ellerinde çantaları, o kanal senin bu kanal benim ortalıkta dolanıyorlar. Konuştukça konuşuyorlar ama kendileri açısından pek bir işe yaramıyor. Belli programlara birkaç kez çağrılınca bazıları artık heyecanını yeniyor, kişisel şov yapmaya başlıyor. Ünlü olmak o kadar kolay değil, biraz çaba harcamak gerek! ★★★ Sevgili okurlarım, birilerinin televizyona çıkıp konuşması ciddi bir iştir. İnsanı vezir de eder rezil de! Bir yazı yazarsınız, gerekirse birkaç kez okuyup kendi denetiminizden geçirirsiniz. İlk aşamada irili ufaklı hatasız yazı olmaz. Yeter ki siz bu gerçeğin farkında olun, hataların düzeltilmesini sağlayın. Ama özellikle canlı yayın öyle değildir. Ağzınızdan bir kez çıkan yanlış laf sizi bağlar... Mahkemelik bile olursunuz. ★★★ Bazı programları izlerken dikkatimi bir şey çekiyor... Başka bir tartışma programına geçiyorum, ama o ne! O programda da aynı kişiler konuşuyor! Belli ki biri canlı yayın, diğeri ise önceden kayda alınmış. Türk halkı dikkatsizdir ya da umursamaz. Ama bu tartışmacıların ve bazı televizyon kanallarının yaptığı ayıptır. Bu ayıplar millete yutturulur. Millet o televizyon dünyasında olanların perde arkasını bilemez ki!",https://www.sozcu.com.tr/ekranda-tam-not-alanlar-p102210
Emin Çölaşan,Belediye konserleri ve CHP,16 Kasım 2024,"Sevgili okurlarım, Türkiye şimdi CHP’li belediyeler tarafından düzenlenen konserlerle çalkalanıyor... Bu memlekette her şey tersine döndü. Çok ilginçtir, şimdi aynı gerçeğe konserler olayında da tanık oluyoruz. İktidar saldırıda, CHP ise savunmada. Oysa bu tablonun tam tersi olması gerekiyordu. CHP hücumda, iktidar belediyeleri savunmada olmalıydı... ★★★ Türkiye bu işin sıkıntısını uzun yıllardan beri yaşıyor. İktidarın elindeki belediyeler ellerindeki sonsuz kaynakları uzun yıllar boyunca har vurup harman savurdular. Bırakın hesap sorulmasını falan bir yana, bu sorumsuzluk gündeme bile getirilmiyordu... Zira o AKP’li belediyelerin elinde muazzam bir ‘güvence’ vardı. “Bizim partimiz iktidarda, kimse bizden hesap soramaz!” Bu düşüncenin son derece doğru olduğunu (!) şimdi bir kez daha anlıyoruz. Gerçekten öyleymiş, onlardan kimse hesap soramazmış. Dağ fare bile doğurmadı. Hiçbirinden hesap sorulmadı ve sorulmayacak. ★★★ Ama madalyonun öbür tarafına da bakmak gerek... Kişisel görüşümü burada açıkça söylemek zorundayım... CHP’li bazı belediyeler tarafından çeşitli vesilelerle düzenlenen bazı yüksek ödemeli konserlere karşıyım. Bu konser işleri nasıl düzenlenir, gerçek maliyeti nedir, ödemelerin tarifesi hangi ölçülere göre belirlenir gibi konulardan elbette anlamam ama yapılan bazı ödemeler bana (vatandaş kimliğimle) biraz yüksek geldi. Açılan soruşturmaların, iktidar tarafından piyasaya sürülen düzmece feryatların ve sahte siyasi ağlaşmaların da elbette farkındayım. Ama dediğim gibi madalyonun bir de öteki yüzü var. Asıl ona bakmak ve iktidarın bu yutturmacasını dikkatle izlemek gerekiyor. ★★★ Hiç kuşkum olmadan iddia ediyorum... Türkiye’de en büyük yolsuzluklar AKP’li belediyeler eliyle gerçekleşti. İrili ufaklı bütün iktidar belediyeleri bu süreçte payına düşeni yaptı. Sadece yolsuzluk değil, onların yaptığı bazı harcamalarda ne ararsanız vardı. Bugün de öyle. Sadece bu kadar da değil... -Torpil. Devletin ve milletin milyarlarının eşe dosta ve özellikle de partili yandaşlara peşkeş çekilmesi. -Lüks harcamalar. Şatafatlı harcamalar. Son model süper lüks makam araçları. -İşe hiç gelmeden para verilen yandaş asalaklar. -En değerli arazilerin ve binaların dinci vakıflara, dinci kuruluşlara ücretsiz olarak peşkeş çekilmesi. ★★★ Şimdi belki haklı olarak soracaksınız “Bu dediklerinin belgesi var mı” diye. Evet var! Sayıştay raporları. Sayıştay anayasal bir kuruluş ve en önemlisi AKP’nin elinde. Yani muhalefetin elinde falan değil. Sayıştay’ın temel görevi belediyeler dahil bütün kamu kuruluşlarının hesaplarını ve özellikle de harcamalarını denetleyip raporlarını Meclis’e ya da savcılığa göndermek. Sayıştay’ın uzman denetçileri çeşitli zamanlarda kamu kurumlarını denetler, hesapları didik didik eder. Ve ortaya neler neler, ne pislikler, rezillikler ve yolsuzluklar çıkar. Ancak gelin görün ki işin içine hemen siyaset girer, AKP’li belediyelerdeki büyük yolsuzluklarla birlikte israfı da belgeleyen raporlar, bir takım makamlarda hasıraltı edilir!.. ★★★ O Sayıştay raporlarının bir bölümü medyada yayınlanır... İzleyenlerin tüyleri diken diken olur, ağızlardan hayret nidaları yükselir ama hepsi o kadar! Tozlu raflarda çürümeye terk edilen Sayıştay raporları bir süre sonra unutulur gider... Ve malı götürenlerin yanına her şey kâr kalır. Bu ortamda şu anda CHP’ye düşen temel görev Sayıştay raporlarını yeniden gündeme taşımaktır. AKP’li belediyeler bugüne kadar kaç konser ve toplantı düzenlemiş, kimlere kaç para ödenmiş... O raporlarda her şey var. Fazlasıyla var. CHP artık iç kavgaları, iç sürtüşmeleri bir yana bıraksın da hayatın olağan akışına dönsün. Savunmada kalmayı da bir yana bıraksın, karşı saldırıya geçsin. Elinde büyük kozlar var ama kaç yılın CHP’si bunları bir türlü kullanamıyor. Oysa maden çok verimli, kazmayı her vuruşta petrol fışkıracak!",https://www.sozcu.com.tr/belediye-konserleri-ve-chp-p104840
Emin Çölaşan,Apo İmralı’da halimize gülüyor mudur!,20 Kasım 2024,"Sevgili okurlarım, adam binlerce insanımızın doğrudan veya dolaylı olarak katili... Üstelik yarattığı ve yaşattığı terör eylemleri nedeniyle Türkiye’ye maliyeti çok yüksek oldu. Milyarlarca dolar. 1999 yılında Kenya’da enselenip Türkiye’ye getirildiğinde konuşuyordu: “Ben size her konuda yardımcı olmaya hazırım!” İşbirliği teklif ediyordu! ★★★ Aradan uzun yıllar geçti ve şimdi geldik Cumhuriyet’in 101. yılına ve biz hâlâ Apo konuşuyoruz. İçimizde birileri var, ona umut hakkı önerilmesini savunuyor. Umut hakkı!.. Türkçesi şu: Mahkûm oluşundan bu yana 25 yıl geçti. Bu kadar hapis yeter. Şimdi yeniden bir yasal düzenleme yapılsın ve Apo da özgürlüğüne kavuşsun.” ★★★ Memleketin başında bir sürü sorun varken biz onları unuttuk, şimdi varsa Apo yoksa Apo... Cezaevleri binlerce genç insanla dolu. Onların çoğunun içeride boş yere yatırıldığını acaba unuttuk mu! Kim onlar? Özellikle 15 Temmuz darbe girişimi sonrasında tutuklanan, yargılanıp en ağır hapis cezalarına çarptırılan genç subaylar, astsubaylar, askeri öğrenciler ve erler. Bırakın ateş etmeyi ve insan vurmayı bir yana, bunların hemen hiçbiri o gece ellerine silah bile almamıştı. Suçları kendilerine komutanları tarafından verilen emirleri uygulamak ve garnizon dışına çıkmaktı. Mahkemeler ne yazık ki onların savunmalarını dikkate almadı ve çoğu müebbet hapis cezasına çarptırıldı. ★★★ Şimdi sıra genç teğmenlerde!.. Onların suçu diploma töreninde ‘Mustafa Kemal’in askerleriyiz’ diye slogan atmak. Şimdi torbadan o pırıl pırıl teğmenler çıkarılmak üzere!.. Türkiye yine karıştı... Tam sayı henüz belli değil ama TSK’dan ihraç edildiklerine ilişkin karar kendilerine birkaç gün sonra tebliğ edilecek. Bakalım piyango hangilerine vuracak. ★★★ Bazen aklıma geliyor da kendi kendime soruyorum!.. Biz ‘özgür ortamımızda(!)’ bunları yaşarken, özgür olmayan Apo acaba İmralı’da neler yapıyor, bizim için neler düşünüyor! Can güvenliği tamam... Sağlığı ve yemesi içmesi dört dörtlük... Canı sıkılmasın diye İmralı’ya getirilen kendi seçtiği özel örgüt elemanları da yanında. Allah’tan daha ne isteyecek. Yakında belki serbest bırakılacak, belki de Bahçeli’nin istemi doğrultusunda Ankara’ya getirilip Meclis kürsüsünde konuşma yapması sağlanacak! Acaba diyorum Apo biz dışarıdakilerin haline gülüyor mudur! Salim Taşçı’nın ardından Sevgili okurlarım dostumuz, arkadaşımız ve kardeşimiz Salim Taşçı aramızdan ayrıldı... Çok ilginç bir adamdı. Bir yanda ‘şifa bulmaz’ bir Atatürkçü!.. Nereye gitse yanında bir avuç Atatürk rozeti taşır ve çevresindekilere armağan ederdi. Salim Türkiye’de emlak olaylarını en iyi bilen insandı. Bu gibi konularda herkese yol gösterir, yardımcı olurdu. Başı sıkışan ona koşup yardımını isterdi. ★★★ Kızılay’da bürosuna bazen dostlarını öğle yemeğine çağırırdı. Mönü hep aynı idi. Pastırmalı kuru fasulye ve turşu.    Bir hastanız mı var, Salim onun başının ucunda... Hastane bulur, doktor bulur, derdinize çare arardı. Yakınlarımızın ve büyüklerimizin ölüm yıldönümünü bilir, mezar başındaki küçük anma törenlerinde ve Kuran okunmasında mutlaka olurdu. Atatürk’ün askeri Salim aynı zamanda beş vakit namazını kılan iyi bir Müslüman ve hacı idi. ★★★ Amansız bir hastalığa yakalanmıştı ve en büyük sorunu sigara içmesiydi. Sigarayı bırakması bir türlü mümkün olmuyordu. Yattığı hastanelerde bile mutlaka bir çaresini bulup içerdi. -‘Abi hemşireyi ayarladım, bina dışına çıkıp içiyorum. Paketi de tuvalette sifonun arkasında keşfettiğim deliğe gizliyorum!’ Dostumuz Salim Taşçı dün Ankara’da toprağa verildi. Allah rahmet eylesin.",https://www.sozcu.com.tr/apo-imrali-da-halimize-guluyor-mudur-p105975
Emin Çölaşan,Ve sonunda beraat ettik!,28 Kasım 2024,"Sevgili okurlarım, bundan tam beş yıl önce gazetede odamın duvarına yapıştırdığım ve düne kadar orada asılı duran bir mahkeme çağrısı vardı. ‘Terör örgütüne bilerek ve isteyerek yardım etmek’ iddiasıyla hakkımızda açılan davanın ilk duruşmasının çağrısıydı. Dava konusunda hangi terör örgütünün adı geçiyordu? FETÖ! Demek ki biz bunca yıl sonra FETÖ’cü olmuştuk ve bu nedenle, hem de Ağır Ceza’da yargılanacaktık! Peki hangi yazılarım nedeniyle yargılanacaktım? Örgüt propagandası suçunu hangi yazılarımda işlemiştim? Dava dilekçesinde yer alan iddialar doğrultusunda adı geçen yazılarımı defalarca okudum. En ufak bir suç bile olmadığı belliydi. Yolsuzluk olaylarını, özellikle de 17-25 Aralık hırsızlıklarını yazmıştım.  Amaç bizim gazeteye de korku salıp susturmaktı, sindirmekti. Bu amaçla açılan çok sayıda davalardan biriydi. ★★★  Yargılanan arkadaşlarımız arasında o zamanki genel yayın yönetmenimiz Metin Yılmaz, Necati Doğru, Gökmen Ulu, Mustafa Çetin gibi isimler vardı. Ne ilginçtir, bizi yargılayan mahkeme 37. Ağır Ceza idi. Başkanı Akın Gürlek isimli genç bir hakim. Özgür Özel ondan şimdi “İktidarın seyyar giyotini” diye söz ediyor. Güzel bir tanımlama... Nedeni belli... Zira bütün siyasi davalar, kritik davalar onun mahkemesine düşüyor ve herkesin biletini o şahıs kesiyordu. Akın Gürlek ismi o günlerde bu kadar bilinmiyordu ama sonra çok ünlü oldu! Bizi de yargıladı ve cezamızı kesti. Benim payıma düşen 3 yıl 6 ay 15 gün hapis cezası oldu. Diğer arkadaşlar da ortalama o kadar aldı. ★★★ AKP’nin doğrultusunda çok iyi çalışan(!), Anayasa Mahkemesi kararlarını bile takmayan Akın Gürlek sonraki yıllarda meslek yaşamında büyük başarılara imza attı. Önce Adalet Bakanlığında Bakan Yardımcısı yapıldı. Şu anda ise İstanbul Cumhuriyet Başsavcısı. Evet, 2019 yılında başlayan yargılama sürecimiz aradan yaklaşık beş yıl geçtikten sonra dün sonuçlandı. Hep birlikte beraat ettik. ★★★ Ancak bu olayda ilginç bir duruma daha tanık olduk. Mahkeme kararının bozulması için Yargıtay’a başvuruda bulunmuştuk. Kurallar gereği, dosya önce Yargıtay Cumhuriyet Başsavcılığı tarafından inceleniyor. Başsavcılık inceledi ve kararını verdi: “Verilen mahkûmiyet kararı hukuka ve yasalara uygun değildir ve esastan iptali gerekir.” Açık söylemek gerekirse ben yine de endişe ediyordum. Zira bu Başsavcılık kararı kesindi ama Yargıtay 3. Ceza Dairesinin vereceği kararı etkilemezdi. Ve sonucu dün aldık. Aksi takdirde, mahkemenin kararı onanmış olsa hapse girecektik. Başka yolu yoktu. ★★★ Avukatımız Serhan Özdemir hep söylüyordu: “Abi bu dosyanın içi boş. Yargıtay böyle saçma sapan, içi boş bir kararı asla onamaz. Göreceksin olumsuz hiçbir şey çıkmayacak.” Dedim ya, ben endişe ediyor ve yazılarımı da o endişe doğrultusunda yazıyordum. Serhan dün sabah kararı gazeteye iletince biraz olsun rahatladık ve pasta yedik! ★★★ Sevgili okurlarım, ben bu FETÖ ile ilgili nice yazılar yazmış ve nice belgeler açıklamış bir gazeteciyim. Kırk yıl düşünsem aklıma gelmezdi ki günün birinde FETÖ’cü olmakla suçlanacağım... Ve üstelik hapis cezası alacağım! İnanılır gibi değildi ama oldu. Diğer arkadaşlar için de öyle. Ama bu davayı açmakla bizim tam beş yılımızı yediler. İktidarın klasik taktiği... Yargıla, elindeki yargı gücünü kullan, gerekirse hapis cezası ver ve bize karşı olanları bu yolla korkutup ezmeye çalış. ★★★ Evet, biz bu Yargıtay kararıyla aklandık. Ama gelin görün ki aklanamayan binlerce suçsuz insan cezaevlerini tıka basa doldurmuş durumda. Onlar ne yapacak?",https://www.sozcu.com.tr/ve-sonunda-beraat-ettik-p108356
Emin Çölaşan,İktidarın Kürt oyunları!,01 Kasım 2024,"Sevgili okurlarım, başımızda bir iktidar var ki gücünün çoğunu toplumu germekten elde ediyor. Önce gereceksin, sonra yumuşamadan söz edeceksin. Ellerindeki gücün çoğunu germek için kullandılar ve hiç kuşkunuz olmasın, son günlerine kadar da aynı şeyi yapacaklar. Şımardıkça şımardılar. “Devlet biziz, tanrı bütün yetkileri bize verdi, istediğimiz gibi kullanırız” dediler. 46 yıllık gazeteciyim, böylesini hiç görmemiştim. Bizi birbirimize düşman ettiler. Kendilerinden olmayanlara hayat hakkı tanımadılar, bundan sonra da tanımayacaklar. ★★★ Hele başımızda bir ‘dünya lideri’ var ki sormayın gitsin!.. Cumhuriyet’in kurucusunun ismini bile söylemek içine sinmiyor. ‘Atatürk’ diyemiyor. ‘Gazi Mustafa Kemal’ falan diye geçiştiriyor. Yaptığı açıklamaları izlemişsinizdir. Günün birinde Atatürk dediğini duyarsanız gelin bana, istediğinizi söyleyin. Sineye çekmeye razıyım! ★★★ Atatürk anlatır. Vahdettin isimli hain padişah Saray’da kendisine aynen şöyle demiştir: “Paşa Paşa, millet bir koyun sürüsüdür, ben o sürünün çobanıyım.” Düşünüyorum da, acaba biz şimdi yine koyun sürüsü mü olduk? Son marifetlerine hep birlikte tanık oluyoruz... Halkın oylarıyla seçilen belediye başkanlarını tutuklayıp içeri alıyorlar, bu yolla milleti korkutmaya ve sindirmeye çalışıyorlar... Çünkü biz sürüyüz, onlar çoban ya! Sopa şimdilik onların elinde. ★★★ Amaçları anayasayı bir kez daha değiştirip Recep Tayyip’in üçüncü cumhurbaşkanlığının önünü açmak. Bunun için Meclis’teki kelle sayıları yeterli değil. AKP artı Bahçeli oyları yetmiyor. O halde ne yapacaksın? Yeterli kelle sayısına ulaşabilmek için DEM’i ayarlayacaksın. Bunun yolu gayet basit! Yeni bir taktikle Kürtleri kafakola alacaksın. ★★★ Ne dedi Meclis kürsüsüne çıkan Recep Tayyip? “Kürt kardeşlerime sesleniyorum. Sevgili Kürt kardeşim senden bu eli sımsıkı, samimiyetle tutmanı bekliyoruz. Gelin, Türkiye yüzyılını(!) beraberce ve hep birlikte inşa edelim. Gelin, yumruklarını sıkanları aradan çıkaralım...” Peki, niye söyledi bu sözleri? Devlet Bahçeli’ye hoş görünmek için. O Bahçeli ki, birkaç yıl öncesine kadar Recep Tayyip’e inanılmaz hakaretler yağdırırdı. O kadar ki, onun mürekkebi henüz kurumamış ağır sözleri bizleri bile incitir ve rencide ederdi.    ★★★ Şimdi işi Devlet Bey’e düştü. Yetmiyor olsa bile onun Meclis’teki kelle sayısına muhtaç... Buraya bir de Meral Akşener’i sokuşturmak gerek. Aynen Bahçeli gibi, İyi Parti Genel Başkanı olarak Meral Hanım da kendisine hakaretler yağdırırdı. Keskin bir muhalif idi. Sonra dönmek zorunda kaldı. Recep Tayyip bu hakaretleri bir süre sineye çekti ama baktı ki olmuyor, Akşener hakkında da çeşitli davalar açtı. Cumhurbaşkanına hakaret davaları... Ve açmış olduğu bütün davaları önceki gün geri çekti! Ne ilginç değil mi! ★★★ Bakınız Recep Tayyip yine Meclis kürsüsünde önceki gün Devlet Bahçeli’ye nasıl övgüler düzüyordu: “Devlet Bey tavır, konuşma, söylem ve siyasetiyle feraset ve tecrübesiyle, cesur çıkışlarıyla, akıl dolu cümleleriyle tarihe not düşen, tarihe istikamet veren bir liderdir. Onun son (Apo) çağrılarını bu çerçevede okuyanlar önümüze açılan tarihi fırsat penceresini görüp heyecanlanmaktadır!” Vay be! Sen birkaç gün önce onun evine gidip istekte bulunacaksın! “Devlet Bey ben söylersem olmaz. Sen çık Meclis’te kürsüye, Apo’ya güzel bir çağrıda bulun. Meclise’e çağıralım onu...” Belki bu ricasının sonunu ‘yerse yer, yemezse yemez’ diye bitirmiştir. Şimdi onlara Kürt oyları lâzım. ★★★ Şu çelişkiye bakınız... Sen bir yanda Kürt oylarına talip olacaksın, öbür yanda ise Kürtlerin oy verip seçtiği ya da seçtirdiği belediye başkanlarını sıraya dizip sırayla görevden alacaksın... Kürt oyunu oynanıyor. Oyun bu kez hepimizin, ama özellikle Kürtlerin üzerinden oynanıyor. Bizi birbirimize düşman edemediler, şimdi sıra yeni oyun kurmaya geldi.",https://www.sozcu.com.tr/iktidarin-kurt-oyunlari-p100403
Emin Çölaşan,Atatürk’ün askerleri kime emanet?,22 Kasım 2024,"Sevgili okurlarım her gece yatıyoruz, sabahları kalkıyoruz ama yaşantılar hiç değişmiyor. Suratımızdan düşen bin parça... Ve bu olumsuz koşullara her gün yenileri ekleniyor. Milletin sinirleri gergin, sinirleri bozuk. Diploma töreninde kılıç çatan, ‘Mustafa Kemal’in askerleriyiz’ diye slogan atan genç teğmenlerin başı şimdi derde girmek üzere. ★★★ O törende Mustafa Kemal’e bir çeşit bağlılık yemini ettiler. Evet, başları derde girecek. Komutanlık düzeyinde belki en ağır cezayı alacaklar. Elleri mahkûm, bu işten yarasız beresiz kurtulmaları mümkün değil. Cezalarını askeriyenin Yüksek Disiplin Kurulu verecekmiş. Biletleri kesilmek üzere. İhraç edilmeseler bile (eğer bana soracak olursanız!) öyle bir ceza alacaklar ki, o cezalar TSK’da kaldıkları sürece üzerlerine zamk gibi yapışık olarak kalacak. Bilmiyoruz, belki görevde oldukları sürece en etkisiz, en kötü görevlere atanacaklar. Belki bazı amirleri onlara laf çakacak! “Vay bee, demek sen Mustafa Kemal’in askerisin haaa!” Olur mu olur yani! ★★★ Milli Savunma Bakanlığı bu olayda hiç değilse TSK’nın saygınlığını korumakla yükümlüdür. Bu pırıl pırıl genç teğmenler yüz kızartıcı suç işlemedi. Ama gelin görün ki olayda işaret fişeğini Recep Tayyip ateşledi. Teğmenleri resmen, hem de çok ağır sözlerle suçladı. Bir anlamda TSK’yı bir kez daha kendi siyasetine alet etti. Onun bu gibi davranışları nedeniyle TSK (ne yazık ki) giderek yıpranıyor ve saygınlığını yitiriyor. Milyonlarca insanımız artık şunu soruyor: “Yoksa ordumuzu da ele mi geçirdiler, askeriyeye de siyaset mi soktular?” Bu sorulara herkes istediği gibi yanıt verebilir. Önemli olan bu son olayda teğmenlerin daha fazla yara bere almasının önlenmesidir. Anlı şanlı komutanlarımız herhalde insafa gelecektir, gelmesi gerekir. Uçak soruları Sevgili okurlarım, gazetecilik dünyanın her yerinde kuralları aynı olan bir meslektir... O kurallar asla değişmez. Gazeteci araştırır, ilgili kimselere soru sorar ve verilen yanıtları yazar. Bizde ise bu kurallar hızla değiştiriliyor. Bir bakıyorsunuz ortada sorulmuş sorular yokken dışarıdan birileri sizin adınıza sözüm ona sorular sormuş, sözüm ona verilen yanıtları da altına ekleyip yayın kuruluşlarına servis etmiş. Çok ayıptır. Yutturmacadır. Hele bu işin içinde Cumhurbaşkanının adı kullanılıyorsa daha da ayıptır. ★★★ Bunları neden söylediğimi belki tahmin etmişsinizdir. Ortalıkta oynanan bir oyun var ve bu oyuna Cumhurbaşkanı da özellikle dış gezilerinde (uçakta) alet ediliyor. O gezilerin her birine seçmece yandaş gazeteciler davet ediliyor. Onlar Cumhurbaşkanının uçağında ağırlanıyor. Dünyanın dört bir yanına düzenlenen bu dış gezilerde o gazeteciler için her şey beleş. Ceplerinden bir kuruş çıkmıyor. ★★★ Fonksiyonları ise son derece ilginç! Kendilerine birazdan soru cevaplar dağıtılacak. Yani gazeteciler tarafından uçakta Cumhurbaşkanına sorulan sorular ve onun verdiği yanıtlar!.. Ve eline tutuşturulan metni gören istisnasız her gazeteci bunu kendi yayın kuruluşuna haber olarak geçecek! Daha doğrusu Saray geçecek. “Sayın Cumhurbaşkanımız uçakta gazeteciler tarafından sorulan sorulara yanıt verdi ve şunları söyledi!...”   ★★★ Oysa o davetli gazeteciler tarafından kendisine sorulmuş olan bir tek soru bile yok. Şimdi haklı olarak diyeceksiniz ki ‘o halde her dış gezisi sonrasında bizim okuduğumuz o soru cevaplar neyin nesidir.’ Hemen söyleyeyim, o yazılı soru cevapların gerçekle hiçbir ilgisi yok. Onları Recep Tayyip’in Saray danışmanları önceden hazırlıyor. Davetli, beleşçi gazetecilere dağıtıp “bu metin kullanılacak” diye talimat veriyor ve iş bitiyor! Pardon, eksik söyledim... İş o kadarla bitmiyor. Geriye o uzun toplantı masasında hep birlikte fotoğraf çektirmek, yiyip içmek ve biraz da beyefendi ile muhabbet edip onurlanmak kalıyor! ★★★ Sevgili okurlarım, bu yapılan ayıptır ama ayıbı ikiye ayırmak gerekir. Saray danışmanları Cumhurbaşkanı adına hayali ve düzmece soru cevap metinleri hazırlıyor. Soruyu kimin sorduğu bilinmiyor. İkincisi, bu süreçte isimleri kullanılan ve soru sormuş gibi gösterilen bizim ‘acar gazetecilerden’ bir tanesi bile (olanları bildiği halde) asla itiraz edemiyor. Beleş bir dış gezi uğruna bizim mesleğin saygınlığı göz göre göre yok ediliyor. Böylesine, bu kadarına Türkiye’de bu döneme kadar hiç denk gelmemiştik. Helal olsun yapanlara da, yaptıranlara da, bu rezaleti görmezden gelip göz yuman sayın ve muhterem uçak gazetecilerine de!",https://www.sozcu.com.tr/ataturk-un-askerleri-kime-emanet-p106597
Emin Çölaşan,Adamına göre muamele. Torpil!,05 Aralık 2024,"Sevgili okurlarım Türkiye’nin en önde gelen ve toplumu yıpratan sorunlarından biri adamına göre muameledir. Bunun adına torpil diyoruz. Açıkça itiraf edelim hepimiz hayatımız boyunca şu veya bu nedenle çeşitli torpil arayışlarına girmişizdir. Mahkemelik olan hakim ve savcı arar, torpil bakınır. Öğrenci not hikayesi için hocasının tanışlarını araştırır. Hastanede doktora görünüp muayene olmak isteyen hasta, büyük olasılıkla yine torpil peşindedir. Hele iş insanı iseniz ve ihaleye girmeyi düşünüyorsanız torpil kesinlikle gereklidir! Bazıları da eşlerine torpil olur. ★★★ Dün gazetelerde vardı, bir üniversitede dekan olarak görev yapan hoca, boşalan profesörlük kadrosu için aday ilanı vermiş. Koşullar sadece dekan beyin eşine uyuyormuş! İstenilen koşullar sadece hanımefendi hocamız için geçerli imiş! Atanacağı kesinmiş. Recep Tayyip kendisinin özel Arapça tercümanı olan şahsı Ürdün’e büyükelçi olarak atadı.  Bunların tamamı ve daha niceleri, adına adamına göre muamele ve torpil denilen kavramların tipik örnekleridir. ★★★ Şimdi gelelim esas konumuza... Üç MHP milletvekili bundan kısa süre önce İstanbul hava limanında altın kaçakçılığı yaparken suçüstü yakalandılar. Bavulları ağırdı. Açıldığında içlerinden külçe altınlar çıktı. Gümrük yetkilileri gereğini yaptı ve altınlara el konuldu. Bu olanlardan hiç kimsenin haberi olmamıştı. ★★★ Olayı MHP’nin yaptığı açıklamadan öğrendik. Açıklamada vekillerin isimleri bile verilmişti. Biri Isparta, diğer ikisi Bolu ve Kilis milletvekili. Genel merkez üçünün de partiden istifasını istemişti... Ve her üçünün de (hem de hiç itiraz etmeden) partiden istifa ettiği açıklandı... MHP bu üç istifayı derhal kabul etti. ★★★ Bu çok önemli bir olaydı... Hele bizim gibi her olumsuzluğun kamuoyundan gizlendiği bir ortamda açığa vurulmuş olması, hadiseye daha da önem kazandırıyordu. Dubai dönüşü bavullarında yüzlerce kilo altınla yakalanan ve partilerinden istifa ettirilen üç adet milletvekili! Olayın hemen ardından milletvekilleri ayrı ayrı konuştu: “Liderimizin ve partimizin son nefesimize kadar emrindeyiz.” “Verilen karar başımız üstünedir.” “Liderimizin yanından bir adım bile geriye atmayacağız.” ★★★ Dubai’ye boş valizlerle gidiyorlar, kilolarca altın dolu valizlerle İstanbul’da yakalanıyorlar. Gerçek bir servet. Bizim vatandaşımız gram altının, çeyrek altının kuruş hesabını yaparken milletin oylarıyla seçilen birileri tıka basa altınla dolu valizlerle dönüş yapıyor. Peki, MHP bu olacakları önceden biliyor muydu? Bence biliyordu çünkü ihbar gelmiş... Ve bu nedenle ön alıp olayı kamuoyuna duyurmak zorunda kaldılar. ★★★ Buraya kadar olanlar normal,.. Ancak çoğu olayda olduğu gibi bu işin de sonu gelmedi. Hukuk ve adaletin var olduğu bir ülkede yaşıyor olsaydık, bu kaçakçılık olayı ile ilgili önemli gelişmeler olması gerekirdi. Ama “Burası Türkiye abicim her şey olur ve her şey zamanla unutulmaya terk edilir” anlayışı doğrultusunda, bizde de hiçbir gelişme olmadı. 1- Bu üçünün dokunulmazlığı kaldırılsın diye Meclis’te de hiçbir işlem başlatılmadı.   2- Partilerinden kovuldular ama Meclis Başkanlığı bu hadiseyi görmezden geldi. 3- Recep Tayyip bunu yapan milletvekilleri ortağı olan MHP’den değil de başka partiden olsa kıyametleri koparırdı. MHP yıpranmasın diye ağzını bile açamadı. 4- Üzerlerindeki siyasi baskı nedeniyle savcılar da harekete geçirilmedi, fezleke hazırlanmadı. 5- Külçe külçe altınların nereye ve kimlere getirildiği, parasının nereden bulunduğu da araştırılmadı ve ortada kaldı. ★★★ Biz bu olaylara alışkınız!.. Yazının başlığında o yüzden o iki sözcüğü kullandım. Adamına göre muamele ve torpil. Peki, bu kaçak altınlar konusunda bundan sonra başka gelişmeler olur mu? Bence olmaz. Başkaları yapsa olurdu da şimdi işin içinde MHP milletvekilleri var. Yani kesinlikle olmaz!",https://www.sozcu.com.tr/adamina-gore-muamele-torpil-p112634
Emin Çölaşan,"Gitti Filistin, geldi hapishane",25 Aralık 2024,"Sevgili okurlarım, Türkiye’de tepemizde kaynatılan sular bir türlü durulmuyor... Çoktan beri kendi sorunlarımızı unuttuk, gözlerimizi Arap alemine çevirdik ve oralardan gelen doğru veya yalan haberlere odaklandık. Bazılarımız Türkiye Cumhuriyetini o Arap aleminin kurtarıcısı yapmaya, onlardan medet ummaya soyundu. Türklüğümüzü neredeyse unutacaktık! ★★★ İktidar medyası önce Filistin davasına, Filistin’i kurtarmaya soyundu. Aylardan yıllardan beri gece yatıyorduk Filistin, sabah kalkıyorduk karşımızda yine Filistin. Neyse ki sözünü ettiğim bu Filistin tantanası şimdilik biraz durulmuş gibi. İktidar medyası bile bu işten epeyce vazgeçmiş gibi görünüyor. Peki ne olacak, aradaki boşluğu nasıl dolduracağız! İmdadımıza Suriye yetişti! Şimdi varsa yoksa Suriye... Kurtar bizi Suriye... 82. vilayetimiz, camilerinde namaz kıldığımız, uğruna milyarlarca dolar harcadığımız, milyonlarca Suriyeliyi kendi vatanımızda ağırlamayı sürdürdüğümüz bir başka Arap ülkesi. ★★★ Bu olaylarda beni bir Türk vatandaşı olarak en çok inciten ve rencide eden nedir, ondan kısaca söz edeyim... Bizi kandırmaya yönelik yalan kampanyaları... Tanık olduğumuz, bazılarını gözlerimizle gördüğümüz, bazılarını ise kulaklarımızla duyduğumuz yalanlar. Bir küçük örnek vereyim... Şam’da düşük rejimin bir hapishanesi var. Özel inşa edilmiş büyük bir cezaevi kompleksi. Bizim iktidar medyası haftalar boyunca acayip yayınlar yaptı: Burada binlerce kişi işkence görmüş ve öldürülmüştü! Türkiye’yi yöneten Tayyipgiller iktidarı da (ne yazık ki) bu iddialara ortak olup çığırtkanlık yaptı. ★★★ Fakat aksilik bu ya, cezaevi kazmalarla, balyozlarla, küreklerle kazıldıkça kazılıyor ama herhangi bir ceset bulunması mümkün olmuyordu!   Bu durumda bizim iktidar, ellerindeki büyük ve önemli bir propaganda kozunu kaçırmış olacaktı!.. O halde ellerindeki bu kozu yitirmemek için ne yapmalıydı? 80 kişilik bir AFAD arama kurtarma ekibini Türkiye’den Şam’a getirdiler... Ellerinde arama köpekleri, modern arama kurtarma aygıtları vardı ve hemen işe koyuldular. ★★★ Kazı işlemleri başladı... Cezaevinin bütün hücrelerine girildi. Duvarlar ve beton bloklar yıkıldı. Fakat hayret, aradan 10 gün geçmesine karşın, bilindiği kadarıyla ortaya ceset falan çıkmıyordu! Bizimkilerin yeri göğü inleten bu kayıp cesetler tantanası şimdilik (ve zorunlu olarak) sona ermiş görünüyor! ★★★ Şimdi burada bir ekleme yapayım ki sözlerim yanlış anlaşılmasın. Esad’ın avukatı değilim. Bunları diktatörlük rejimini savunmak için yazmıyorum. Benim tepemi attıran hadise, Türk Milletine şu son AFAD ve Suriye değil, her konuda böyle kocaman yalanlar söylenmesidir. Parti propagandası uğruna söylenen yalanlar... Milyonlarca insanımız adına istirham ediyorum, bizi eşek yerine koymasınlar. Filistin olayında da karşımıza böyle bir sürü yalanlarla çıkmışlardı. 80 kişilik AFAD ekibini Türkiye’den Şam’a getiriyorlar ama sonuç sıfır... Ya da sonuç alındıysa bunun millete açıklanması gerekmez mi? ★★★ Şimdi soruyorum: AFAD işkence ve ölüm olaylarıyla anlatılan Şam’daki cezaevinde bir şeyler buldu mu? Bulduysa ne buldu? Bu sorulara da yanıt verilmeyeceğine adım gibi eminim ama yine de soruyorum. Zira bunların en büyük özelliklerinden biri gerçekleri milletimizden saklamaktır. Bir olayın peşine takılırlar, o olayı uzun süre gündemde tutup propaganda vesilesi yaparlar, amaca ulaşamayınca da gerçekleri unutturup gizlemeye kalkışırlar. Bunu da bekleyelim bakalım, belki bir ses verirler!",https://www.sozcu.com.tr/gitti-filistin-geldi-hapishane-p119258
Emin Çölaşan,Kurtar bizi Apo!,31 Aralık 2024,"Sevgili okurlarım, adına Apo denilen vatandaş tam 25 yıldan bu yana İmralı adasındaki özel cezaevinde istirahat ediyor! 1999 yılında yakalanıp getirilmişti. Binlerce insanımızın katili idi. Bunları ne çabuk unutuyoruz. Özel uçakla gözleri bağlı olarak Türkiye’ye getirilirken adeta yalakalık yapmaya başlamıştı: “Ben devletime hizmet etmeye hazırım!” ★★★ Yargılaması yapıldı ve önce idama mahkum edildi. Tam da bu aşamada Meclis’ten çıkan bir kanun doğrultusunda idam cezası kaldırıldı ve Apo otomatik olarak müebbet hapse mahkûm edildi. Beş gün süren duruşmaların birinde ben de vardım. Yine ricacı oluyordu. O zaman Hürriyet gazetesinde yazıyordum ve PKK terörü konusunda en ağır yazıları yazan gazetecilerden biri idim. ★★★ Duruşma salonunda aramızda birkaç metre mesafe ancak vardı... Bir ara gözlerimiz birbirine denk geldi ve takıldı. Birkaç dakika boyunca gözlerimiz ayrılmadı ve resmen kesiştik! Bu olay ertesi gün gazetelerde yer aldı. Doğrusunu isterseniz duruşma salonundaki ezik ve sinik Apo’nun günün birinde kurtarıcımız olmaya soyunacağını o zaman aklımıza bile getiremezdik. Şimdi ise bu gerçek karşımızda apaçık sırıtıyor! Hiç kuşkunuz olmasın, 25 yıldan bu yana Türkiye’deki en ayrıcalıklı mahkûm o!.. Canı sıkılmasın diye yanına bazı PKK’lı mahkûmlar getirildi. Bunun nedeni özellikle AB’ye yönelikti... Zira bazı batılı ülkeler onun nefes alışını bile dikkatle izliyordu. Beyefendiye cezaevi kurallarını çiğnetmeden her türlü olanak sağlanıyordu. Bazen özel olarak istediği yemekler bile odasına servis ediliyordu. Odasına istediği gazeteler getiriliyor, televizyonu her zaman açık tutuluyordu. ★★★ Düşünün ki İmralı adasında Apo için özel bir ‘hastane’ bile kuruldu! Resmi bir hastane değil elbette... Ama epeyce sayıda uzman hekim ya orada görev yapıyor ya da 24 saat boyunca el altında tutuluyordu. Özellikle kalp ve damar uzmanı hekimler... En ufak bir sızıltısında hekimler hemen devreye giriyor, başına bir hal gelmesin diye tahliller dahil bütün sağlık denetimleri derhal yerine getiriliyordu. ★★★ Zamanla bizim medyada yeni bir başlık ve manşet uygulaması devreye sokuldu: İmralı ne diyor... İmralı bu konuda ne düşünüyor... İmralı bu siyasi gelişmeler konusunda ne söylüyor... İşaret fişeğinin günün birinde bir yerden patlayacağı yavaş yavaş belli olmaya başlamıştı... Ve fişeği hiç umulmayan biri, umulmayan bir zamanda patlattı... Devlet Bahçeli! Meclis’te DEM’lilerin yanına gidip ellerini sıktı falan filan, sonrasını biliyorsunuz. İş birkaç gün önce İmralı’da ilk meyvesini verdi. ★★★ Peki ama Devlet Bahçeli bu çağrıyı Recep Tayyip’ten habersiz yapmış olabilir mi? Bence olamaz. Amaçları ne? Yakında iki ortak tarafından piyasaya yeni bir anayasa taslağı sürülecek. Bu taslağın bir numaralı temel amacı belli... Recep Tayyip’in üçüncü kez cumhurbaşkanı seçilmesini ve ölünceye kadar o makamda kalmasını sağlamak. Bu iş için şu anda Meclis’teki AKP-MHP kelle sayısı toplamı yetmiyor. DEM de bu tezgaha katıldığı takdirde gerekli çoğunluk sayısına ulaşılması mümkün olacak. ★★★ Şu işe bakın sevgili okurlarım...  Recep Tayyip üçüncü kez seçilme hakkı elde etsin diye devreye Apo’nun sokulmasını bile göze alıyorlar!.. Ve Apo İmralı’dan mesaj gönderdi. “Sayın Bahçeli ve Sayın Erdoğan’ın güç verdiği yeni oluşuma ben de olumlu anlamda gerekli katkıyı sunacak ehil ve kararlılığa sahibim. En önemli zeminlerden biri de şüphesiz TBMM olacaktır!” ★★★ Apo yine devrede... Apo böylesine umulmadık gelişmeleri rüyasında görse hayra yormazdı ama Türkiye’de olur böyle vakalar... Olmaz olmaz demeyin lütfen, bu memlekette olmaz olmaz! Yakında yeni bir kanun çıkarılıp Apo özgür bırakılırsa sakın şaşırmayın. Kurtar bizi Apo, bastır Apo! Demek ki işimiz sana kaldı.",https://www.sozcu.com.tr/kurtar-bizi-apo-p121237
Emin Çölaşan,Başımızın yeni belası Suriye,27 Aralık 2024,"Sevgili okurlarım, sorunlarla dolu bir ülke düşünün ki, o ülkeyle tam 911 kilometrelik sınırınız var. Ülke fakir. Milyonlarca insanı Türkiye dahil bir sürü ülkeye göç etmiş, yeni hayat düzenini oralarda kurmuş. Ülkede kimin eli kimin cebinde belli değil. Yatırım yok. Kamu düzeni derseniz o hiç yok. İşte böyle bir Suriye ile komşuyuz ve onun büyük ağabeyliğine soyunmuşuz! ★★★ Günün birinde bu ülkede hareketlenmeler başlıyor ve Esad isimli diktatör yurt dışına kaçmak zorunda kalıyor. Onun yerine İslamcı, şeriatçı bir örgütün başı olan Colani kod isimli biri çöküyor. Dünyaya hoş görünmek için sarığını çıkarıp kravat takıyor!.. ★★★ Bizim yandaş medya her gün haykırıyor: ‘Suriyeliler artık dönüşe geçti. Üç haftada 200 bin kişi sınırdan geçip kendi ülkesine döndü!’ Yalanlar böyle başlatıldı. Hemen ardından ikinci yalan kampanyası devreye sokuldu: “Barışa hasret olan Suriye’de hiçbir olay çıkmıyor. Herkes son derece mutlu!’ Fakat gel zaman git zaman, bizim yandaş medya tarafından üfürülen renkli rüyaların palavra olduğu ortaya çıktı. Suriye’de çatışmalar başladı. Ne zaman biter, nasıl biter bilinmiyor. ★★★ Biz, Suriye konusunda bizi bekleyen büyük tehlike konusunda henüz uyanmış değiliz. İktidar medyası sürekli olumlu mesajlar verme peşinde. Yalanlar, palavralar bu konuda da birbirini izliyor. Oysa durum hiç de öyle değil. Yeni yönetim kim olursa olsun bizden her türlü yardımı ve desteği isteyecek. Daha da Türkçesi, para isteyecek! Onların koruyuculuğunu üstlenen Türkiye’ye ise bu taleplere olumlu yanıt vermek yakışacak! ★★★ Silahım bitti yardım et... Askerim azaldı çözüm bul... Hastaneler ve okullar lâzım bina yaptır... Yollar bozuk araç gereç gönder... Memur maaşları için acele para gerek... Adeta rehin alınmış gibi Suriye tarafından kaynaklanan bu büyük sömürüye alet olmak zorunda kalacağız. Bizimkiler kafamızda çok yakında patlayacak olan bu bombaların acaba farkında mı? Suriye’nin ‘sahipliğine’ kağıt üzerinde soyunmak kolay da iş onların sonsuz taleplerine gelince ötesi biraz zor görünüyor. KİTAP PİYASASINDA ÇÖKÜNTÜLER Sevgili okurlarım arada sırada veya sürekli olarak kitap satın alanlar iyi bilecektir... Kitap fiyatları da piyasaya uydu ve rakamlar inanılmaz boyutlarda artış gösterdi. Kitap almak zorlaştı. Dolayısıyla okumak da bir anlamda zorlaştı ve neredeyse lüks oldu. İstisnasız bütün yayınevleri zor durumda. Bazıları zaten kapandı gitti. Birkaç büyük yayınevi dışında yazarlara telif hakları ya hiç ödenmiyor, ya da binbir güçlükle ödenmeye çalışılıyor. ★★★ Elime iki cilt kitabın arasında dün ulaşan son mektupta aynen şu ifadeler yer alıyordu: “Sevgili Emin abi, size gönderdiğim ve üzerinde iki yıl çalıştığım bu kitabım 300 adet basıldı. 15 adet ben satın aldım. 9 adedini ise yakınlarım satın aldı...” Gerisi elde kalmış. ★★★ Yazarı olan Sözer Akyıldırım Iğdır da, bir Anadolu üniversitesinde görevli genç bir öğretim üyesi. Kendisini tanımıyorum... İsmini özellikle veriyorum. Kendisini telefonla arayıp teşekkür ettim, bana kitap piyasasındaki durumları anlattı. Cumhuriyet dönemini anlatan ve iki ciltten oluşan bir kitap. “Yüzyılın Hikayesi. Türkiye Tarihi. 1923-2023” Aslında Türkiye gibi bir ülkede böyle kitapların binlerce satılması gerekir ama bizim koşullar 180 derece değişti. Bu pahalılık ortamında diğer mal ve hizmetler gibi kitap fiyatları da aşırı zamlandı ve milletin ‘okuma süreci’ büyük ölçüde sona erdirildi. Yazarı kendi kitabından 15 adet satın almak zorunda kalıyor. Yarattıkları ortamla gurur duysunlar.",https://www.sozcu.com.tr/basimizin-yeni-belasi-suriye-p119945
Emin Çölaşan,Belediye silkelemek...,18 Aralık 2024,"Sevgili okurlarım, Türkiye’de her şey Recep Tayyip’in önderliğinde, onun yol göstermesiyle oluyor. O olmazla hiçbir konuda eylem ve önlem yok... Bütün bakanlar talimatı Recep Tayyip’ten alıyor, ya da öyle göstermekte bir sakınca görmüyorlar. Dolayısıyla ortalıkta doğru dürüst bir hükümet falan da yok. Adına hükümet denilen kurum tek başına asla ve kesinlikle karar alamıyor. Onların karar alamadığı durumlarda devreye Saray’a doldurulmuş olan Cumhurbaşkanı danışmanları girip gereğini yapıyorlar.  ★★★ Bu konuda size somut bir örnek vereyim... Günlerden 4 Ağustos 2022... İstanbul’da genelde yaşlıların ve engellilerin kalmakta olduğu Balıklı Rum Hastanesinde gündüz vakti büyük bir yangın çıkıyor. Televizyon kanalları tam kadro canlı yayında. ★★★ İşte bu aşamada Cumhurbaşkanlığı başdanışmanı İbrahim Kalın’ın bir açıklaması geliyor: “Sayın Cumhurbaşkanımızın talimatları doğrultusunda yangına müdahale edilmektedir.” Az sonra Kalın’dan ikinci bir açıklama geliyor: “Sayın Cumhurbaşkanımızın talimatları doğrultusunda hastaların tahliyesine derhal başlanmıştır.” (Kalın şimdi MİT Başkanı.)     Ben de oturup ertesi gün için bir yazı yazdım: “Kardeşim bu nasıl iştir, Tayyip olmasa hastane yangınına müdahale edilmeyecek miydi? Yatan yaşlı hastalar kurtarılmayacak mıydı?..” ★★★ Recep Tayyip birkaç gün önce bakanına talimat verdi: “Borcu olan CHP’li belediyeleri silkeleyin!” Silkelemek! Bir cumhurbaşkanının ağzına yakışmayan sözcük. Kim kimi nasıl silkeleyecek? ★★★ Şimdi birisi çıksın ve desin ki “Türkiye’de borcu olmayan belediyeler de var...” Hangi partiden olursa olsun büyükşehirler, il belediyeleri, ilçe belediyeleri... Borcu olmayan belediye varsa, sadece maaşları ödemekle yetiniyorsa onlara sormak gerekir: “Yoksa siz hiç iş yapmıyor musunuz?” Oysa 31 Mart seçimlerinde AKP’yi hezimete uğratan CHP’li belediyeler çok etkili bir yol seçmişti. Özellikle AKP’den devralınan belediyelerin kapılarına ve binalarına devralınan borç miktarı da pankartlar halinde asılmıştı, Şimdi o uygulama her nedense artık yok. ★★★ AKP’den devralınan borç miktarları korkunç boyutlarda idi. Karşımıza inanılmaz rakamlar çıktı. Şimdi silkelenmek istenen, hesaplarına el konulan CHP’li belediyeler bir yanda iş yapmaya çalışırken öbür yanda da çoğu AKP döneminden kalan bu borçların nasıl ödeneceğini kara kara düşünmekle meşgul. Varsayalım bu borçları CHP’li belediyeler biriktirmişti... Ve bunlar öylesine sorumsuzdu ki, biriken borçlara hiç aldırış etmeden her pisliğe göz yummuştu. ★★★ Bir an için böyle düşünelim ve sonrasında soralım: “AKP’li belediyelerin borçları ne olacak, onlar ne zaman silkelenecek?” Samsun, Rize, Erzurum, Trabzon, Ordu, Çorum, Kahramanmaraş, Gaziantep, Kocaeli ve daha niceleri... Sayın sayabildiğiniz kadar. Ellerinde her büyüklükte yüzlerce belediye var... Ve bunların toplam borcu en az CHP’li belediyeler kadar. Ama muhalefet partileri dahil bu konuyu irdeleyip üzerine giden hiç kimse yok. Kuzuların sessizliği! ★★★ Cumhurbaşkanını soracak olursanız, o ayrı bir olay! O makama seçildiğinde Meclis kürsüsünde namusu ve şerefi üzerine tarafsızlık yemini etmiş olan şahıs! Sanki sakız çiğniyormuş gibi kendi ettiği yemini hepimizin gözleri önünde sürekli çiğniyor ama eleştiren yok!.. ★★★ Göreceksiniz, muhalefet belediyelerini silkelemek bu kadarla da kalmayacak. Elleri başta İstanbul ve Ankara olmak üzere sırası geldikçe Antalya, Adana, Mersin, Balıkesir, Bursa gibi AKP’den alınan büyükşehirlere uzanacak ve sıra onların silkelenmesine gelecek. Şimdi havayı kokluyorlar. Ses çıkmıyorsa mesele yok. Ses çıkarsa bir süre daha bekleyecekler. Bundan sonra ne yapacaklarına zamanı gelince karar verecekler.",https://www.sozcu.com.tr/belediye-silkelemek-p116916
Emin Çölaşan,İrticayı ve Kubilay’ın kesik başını unutmayın,23 Aralık 2024,"Sevgili okurlarım, bugün yine aynı ‘geleneksel’ Kubilay yazımla bir kez daha karşınızdayım. Onun feci bir biçimde şehit edilmesini her yıl, olayın yıl dönümünde anmayı bir görev bilirim. Türkiye Cumhuriyeti bundan tam 94 yıl önce, 23 Aralık 1930 günü korkunç bir irtica olayına tanık olmuştu. O sabah İzmir’in Menemen ilçesinde tuhaf şeyler oluyordu. Sabahın erken saatlerinde silahlı ve çember sakallı yobazlar Menemen belediye meydanında tekbir getirerek dolaşmaya başladı. Başlarında sarık, sırtlarında cüppe vardı. Atatürk dönemi idi. Devrimler yapılıyordu. “Gâvur icadı (!) Şapka Devrimi” bir süre önce yapılmıştı. ★★★ Altı kişi “Biz şeriat ordusuyuz” diyerek meydandaki Müftü Camisi’ne girdiler. Elebaşıları olan Derviş Mehmet camide namaz kılanlara kendini “Mehdi” olarak tanıttı ve dini korumaya geldiklerini söyledi. Arkalarında 70 bin kişilik bir Halife ordusu olduğunu, öğle saatlerine kadar şeriat bayrağı altında toplanmayanların kılıçtan geçirileceğini tebliğ etti. Derviş Mehmet isimli sapık ve arkasındaki yobazlar camideki yeşil bayrağı alıp uzun bir sopaya taktılar. Yoldan geçen birine meydanda bir çukur kazdırıp bayrağı oraya diktiler. Bayrağın çevresinde dönmeye, tekbir getirmeye ve zikir yapmaya başladılar. Bir yandan da bağırıyorlardı: “Şapka giyen kafirdir. Yakında yine şeriata dönülecektir... Bize kurşun işlemez...” İşin acı yanı, Menemen ahalisinden bazıları bunlara alkış tutmaya başlamıştı! Asteğmen Kubilay şehit edildiğinde 24 yaşındaydı.  ★★★ Olaylar ilçedeki askeri birliğe duyuruldu. Alay komutanı, emrindeki yedek subay Mustafa Fehmi Kubilay’ı bir manga askerle birlikte oraya gönderdi. Silahlarında mermi yoktu. Süngü takıp olay yerine gittiler. Kubilay askerlerini meydan girişinde bıraktı ve yobazlara “Teslim olun” çağrısı yaptı. İşte o anda yobazlardan biri silahını çekip ateş etti ve asteğmen Kubilay yaralanıp yere düştü. Ayağa kalkıp cami avlusuna doğru kaçmaya çalıştı ama gücü tükenmişti. Orada tekrar yere düştü. Çevredeki kalabalık ise paniğe kapılmış kaçışıyordu. ★★★ Derviş Mehmet ve yobaz güruhu işte o anda Kubilay’ın başına çöktüler. Mehmet çantasını açıp testereli bağ bıçağını çıkardı... Ve yaralı yedek subay Kubilay’ın başını oracıkta kıtır kıtır kesip gövdesinden ayırdı. Saçlarından tuttuğu kesik baş, şimdi Derviş Mehmet’in elindeydi. Yeşil bayrağın sopasına kesik başı dikmeye çalıştılar ama bir türlü başaramadılar. Bunun üzerine birileri bunlara ip getirdi. Kesik baş yeşil bayrağın takılı olduğu sopaya iple bağlandı. Bütün bunlar olurken yine tekbirler getiriliyor, “Ey ahali din elden gidiyor, şeriat isterük” sesleri Menemen’de yankılanıyordu. ★★★ Silah seslerini duyan mahalle bekçisi Hasan olay yerine yetişti, ateş edip yobazlardan birini yaraladı. Hemen ardından yobazlar ateş etti, Hasan şehit edildi. Arkadaşının yardımına koşan bekçi Şevki de açılan ateşle şehit düştü. Menemen’de birkaç dakika içerisinde bir baş kesilmiş, üç şehit verilmişti. ★★★ Bir süre sonra ilçedeki askeri birlik olay yerine yetişti. Manzara korkunçtu.  Kubilay’ın kesik başı yeşil bayrağın sopası üzerinde asılı durmakta, üç şehit yerde yatmaktaydı. Askeri birlik ateş etti. Yobazlardan bazıları yere serilirken, bazıları kaçtı. Daha sonra hepsi birden yakalandı. (Mustafa Fehmi Kubilay 1906 doğumlu, Giritli bir ailenin çocuğu, Cumhuriyet öğretmeni idi. Menemen’de askerlik görevini yedek subay olarak yapıyordu. Olay günü 24 yaşındaydı.) ★★★ 1930 Menemen irtica olayı, genç Cumhuriyet rejiminin 1925 yılındaki Kürtçü-şeriatçı Şeyh Sait isyanından sonra tanık olduğu ikinci önemli irtica olayıdır. Benzer olayları Milli Mücadele döneminde de yaşamıştık. Yunan ordusuna karşı savaşan Mehmetçiği arkadan vuran, düşmanla iş birliği yapıp Konya, Yozgat, Düzce, Gerede gibi yerlerde ordumuza karşı isyan eden hep onlardı. Kubilay olayında Türkiye’de “DEVLET” vardı. İrtica henüz iktidar olmamıştı ve bir gün olacağını da hiç kimse aklına bile getirmezdi! ★★★ Menemen’de derhal sıkıyönetim ilan edildi. General Mustafa Muğlalı başkanlığında bir Harp Divanı kuruldu. Olaya doğrudan ve dolaylı katılanlarla birlikte destek verenler de yargılandı. 18 gün süren duruşmalar sonucunda 40 kişi sorumlu görülmediği için salıverildi, 27 sanık beraat etti, 41 sanık çeşitli hapis cezaları aldı. 36 kişiye ise idam cezası verildi. Ancak bazılarının yaşı küçük olduğundan, onların ölüm cezası ağır hapse çevrildi. ★★★ 28 yobaz ve destekçileri, 3 Şubat 1931 gecesi Menemen’de, Kubilay’ın başını kestikleri yerde asılarak idam edildi. Adalet yerini bulmuştu. Asılanlar arasında bir de Musevi vatandaş, Hayim oğlu Josef vardı! Katilleri alkışlamış, onlara yardım etmiş, ip vermiş ve bu yüzden canından olmuştu. ★★★ Atatürk, Menemen olayına çok kızdı. Söylendiğine göre Menemen’in haritadan silinmesini emretti. Daha sekiz yıl önce Yunan çizmesi altında inleyen bir ilçede olanlar ve halktan bazıları tarafından onlara destek verilmesi, Atatürk’ü çileden çıkarmıştı. Sonra çevresi tarafından ikna edildi. Atatürk olay sonrasında açıklama yaptı: “Büyük ordumuzun kahraman genç subayı ve Cumhuriyet’in idealist öğretmen kadrosunun kıymetli üyesi Kubilay Bey, temiz kanı ile Cumhuriyet’in hayatiyetini tazelemiş ve kuvvetlendirmiştir.” ★★★ Olayın ardından Menemen’de devrim şehitleri yedek subay asteğmen Kubilay, bekçi Hasan ve Şevki adına görkemli bir anıt dikildi. Üzerinde şöyle yazar: “İnandılar, dövüştüler, öldüler. Bıraktıkları emanetin bekçisiyiz.” Bugün, Menemen’de gerçekleşen irtica olayının 94. yıl dönümü. İrtica yılanının başı, aradan geçen 94 yıla karşın henüz ezilemedi. Yılan pusuda bekliyor. Başını bazen gömülü olduğu yerden kaldırıp tıslıyor, bazen şöyle bir boy gösteriyor, bazen de Türkiye Cumhuriyeti’ni yönetiyor! ★★★ İzmir ve Ege’nin Atatürkçü, laik, yurtsever insanları ve sivil toplum kuruluşları bugün Menemen’de devrim şehitlerini bir kez daha anacak, onların anıtı önünde saygı duruşunda bulunacak, “Hükümet kararıyla yok sayılan (!)” irticayı bir kez daha lanetleyecek.   Devrim şehitlerimiz yedeksubay Kubilay, bekçi Hasan ve Şevki’ye Allah rahmet eylesin. İyi ki bu günleri görmediler. ★★★ Emin Çölaşan’ın notu: Menemen’deki o kanlı vahşetin tüm ayrıntılarını, olayın geçmişini, sanıkların duruşma aşamasını ve idam kararlarını iyice öğrenmek istiyorsanız, çok ilginç bilgi ve belgelere dayalı bir kitabı (eğer bulmanız mümkün olursa) okumanızı öneririm. Sanıkları yargılayan Harp Divanı zabıtlarını, savcılık iddianamesini ve olayın perde arkasını Osman Selim Kocahanoğlu’nun kitabından öğrenebilirsiniz: “Menemen ve Kubilay Olayı. Cumhuriyet’in En Zor Devrimi Şapka”.",https://www.sozcu.com.tr/irticayi-ve-kubilay-in-kesik-basini-unutmayin-p118521
Emin Çölaşan,Suriye yalanları,17 Aralık 2024,"Sevgili okurlarım, şimdi sıra Suriye’ye geldi ve önüne gelen herkes sinesindeki yalanları kusmakla meşgul. Akıl alacak gibi değil... Maşallah bizim iktidar medyası bu yalanları her gün pişirip karşımıza getiriyor ve bize de izlemek düşüyor. Kafası yeterince çalışmayan, olup biteni yeterince irdelemesi mümkün olmayan milyonlarca insanımız da bu yalanlara ister istemez kanmak zorunda kalıyor. Biz bu işin altında ezildik. Yanılmayı dilerim ama daha da çook ezileceğiz. İktidar medyası o yüzden yalanlara başvuruyor. ★★★ İlk büyük yalan kampanyası Türkiye’ye yerleşmiş olan Suriyelilerle ilgili! Bunların sayısı resmi rakamlara göre 3 milyon dolaylarında. Bunlar kayıtlı olanlar. Bir de kayıtlı olmayanlar var ki, sadece Suriyelilere baktığımızda bu sayı en az 5 milyon çıkıyor. Şimdi bizim iktidar medyası sürekli tantana yapıyor: “Suriyeliler artık kendi vatanlarına dönüşe geçti. Gümrük kapısında kuyruklar oluştu!..” Ve kamera çekimleri geceli gündüzlü, 24 saat boyunca sürüp gidiyor... Ellerinde bavulları ve denkleri ile birlikte geçiş için sırada bekleyen sığınmacılar. ★★★ Bizim televizyon kanalları onlara kamera tutuyor... Hepsi de son derece mutlu! Vatanlarını özlemişler ve o yüzden geri dönüş yapıyorlar! Özel olarak düzenlenen bu çekimlerde bile en fazla 50-60 kişi var. Hepsi de Türkiye’ye teşekkür ediyor, bazıları da Erdoğan’a övgüler düzüyor! Ancak iktidar medyasının palavralarına inandığınız takdirde geriye dönüş için toplu göç başlamış durumda! Tamamen yalan. Bazıları elbette dönüş yapıyor da, iş o kadar basit değil. ★★★ İçişleri Bakanı birkaç gün önce rakamları açıkladı. Suriye ile aramızdaki tek geçiş kapısı olan Cilvegözü’nden günde ortalama 1.500 kişi karşı tarafa geçiş yapıyor... Bu geçişlerin toplamı Esad’ın kaçtığı günden bu yana diyelim ki 15 bin oldu. Rakam giderek azalıyor. Şimdi basit bir aritmetik kıyaslaması yapalım. Varsayalım bu geçişler bir süre sonra en iyi olasılıkla toplam 100 bin oldu. 3 milyon sığınmacı nerede, memleketine geri dönüş yapan 100 bin kişi nerede! Devede kulak! ★★★ İktidar medyası, özellikle de televizyonları ve gazeteleri hepimize yalan söylüyor. O insanların pek çoğu memleketlerinde, yoklukları sırasında neler olup bittiğini merak ediyor. Evleri, tarlaları duruyor mu yoksa başkalarının eline mi geçmiş... Yeni bir iş olanağı bulmak mümkün mü... Yani pek çoğu yeni bir Türkiye macerası yaşamaya mahkûm... Sonuç henüz belli değil. Ama iktidar medyasının iddia ettiği gibi ortalıkta toplu göç falan yok. ★★★ Sevgili okurlarım, iktidar medyasının bir yalanına daha geçtiğimiz cumartesi akşamı tanık olduk.  Evde CNN-Türk kanalını izliyorum. Tayyipgiller iktidarının seslerinden biri! Görüntülü bir haberi uzun uzun veriyor:  “Şam’da Esad rejiminin bir toplu mezarı bulundu!” Peki ne işe yarayacakmış orası? Esad’a karşı çıkan muhalifler oraya gömülecekmiş. Görüntülerde gerçekten de kazılmış büyük mezar çukurları var. İnsanı ürperten görüntüler. ★★★ Fakat gerçek bir süre sonra havadan dronla yapılan çekimlerde ortaya çıkıyor. Orası Şam’ın en büyük mezarlığı... Yolları açılmış, zaten alanda yüzlerce dolu mezar var. Mezarlıkta yolları birleştiren göbekler yapılmış. ★★★ Esad şudur budur, seversiniz ya da sevmezsiniz. Orası herkesin kendi bileceği iştir. Ama sen kentin göbeğinde kullanılan ya da çukurları kullanılmak üzere açılan yüzlerce mezarı yayın konusu yapacaksın... Esad’ın hazırlattığı toplu mezarlar!.. Rejime karşı çıkan muhalifler işte buraya gömülecekti palavrası.  ★★★ Böylesine Suriye yalanları bizim medyada birbiri ardına piyasaya sürüldükçe kafalar bulanıyor ve başka sorular gündeme geliyor: Pislik ve sefalet görüntüleriyle dolu olan Şam’daki Sednaya Cezaevi olayının içyüzü acaba ne idi? Aradan günler geçti, cesetler ortaya çıkmadı. Üstelik bizim AFAD’ı cesetler aransın diye dün Şam’a gönderdiler. İktidarın bir Suriye yalanı daha mı?",https://www.sozcu.com.tr/suriye-yalanlari-p116536
Emin Çölaşan,Suriye çıkmazında Türkiye,10 Aralık 2024,"Sevgili okurlarım geçen yıl bu zamanlarda Ankara’da Başkent Üniversitesi Hastanesi’nde yatarak tedavi görüyordum. Orada ilginç bir adamla tanışmış­tım. Kendi ifadesine göre Suriye asıllı idi ama çok şey biliyor ve iddialı konuşuyordu. Şu sözlerini hiç unutmadım: “Esad’ın devlet başkanlığın­daki ömrü giderek kısalıyor. En geç bir yıl içerisinde devrilecek­tir... Ve göreceksiniz, şimdi des­teğini sağlamış olduğu ülkeler kendisinin hatırını bile sormaya gerek görmeyecektir. Örneğin İran Esad’ı mutlaka satacaktır. Satmasa bile devrilişine sessiz kalacaktır...” Rusya’nın ne yapacağını sordu­ğumda “Esad ömrünü doldurdu, Rusya da satabilir” demişti. Şimdi aradan tam bir yıl geçti. Yü­zünü ve ismini unuttuğum o adamın tahmini aynen gerçekleşmiş oldu. ★★★ Şimdi gelen haberlere göre Rusya Esad’a sığın­ma hakkı vermiş. Başka bir deyişle Esad ülkesinden tüymüş ve Rusya’ya sığınmış. Biz bu filmi çok izlemiştik! Diktatörler uzun yıllar iş başında kalır, biriktirdikleri serveti ve aileleri­ni de yanlarına alıp bir başka ülkeye sığınma hayaliyle yaşar. Önemli olan sığınacak doğru ülke­yi bulabilmektir! Yoksa, kaçamadığı takdirde sonu Kaddafi’ye, ya da Saddam Hüse­yin’e benzer. Anımsayın, devrilen Kaddafi açık arazide kaçarken yakalanmış ve yol kenarında linç edilmişti. Saddam’ın sonu ise idam sehpası olmuştu. ★★★ Şimdi Esad’ın devrilmesini coşkun gösterilerle kutlayan kalabalıkları televizyonda izliyoruz. Göbek atanlar, heykelleri yı­kanlar, elleriyle ‘V’ zafer işareti yapanlar, ne ararsanız hepsi sahada. Ancak ben bu Ortadoğu puştluğu­na hiçbir zaman kanmam. Ortadoğu ve Arap ülkeleri gerçek anlamda çirkef çamuru­dur. O kadar ki, Atatürk bile o çirkef alemine bulaşmaktan her zaman kaçınmıştır. ★★★ Bugün Esad’ın devrilmesini kut­layan o kalabalıklar, darbe girişimi sonuçsuz kaldığı takdirde bugün Esad’ın başarısı için göbek atıyor olacaklardı! Şimdi ise kral öldü, yaşasın yeni kral! Yeni kralın, ya da piyasaya çıkması beklenen yeni kralların kimlerden oluşacağın henüz bilmiyoruz! Biz Türkiye olarak kendi işi­mize bakalım! ★★★ Gaziantep’de yaşayan vatandaşı­mız anlatıyor: “Suriyeliler her yer gibi bizim merkezdeki caddemizi de resmen işgal ettiler. 200 metre içerisinde iki pastane, iki manav, bir eczane, bir market ve giyim mağazaları açtılar. Türkçe ile birlikte iş yerlerine Arapça yazılar astılar. Bizim kentimizde ve komşu illerde açtıkları iş yerleriyle birlikte satın aldıkları konutlar da işin cabası. Hepsi iş buldu. Üstelik onlara eğitim ve sağlık hizmet­leri de beleş...” Vatandaşımız sözlerini şöyle nok­talıyor: “Şimdi size soruyorum, bu koşullar altında Suriyeliler Esad devrildi diye memleketlerine döner mi?” Haklı. ★★★ Biliyorsunuz, bizimkilerin en büyük umudu, Suriyelilerin şimdi Esad olayından sonra kendi ülkelerine dönme hayali! Zamanında açtılar bütün kapıları ve onların bin bir tantana ile Türki­ye’ye çökmelerine göz yumdular. Kaç milyon kişi oldukları şimdi bile bilinmiyor. Sayıları ya özellikle gizleniyor, ya da rakamları bizim Tayyipgiller de bilmiyor. Araç kuyruklarını tanık gösterip tantana yapmaya şimdiden başladı­lar... “Her şey umduğumuz gibi gelişiyor. Suriyeliler eve dönüş yolunda!” ★★★ TRT, CNN-Türk, Habertürk gibi bazı kanallar ise eve dön­mekte olanları araçları içinden konuşturuyor: “Allah Tayyip Erdoğan’dan razı olsun, onun sayesinde oldu bütün bunlar!” Muhabir ve kameraman kulak­larına fısıldıyor, onlara da teşekkür etmek (!) kalıyor. ★★★ Sevgili okurlarım, az önce de değinmiştim... Ortadoğu siyaseti gerçek bir pislik yuvasıdır. Kimin elinin kimin şeyinde olduğu hiçbir zaman bilinmez ve belli olmaz. O tiyatroda yer alan aktörler bir süre sonra saf değiştirirse şaşırmamak gerekir. Bugün alkış tutanlar yarın sizin kafanıza balyozla vurur. Bunların çoğu zaten sınırları em­peryalist ülkeler tarafından cetvelle çizilmiş ülkelerdir. Irak, Ürdün, Lübnan gibi... Ve sınır komşumuz Suriye’de onlardan biridir. Bakalım yaşadıkça göreceğiz Suri­ye’de neler olacağını... Bir şeyler mutlaka olacak da!",https://www.sozcu.com.tr/suriye-cikmazinda-turkiye-p114210
Emin Çölaşan,Süleyman Şah Türbesini unutmayalım,12 Aralık 2024,"Sevgili okurlarım, bugünkü yazıma 7 Nisan 2022 tarihli yazımla başlıyorum: “Şimdi her şey gibi onu da unuttuk ama bizim yurt dışında küçücük de olsa bir toprağımız vardı. O toprağımızda Türk bayrağı göndere çekili idi. Mehmetçik 24 saat nöbet tutardı. Suriye topraklarında küçük bir bina... Çevresi çim ve çiçeklerle bezenmiş, Türk askeri yıllar içerisinde her yere ağaç dikmiş. Fırat nehri üzerinde bir adacık... Eski adı Caber Kalesi idi ama artık kale yoktu... ★★★ Evet, birkaç yıl öncesine kadar yurt dışında sahip olduğumuz ve üzerinde bayrağımızın dalgalandığı tek toprağımız idi.  1921 yılında Kurtuluş Savaşı olanca hızıyla sürüp giderken Fransa ile Ankara anlaşmasını imzalamıştık. Adacık ve türbe o sırada Suriye’deki Fransız toprağının bir parçası idi. Mustafa Kemal Paşa Ankara’da yapılan görüşmelerde orasının Türk toprağı sayılması için Fransa’ya bastırdı. Niçin?.. Çünkü o türbede Osmanlı’nın büyük atası olan Süleyman Şah yatıyordu. İki muhafızı ve atıyla birlikte Fırat nehrini geçerken boğulmuş ve oraya gömülmüştü. Osmanlı’nın kurucusu olan Osman Gazi’nin dedesi idi. Yaklaşık 700 yıldan bu yana orada huzur içinde yatıyordu. Fransa çok direndi ama isteğimizi kabul etti. Anlaşmanın altında yeni Türk devleti adına Mustafa Kemal Paşa’nın imzası vardı. Savaşla geçen o telaşlı günlerde bile Süleyman Şah’a saygısını göstermiş, onun mezarını anlaşmada geçtiği gibi ‘Vatan malı’ yapmayı başarmıştı. ★★★ Mehmetçiğin o günden beri nöbet tuttuğu ve üzerinde Türk bayrağının dalgalandığı türbenin yeri günün birinde 2015 yılında değiştirildi. Suriye Fırat üzerine bir baraj yapıyordu. Adacıkla birlikte türbe de su altında kalacaktı. Türbe Türkiye Cumhuriyeti tarafından yeni yerine taşındı. Yeni türbenin Türk sınırına uzaklığı sadece 25 kilometre idi. ★★★ Günün birinde Türkiye’de AKP isimli bir parti iktidara geldi... Bunların ilk işi sınır komşumuz olan ve olmayan irili ufaklı bütün ülkelerle papaz olmak, posta koymak ve herkese düşmanlık sergilemek oldu. Aynı şeyi Suriye için de yaptılar... Esad’ı devirmeye soyundular ama başarmaları mümkün olmadı. Onlar her şeyi bilirdi (!) ama Esad düşmanlığının ülkemize maliyetinin bu kadar yüksek olacağını hesap etmeleri mümkün olmamıştı. Sonra Suriye’de iç savaş çıktı, Esad hırpalandı, pek çok yerden geri çekilmek zorunda kaldı... Suriye’nin terk ettiği bazı bölgelere ve bizim türbeye ise adına IŞİD denilen Taliban benzeri bir İslamcı örgüt çöktü. (Irak Şam İslam Devleti.) Bizi yöneten iktidar bu isimden pirelendi. İslam sözcüğünün terörle birlikte anılmasını istemiyordu! Dolayısıyla bu örgütün adını kendi kendilerine (ne demekse!) DAEŞ yaptılar. Oralara ikinci çöken ise PKK idi. Neyse, biz konumuzdan sapmayalım... ★★★ İslamcı IŞİD ve PKK kafayı Süleyman Şah Türbesine takmıştı. Türbenin derhal yıkılmasını, Mehmetçiğin geri çekilmesini ve türbedeki Türk bayrağının indirilmesini istiyor, aksi takdirde türbenin bombalanıp imha edileceğini bizimkilere bildiriyorlardı. Bizi yöneten AKP iktidarı korktu, bir şey yapması mümkün olmadı... Ve türbe iptal edildi!.. Ellerimizle yıktık, yok ettik.   Bayrağımız indirildi, Mehmetçik geri çekildi. Oysa o türbe sınırımıza sadece 25 kilometre mesafede idi... Hiçbir şey yapamadılar! ★★★ Sevgili okurlarım, bu memlekette bir sürü “Osmanlıcı (!)” var. İşleri güçleri Osmanlı’ya, hanedana, halifeliğe her gün övgüler düzmek, Cumhuriyet rejimine sövüp saymaktır.   Yurt dışındaki tek toprağımız olan Süleyman Şah Türbesini terör örgütlerine kendi ellerimizle böyle teslim etmemizi gayet normal karşıladılar. Ses veremediler, bugün de veremiyorlar. Oysa orası Osmanlı’nın büyük atası olan Süleyman Şah’ın türbesi idi. Sembolik bile olsa yurt dışında bayrağımızın dalgalandığı tek ‘Türk toprağı’ idi.   Şimdi orada ne bayrağımız kaldı ne askerimiz. Türbe de yıkıldı gitti, tarihe karıştı. Bu sahtekârları iyi tanımak gerekir. Osmanlı’ya saygıları işte bu kadarcıktı! ★★★ Dönemin başbakanı Recep Bey ve dönemin Genelkurmay Başkanı Necdet Özel Bey’e soralım bakalım... Süleyman Şah’ın türbesi zaten elden çıktı da, kemikleri ve sandukası acep nerede? Nasıl buharlaştı bunlar? Eğer varsa, göstermelik tabutlar ve sandukalar boş mu değil mi? Sınırdan sadece birkaç kilometre içeri girip o türbeyi yeniden inşa edecek, bayrağımızı çekecek ve sonra koruyacak güce sahip miydik, yoksa değil miydik? Sergilediğiniz şu sorumsuzluk acaba içinize siniyor mu? Yanıt vermeleri acaba mümkün olur mu... Boşuna beklemeyin, olmaz! ★★★ Bu ilginç konuyu Türk Milleti gibi başta MHP olmak üzere bizim muhalefet partileri de unuttu gitti. Her gün ve her fırsatta Osmanlı cazgırlığı yapan iktidardan bu olayın hesabı sorulmadı, ülke gündemine taşınması her nedense mümkün olmadı!.. Süleyman Şah Türbesi artık yok. Peki tabutlar, sandukalar ve Süleyman Şah’ın kemikleri nerede? Nereye taşındılar? Yoksa imha mı edildiler?   Kim bilir! Dünya liderimiz Recep belki biliyordur! Ne ilginçtir, onların Osmanlı’nın büyük atasından esirgediği saygıyı biz göstermek zorunda kalıyoruz.",https://www.sozcu.com.tr/suleyman-sah-turbesini-unutmayalim-p114959
Emin Çölaşan,Bekle bizi Suriye geliyoruz!,24 Aralık 2024,"Sevgili okurlarım, Türkiye yine çok ilginç bir süreçten geçmek üzere... Daha doğrusu süreç başladı bile! Çok yakında başımıza yeni bir bela açılmak üzere. Suriye belası! Bizimkiler bu belaya bodoslama daldı. Suriye her açıdan batık bir ülke. Devlet çökmüş durumda. Kimin eli kimin cebinde belli değil. Kamu görevlilerinin maaşları bile ödenmiyor. Ne zaman ödeneceğini bilen de yok. Ordusu da çöktü. Esad döneminin ordusu meğer kağıttan bir kaplanmış. Ülke nüfusunun yarıdan fazlası başta Türkiye olmak üzere başka ülkelerde yaşıyor, bunların kayıtları bile Suriye devletinde yok! ★★★ Suriye ile sınırlarımızın uzunluğu tam 911 kilometre. Çok uzun bir mesafe... Sınırımıza yakın bölgelerde çeşitli terör örgütleri yuvalanmış. Onlardan en önde gelenleri olarak (adı farklı olan) PKK’yı görüyoruz. İkinci büyük örgütlenmeyi gerçekleştiren ise HTŞ (Heyet Tahrir Şam) isimli şeriatçı örgüt. Şimdi Suriye’de egemenlik onların elinde. Gerçek anlamda bakıldığında HTŞ, laik Türkiye Cumhuriyeti’nin baş düşmanlarından biri... ★★★ Ve bu örgütün başında adını arada bir değiştiren Cobani isimli bir lideri var. Tahta, şimdilik bizim de yardımımızla o kurulmuş durumda. ‘Şimdilik’ diyorum çünkü Ortadoğu pisliğinde, Ortadoğu bataklığında o tahtın gelecekte kime kısmet olacağını zaman gösterir. Adam şimdi Türkiye’den aldığı destek ve güçle gayri resmi Suriye Devlet Başkanı rolünü oynuyor. ★★★ Aynı adam “Bizde para mafiş, yardımınızı ve her konuda desteğinizi bekliyoruz” derken haklı. Ancak bu arkadaşın benim gördüğüm kadarıyla önemli bir özelliği var... Kaygan zeminde iyi top koşturuyor. Arkadaş önce adını değiştirdi, Cobani’yi bırakıp Arapça bir isim aldı. Ama doğrusunu isterseniz daha da önemli bir değişiklik gerçekleştirdi. ★★★ Onu ekranlardan tanımıştık ama neci olduğunu elbette bilemezdik. Sarıklı cübbeli, sakallı biriydi. Devletin başına geçtikten bir süre sonra değişikliğe uğradı! Önce takkesini cübbesini çıkardı, sakalını kısalttı. Önceki akşam Hakan Fidan’ı ‘devlet yetkilisi’ kimliği ile ağırlarken bu kez onu çok farklı bir biçimde gördük! Takım elbise giymiş, üstelik kravat bile takmıştı! Doğrusu pek de yakışmıştı! ★★★ Bu arkadaşın kaygan zeminde iyi top koşturma becerisinden söz etmiştim ve doğrudur... Bizim MİT Başkanı İbrahim Kalın birkaç gün önce Emevi camisinde namaz kılmaya gittiğinde Cobani onun aracında direksiyon başında oturmuş, şoförlüğünü yapıyordu! Komşuda geçici bile olsa ‘devlet başkanının’ böylesini Allah herkese nasip etsin. Amin. Valla isterse şeriatçı ve yobaz olsun, isterse yiyici olsun, adına Cobani denilen bu adamın iyi bir ‘maden’ olduğu kanısındayım!.. Ancak bu gibi işlerin sonu hep iyi gelmez, dikkatli olmak gerekir! Bugün sizi güçlü gördüğü için karşınızda esas duruşa geçer, kravat takıp şoförlüğünüzü bile yapar! Yarın sizden beklediğini bulamazsa düşünmeye bile gerek kalmadan ihanet eder. ★★★ Evet sevgili okurlarım, adına Suriye denilen ve sınırları emperyalist ülkeler tarafından bu yüzyılın başında cetvelle masa başında çizilmiş olan Suriye, bundan sonra bizim paramızı doya doya yiyecek. Önce bizim yandaş müteahhitlere birkaç iş verecekler, sonrasında Türkiye’den para, silah ve malzeme isteyecekler. Bizimkilere düşen ise Kuzey Suriye PKK’nın eline düşmesin diye kesenin ağzını sürekli açık tutmak olacak!.. ★★★ Ancak en önemli gelişme önümüzdeki haftalarda gerçekleşecek... Recep Tayyip koruma ordusuyla birlikte Şam’a gidecek. Orada doya doya nutuklar atacak, Cobani’ye verdiği desteği anlatacak... Daha da önemlisi olacak... Kadrosuyla birlikte Emevi camisinde Cuma namazı kılacak. Mümkün olsa şöyle diyecek: “Suriye Osmanlı döneminde bizim vilayetimizdi. Bu kutsal gezimizde gördüğümüz yakın ilgi sonrasında Suriye’yi 82. vilayetimiz olarak ilan ediyoruz. Hayırlara vesile olsun!” Şaka söylüyorum elbette, o kadarını yedirmezler ama neyse!",https://www.sozcu.com.tr/bekle-bizi-suriye-geliyoruz-p118859
Emin Çölaşan,Bekledikçe bekliyoruz!,21 Aralık 2024,"Sevgili okurlarım, eğer Türkiye’de yaşıyorsanız sizin de ömrünüz mutlaka beklemekle geçiyordur. Bekle bekle.. Sabırlı ol, azzz sonra... İşte size 20 Aralık 2024 günü itibariyle beklediğimiz konulardan birkaçı! ★★★ Apo’yu bekliyoruz! Bir DEM heyeti İmralı’ya gidip Apo ile görüşecek. Görünüşe göre Recep Tayyip bu görüşme konusunda olumlu yanıt vermiş ve kararı Adalet Bakanlığı’na bildirilmiş. Zaten onun onayı olmadığı sürece değil DEM heyeti, İmralı Adası’na uçan kuşlar bile giremez! Ancak Adalet Bakanı verilecek görüşme iznini sürekli erteliyor. Uygun zaman bekleniyormuş. Peki ama niçin erteleniyor? Beklenen izin niçin verilmiyor? Bence bu hükümet Apo’nun DEM heyetine vereceği mesajlardan ürküyor. Bu mesajların yeni başağrılarına neden olmasından endişe ediyor. Vereceği Kürtçü mesajlarını es geçmek mümkün değil. Onun sözlerini sansür etmek de mümkün değil zira DEM bunları olduğu gibi kamuoyuna açıklayacak ve başımıza yeni tartışma konuları çıkacak. O yüzden İmralı ziyareti erteleniyor, izin bir türlü verilemiyordu. Dün karar çıktı, DEM heyeti haftaya gidecek. Sonucunu bekliyoruz. ★★★ Asgari ücretin açıklanmasını da bekliyoruz. Bu konuda her kafadan bir ses çıkıyor, herkes kendi kafasına göre tahminde bulunuyor. Aslında size söyleyeyim, açıklanacak rakam belli. Bir devlet sırrı imiş gibi saklanan bu rakamın kaç lira olacağını hükümet biliyor, işveren kesimi de biliyor. Şimdiki rakam 17 bin lira. Unutmayalım, bunun bir de iki lirası var! Bozdur bozdur harca! Bizim Türk-İş derseniz kuzuların sessizliğini oynamaya devam ediyor. Bazen milyonlarca asgari ücretli ile alay edercesine açıklama yapıp “Valla olmaz şekerim, şu kadardan düşük olursa kabul etmeyiz” gibi sözler söylüyor. Peki o rakam kabul edilmezse, (ki edilmeyecek) sen Türk-İş olarak ne yapacaksın? Hiçbir şey! Elinden bir şey gelmeyen hantal bir işçi kuruluşu. ★★★ Şam’da AFAD’ı bekliyoruz! Tayipgiller iktidarı Suriye’de Esad’ın devrilmesi için elinden geleni yaptı ve sonunda başardı. Şimdi AKP medyası eliyle kamuoyuna haberler pompalanıyor: “Şam’da her şey dört dörtlük. Restoranlar ve barlar açıldı, tıklım tıklım dolu. Zamanında Türkiye’ye kaçanlar artık kitleler halinde geri dönüyor.” Tamamen yutturmaca. Birkaç gün öncesine kadar bir yutturmaca daha sergileniyordu: “Rejimin Şam’daki Sednaya Cezaevi’nde çok sayıda mahkûmun işkence sonucu öldürüldüğü ve cesetlerinin cezaevindeki beton hücrelere gömüldüğü ortaya çıktı.” Böyle bir uygulama olup olmadığını bizim bilmemiz elbette mümkün değildi ama Suriye’de kraldan çok kralcı olan bizim iktidarın yeni bir palavrası olarak sırıtıyordu. Nitekim bu yükün altından kalkmak için Şam hapishanesine Türkiye’den AFAD’ı gönderdiler. 80 kişilik bir ekip ellerinde aygıtlarla ceset aramaya başladı. Aradan bir haftaya yakın zaman geçti ama AFAD’ın aradığı cesetlerden iz yok. Tahmin ediyorum, bir şey bulamadılar. Bulmuş olsalardı bu işin tantanası çoktan başlamış olurdu. Cesetlerin bulunmasını bekliyoruz... ★★★ Ve teğmenler için verilecek kararı bekliyoruz. Suçları (!) diploma töreninde bir araya gelip haykırmak: “Mustafa Kemal’in askerleriyiz.” Kadınlı erkekli pırıl pırıl genç subaylarımız. Bazıları okulu birincilikle bitirmiş. Şimdi sen gel de bu genç subayları disiplin deyip TSK’dan ihraç et... Karar henüz açıklanmadı ama büyük olasılıkla ihraç edilecekler. Bekliyoruz. Milli Piyango  Sevgili okurlarım, benim yıllardır kendi kendime uyguladığım kişisel bir geleneğim vardı. Yılbaşlarında yakın çevreme Milli Piyango biletleri armağan etmek... İnsanları mutlu etmenin en kolay yolu olarak bunu bulmuştum.Gel zaman git zaman başımıza bu iktidar geldi ve devletin altın yumurtlayan tavuğu olan Milli Piyango da yandaşa satıldı. Yeni sahibi Yıldırım Demirören isimli bir iş adamı oldu. O aynı zamanda devlete olan kredi borçları bir türlü bitmek bilmeyen bir medya patronu. Hürriyet, Milliyet ve Posta gibi gazetelerin, Kanal-D, CNN-TÜRK gibi televizyon kanallarının sahibi.Tam kadro bir Tayyipgiller destekçisi. Üstelik çok sayıda şans oyununun da patronu.   ★★★ Geçen yıldan bu yana kendime ambargo koydum: Artık Milli Piyango bileti almıyorum. Kendi çapımda boykot uyguluyorum. Vatandaşlık görevimi böyle yerine getirdiğimi düşünüyorum.",https://www.sozcu.com.tr/bekledikce-bekliyoruz-p117974
Emin Çölaşan,Ortadoğu bataklığında Esad ve biz,03 Aralık 2024,"Sevgili okurlarım, Suriye Devlet Başkanı Esad bundan bir süre öncesine kadar bizim Tayipgiller iktidarının en büyük ‘dostlarından biri’ idi. Esad tatilini geçirmek için Türkiye’ye gelir. Recep Tayyip ise eşiyle birlikte Suriye’yi ziyaret ederdi. Suriye ile vazgeçilmez dostluğumuz AKP’nin miting meydanlarına da yansır, karşılıklı dostluk mesajları verilirdi. “Ey benim Gaziantepli kardeşlerim, Beşar Esad’la dostluk ilişkilerini kurduk, fena mı ettik!” Kalabalıktan “İyi ettin” sesleri... “Suriye ile vizeleri kaldırdık, bundan sonra sınırlar açık, iyi mi ettik kötü mü?” Kalabalıktan yine “Çok iyi ettin” haykırışları! ★★★ Bu göstermelik sahte dostluk bir süre daha devam etti ama bizimkilerin amacı başkaydı... “Yaramaz çocuk” Esad’ı ne pahasına olursa olsun susturmak ve devirmek... Bir süre sonra iktidar medyasından her türlü saldırı ve salvo atışları başlatıldı. Önce adamın ismini kendi kendilerine değiştirdiler! “Esed” yaptılar! Başta TRT olmak üzere bütün iktidar medyası yıllardan beri ondan Esed diye söz ediyor. ★★★ Artık sağır sultan bile biliyordu Türkiye’nin amacının Esad’ı devirmek olduğunu... Ama yerine kimin geleceği belli değildi. Ancak Esad’ı devirmek için çaba harcayan sadece bizimkiler değildi. Sırada başkaları da vardı. En başta PKK ve şeriatçı örgütler. Türkiye’de bazıları bile bu amaçla yarı askeri birlikler yetiştiriyordu. Bunların eğitim yerlerinin İç Anadolu’da çeşitli bölgelerde olduğu söyleniyordu. O birlikler şimdi Esad’a karşı Halep’te savaşıyor, ★★★ Evet... Sonunda işin ‘zamanı’ geldi ve Esad’a karşı olan güçler birkaç gün önce saldırıya geçtiler. Önce sınırımızın hemen yanı başındaki Halep’i ele geçirdiler. Bunu başaranların PKK’lı güçler olduğu söylense de, sonra devreye şeriatçıların girdiği açıklandı. Halep, sınırımıza arabayla yarım saat mesafede. Hatay’a komşu. Zamanında bir Osmanlı kenti olan Halep’in şu anda kimin elinde olduğu bilinmiyor. Bilinen tek şey Esad’ın elinde olmadığı. Dolayısıyla o bölgede artık devlet otoritesi yok. Sınırımızın hemen dibinde Türkiye’nin dolaylı yoldan destek verdiği ‘başıbozuklar’ egemen ve onlardan her türlü rezillik beklenir. ★★★ Esad henüz devrilmiş değil. Kendisine bağlı güçlerle birlikte yaşamını Şam’da sürdürüyor. Burada bir parantez açayım. Televizyonda izledik, başıbozuklar güruhu Halep’te Esad’ın ‘Sarayını’ ele geçirmiş. Yani orası saray olmaktan çok uzak bir yer. Türkiye’de bir orta direk ailesinin evi nasılsa, gördüğümüz kadarıyla orası da öyle. Kendi adıma biraz şaşırdığımı itiraf edeyim. Peki Esad bundan sonra ne yapar? Bu iç savaşı kazanır mı yoksa devrilip gider mi? Unutmayalım arkasında Rusya ve İran var, sonucun ne olacağını şimdiden kestirmek biraz zor. ★★★ Vatandaş kimliğimle hiç anlamadığım bir konu daha var... Tayyipgiller iktidarı Esad’ı devirmeye niçin bu kadar hevesli idi? Esad’ı devirdikleri takdirde kazancımız ve zararımız ne olacaktı? Bu soruların yanıtları bilinmiyor. Esad’ın karşısında PKK vardı, silahlanmış şeriatçı güçler vardı, Esad’ın güçlü olması, Şam’da bir devlet otoritesi bulunması bizim işimize daha çok gelirdi. Üstelik Esad bir diktatör idi ama gücü ve yetkisi bir yere kadardı. Türkiye’ye bilindiği kadarıyla terör ihraç etmiyor, bize karşı herhangi bir düşmanlık sergilemiyordu. Onun bütün derdi koltuğunu sağlama alıp başkalarına kaptırmamaktı. ★★★ Şimdi birileri Esad’ı devirmek için çaba harcıyor... İşin sonunu bilmiyoruz, belki de devrilip gidecek ve Ortadoğu’nun entrikalar ve her çeşit pislik dolu sahnesinde başka figüranlar koltuk kapacak.",https://www.sozcu.com.tr/ortadogu-batakliginda-esad-ve-biz-p111910
Emin Çölaşan,Asgari ücret ve emekli maaşı çıkmazı,04 Aralık 2024,"Sevgili okurlarım, bu ülkede yaşamak zorunda olan 85 milyon insanın büyük çoğunluğu geçim sıkıntısı çekiyor. Arada elbette refah içerisinde yaşayan azınlık bir kesim de var. Onların sayısı kabaca hesaplama ile yaklaşık 7 milyon olarak tahmin ediliyor. Geri kalan büyük çoğunluk ayın sonunu getiremeyen, aç yatan, evine bir şey götüremeyen kesim. Üstelik bizdeki uygulamalar biraz değişik oluyor! Medya kuruluşlarında, özellikle televizyonlarda yer alan reklamları ve programları izliyoruz... İnsanın iştahını kabartan yemek sunumları... O muhteşem yemeklerin nasıl yapıldığını ve nasıl yenmesi gerektiğini gösteren programlar... Meğer bilmediğimiz, hatta adını bile duymadığımız ne yemekler varmış da haberimiz yokmuş,.. ★★★ Bırakın o güzelim yemeklerin tadına bakmayı bir yana, milyonlarca aile yeterince beslenemiyor. Ya açlık sınırında, ya da yoksulluk sınırında dolanıp duruyor. Türkiye böylesine bir tablo ile şimdiye kadar hiç yüz yüze gelmemişti. Asgari ücret 17 bin lira. Pardon, eksik yazmak ayıp olur, düzelteyim. Zira bunun bir de alay konusu olmaya layık 2 lirası var. 17 bin 2 lira! Bu kadar parayla nasıl geçineceksiniz, ne yiyeceksiniz, bir sürü harcamanızı karşılamanız nasıl mümkün olacak, hiçbir şey bilinmiyor. Daha doğrusu biliniyor da çare yok. Toklar açların halinden anlamıyor. Mucizeler yaşıyoruz. ★★★ Bu umutsuz denklemin ikinci yüzünde emekliler yer alıyor. Çoğunun eline geçen emekli maaşı 12 ile 14 bin lira arasında. Bu açıdan bakıldığında emeklilerin durumu asgari ücretlilerden çok daha kötü. Üstelik çoğu yaşlı. Yeni bir iş bulup ek gelir elde etmeleri falan kesinlikle söz konusu değil. İşte bu ortamda karşımıza çıkan tablo ilginç! Aylık ve yıllık enflasyon oranını inceleyip açıklayan kuruluş TÜİK... Bir devlet kurumu. Görevi aylık ve yıllık enflasyon rakamlarını her ayın başında açıklamak! Ama bunu yaparken bu konuyla ilgili bütün rakamları gerçeğe aykırı bir biçimde düşük göstermek!  ★★★ Son rakamlar dün açıklandı... Yıllık enflasyon TÜİK’e göre yüzde 47. Ama Türkiye’de bu konuda çok ciddi ve bilimsel çalışan bir kurum var: ENAG. Yıllık enflasyon bu yıl itibariyle TÜİK’e göre yüzde 47 ama ENAG’a göre yüzde 86. Vatandaş ENAG’a güveniyor çünkü orası bilimsel çalışıyor ve siyasi baskı altında değil. Diğeri ise hükümetin sözcüsü ve günün 24 saati baskı altında. Görevi piyasaya sürekli olarak olumlu haberler sunmak ama milyonlarca insanı düzmece rakamlarla kandırmak öyle kolay değil ki... Onlar ceplerinden soygun gibi çıkan paraya mı baksınlar, yoksa TÜİK’e mi güvensinler! ★★★ Bu aralık ayı çok önemli... Yılbaşında hem (emeklileri de kapsayan) memur maşlarına zam gelecek, hem de asgari ücrete. Rakamları belirlemek için toplantılar yapılacak, nutuklar atılacak, her kesim onları nasıl çok fazla (!) düşündüğünü açıklayacak. Hükümet bu süreçte başrolde ve şimdi kara kara düşünüyor... “Ne yapsak da bunlara mümkün olduğunca düşük zam versek!..” ★★★ Ama karşı taraf da bu kez çok dirençli... Perişan duruma düşürülmüş milyonlarca insanımız. Onların karnı atılan ve önümüzdeki günlerde bol kepçe atılacak olan o nutuklara özellikle tok. Peki bu durumda ne yapacaklar? Düzenin değişmediğini yılbaşına yaklaştıkça ve hele de zam miktarları açıklanınca görecekler. Verilen artışlarla birlikte piyasalarda yeni zamların patladığını görüp bir miktar şaşıracaklar ama iş işten geçmiş olacak... Belki birkaç protesto gösterisi yapılacak, hükümet eleştirilecek, hepsi o kadarla kalacak ve düzen aynen sürüp gidecek. ★★★ Bir süre sonra seçimler yapılacak ve her biri sandık başına gidecek... Ve içlerinden önemli bir bölümü kendilerini yıllardır sömüren iktidar partisine oy vermeyi sürdürecek!",https://www.sozcu.com.tr/asgari-ucret-ve-emekli-maasi-cikmazi-p112272
Emin Çölaşan,Asgari ücret belli oldu da!..,06 Aralık 2024,"Sevgili okurlarım, adına asgari ücret denilen kavramın ardında muhteşem bir gizem yatıyor!.. Herkes büyük bir merakla şimdi o rakamın açıklanmasını bekliyor. Her kafadan ayrı tahminler, farklı sesler yükseliyor. Her şeyi bilen ve her konudan anlayan (!) sayın üstatlarımız her gün ekran başına geçip tahminlerini anlatıyor. Ağzı olan konuşuyor. Bilen ve bilmeyen üstatlarımız ekranda olmanın keyfini yaşıyor. ★★★ Biz bunlara özellikle her yılın sonu yaklaştıkça tanık oluruz. Bizi rakamlara boğarlar ama milyonlarca insanımızın ilgili olduğu asgari ücret konusunda hiç kimse tutarlı bir şey söyleyemez. Bu rakam şu anda 17 bin lira. Bunun bir de fazladan 2 lirası var. İnsanlarla alay eder gibi. Asgari ücretin artacağı kesin de ne kadar olacağı meçhul. ★★★ Peki, bu kararı kim verecek?.. Adına Asgari Ücret Tespit Komisyonu denilen bir yer var. Kararı orası veriyor. Orada gerçi sendikalar ve işçi temsilcileri de yer alıyor ama çoğunluk hükümetle birlikte işveren temsilcilerinde. Bu iki kesim hep aynı şeyi, asgari ücretin mümkün olduğunca düşük tutulmasını ister. Orada işçileri, başka bir deyişle asgari ücretlileri temsil eden en büyük kuruluş ise Türk-İş... ★★★ Türk-İş temsilcileri günler öncesinden açıklama yapmaya başlar!.. “Vallahi olmaz, bu sefer çok iyi bir zam verilmezse genel greve gidip ekonomiyi felce uğratırız... Biz kimsenin kölesi değiliz. Açlığa daha fazla mahkum edilmeyi bekleyemeyiz!” Ama kaç para zam istedikleri hiçbir zaman açığa vurulmaz. Hükümet konuşur: “Biz dar gelirli vatandaşlarımızı çok severiz! Onları enflasyonun altında zaten hiç ezdirmedik. Asgari ücretlilerin gerçek dostu hükümetimizdir!” ★★★ Olacakları çoğu zaman sessizlik içerisinde bekleyen işveren kesimi de aynı doğrultuda konuşur... “Yapılacak zammın yüksek olması ekonomiyi felç eder ve bütün dengeleri bozar...” Ve ilgili ilgisiz milyonlarca insanımız şimdi bir kez daha bu komisyondan çıkacak kararı sabırsızlıkla bekliyor. ★★★ Komisyon yılbaşı öncesinde üç toplantı yapacak ve aldığı kararı hükümete bildirecek. ‘Hükümete’ diyorum ama lütfen yanlış anlama olmasın! Her zaman olduğu gibi bu konudaki son kararı da Tayyipgiller adına Recep Tayyip verecek. Onun da amacı aynı: Asgari ücreti mümkün olduğu kadar düşük tutup önümüzdeki yılın hiç değilse ilk altı ayını yeni rakamla kurtarmak. ★★★ Bizim asgari ücret olayı gerçekten gizemli!.. Herkes kendi çıkarına göre düşünüyor, Örneğin kentlerde apartmanlarda yaşayan belki yüz binlerce aile var. Yeni asgari ücretle birlikte apartman görevlilerinin maaşları da artacak. Dolayısıyla apartman sakinlerinin cebinden her ay daha fazla aidat parası çıkacak. Karmaşık durumlar! ★★★ Sevgili okurlarım dedim ya, milyonlarca insanımız şimdi asgari ücret açıklamasını bekliyor. Siz Türk-İş’in bu konuda yaptığı açıklamaları, grev tehditlerini falan dikkate almayın! Hükümet ne derse, başka bir deyişle Recep Tayyip hangi rakamı uygun görürse, verilecek rakam (az veya çok) o kadar olacaktır... Ve size bir şey daha söylemek isterim... ★★★ Her kesimden milyonlarca insanımız tarafından merakla ve sabırsızlıkla beklenen yeni asgari ücretin ne kadar olacağı şimdiden belli... Çalışma Bakanı ve hükümet temsilcileri biliyor. İşveren kesimi de biliyor. Türk İş hükümete yakındır, kulağı deliktir. Bence onlar da biliyor. Söz konusu rakamın dökümleri, seçenek ve ayrıntıları Çalışma Bakanı tarafından Saray’a da gönderildi. Milyonlarca insanımız tarafından merakla beklenen yeni asgari ücretin serüveni özetle böyle! Memur maaşlarıyla birlikte emekli maaşları gizemini koruyor.",https://www.sozcu.com.tr/asgari-ucret-belli-oldu-da-p112954
Emin Çölaşan,"Devlet Bey konuştu, Recep Bey nerede?",07 Aralık 2024,"Sevgili okurlarım, haftalar geçti ve biz hâlâ Devlet Bey tarafından yapılan çağrıyı konuşuyoruz. Her kafadan bir ses çıkıyor. Bu çağrıyı bazılarımız sanırım anladı ama çoğunluk anlamadı. Bir DEM heyeti İmralı’ya gidip orada Apo ile görüşsün! Bakalım İmralı’da yatmakta olan şahıs terörün durdurulması konusunda neler diyecek!.. Devlet Bey’in istediği şu: Apo desin ki terör olayları artık durdurulsun ve silahlar imha edilsin. ★★★ Peki ama bu iş o kadar basit mi! Onun yatmakta olduğu İmralı’ya birkaç kişiden oluşan bir heyet gönderip kendisine rica etsinler. Önerileri herhalde şu olur: “Başkanım sen örgüte bir talimat ver, bu istekler aynen yerine getirilsin. Kürtçülüğü, silahlı eylemleri falan bir yana bırakıp artık unutalım.” Bu sözleri duyan Apo herhalde soracaktır: “İyi de Recep Bey bu konuda ne düşünüyor, düne kadar ağzından bir tek cümle bile çıkmadı. Siz duydunuz mu?” ★★★ Apo ile DEM arasında yapılan görüşme doğal olarak banda alınacak ve yetkililer tarafından noktasına virgülüne kadar değerlendirilecek. Bant çözümleri Ankara’da ilgili makamlara gönderilecek. Ancak bu konuda da dikkate alınması gereken önemli sorular var: Devlet Bey bu öneriyi gündeme getirdikten sonra Recep Bey ağzını açıp bir tek cümle bile söylemedi. Niçin? Onay verse herhalde şöyle derdi: Koalisyon ortağımın, en büyük destekçimin sözlerine ben de katılıyorum. Devlet Bey’in bu konuyu o görüşmede çözme ihtimali yüksektir. DEM gitsin ve konuşsun, ne derse desteğimiz arkasındadır.” ★★★ Ancak bu konuda akıllara başka bir soru daha geliyor... Recep Bey bu konuda sessizliğini acaba niçin koruyor? DEM’in Apo’ya gidip kendisinden istenenleri kendi çapında pazarlık konusu yapmasına acaba karşı mı? Öyle ya, karşı olmasa konuşurdu! Çok ilginçtir ve hem de tuhaftır, uçan kuşlar konusunda bile sürekli nutuk atan, her konuda ahkâm kesen bir cumhurbaşkanı böylesine önemli bir konuda sessiz kalmayı yeğliyor! Bu nasıl iştir? Hayır, bence bu işin içinde bir bit yeniği var. ★★★ İşin ilginç yanı, Devlet Bahçeli bu kadarla da yetinmedi ve söylediklerini kanıtlamak için geometri kurallarına başvurdu. Siyasette ya da terörle mücadele konusunda cebirli geometrili söylemlere dün ilk kez onun ağzından, onun sayesinde tanık olduk. “Çağrımızın arkasında duruyoruz. İki nokta arasındaki en kısa çizgi bir doğru parçasıdır. İmralı A noktası, DEM ise B noktasıdır. Bu iki nokta arasında doğrudan irtibat sağlanmalıdır...” Böylesine muhteşem bir buluşla matematik bilimine yapmış olduğu katkı nedeniyle kendisine teşekkür borçluyuz!.. ★★★ Sevgili okurlarım, DEM heyeti sanırım birkaç gün içerisinde İmralı adasındaki cezaevine giriş yapacak ve Apo’dan bazı isteklerde bulunacak. Acaba ne diyecek? Varsayalım Apo onların bütün isteklerini kabul etti ve hapisten kurtulabilmek için örgütüne bir çağrıda bulundu... “Silah bırakın, silahları gömün ve Devlet Bey’in çağrısı doğrultusunda terör eylemlerini sonlandırın.” ★★★ Acaba onun bu çağrısı örgüt tarafından dikkate alınır mı? PKK örgütünün Türkiye’deki bölümü bu talimatı belki dikkate alır da iş bu kadar basit midir... Örgüt sadece Türkiye’de konuşlanmış değil ki... Suriye var, özellikle Kuzey Irak var. Üstelik şimdi örgütün ana üssü olan Kandil var. Böyle bir ortamda örgüt acaba bu talimatları hangi ölçüde dikkate alır! Ne bileyim belki geometri kurallarını uygular! ★★★ Varsayalım örgütten şöyle bir açıklama geldi: “Devlet Bahçeli’nin DEM tarafından bize iletilen taleplerini tanımıyor ve ciddiye almıyoruz. Mücadelemiz aynen devam edecektir.” İşte o zaman herkes şaşıracak ve şöyle diyecektir: “Demek ki eski başkan Apo artık çaptan düşmüş, örgüt onu iplemiyor.” Böyle bir durumun anlamı ise şu olur: Kral öldü yaşasın yeni kral!   Bakalım, neler olacağını yaşadıkça göreceğiz.",https://www.sozcu.com.tr/devlet-bey-konustu-recep-bey-nerede-p113301
Emin Çölaşan,Süleyman Şah’ın sandukası nerede?,13 Aralık 2024,"Sevgili okurlarım, dünkü yazımda sizlere Süleyman Şah türbesinin acıklı ve hem de bizim açımızdan yüz kızartıcı öyküsünden söz etmiştim... -Türkiye’nin yurt dışındaki tek toprağı idi. Suriye’de, Fırat nehri üzerinde küçük bir adacık. -Üzerinde sınırlarımız dışında bayrağımızın dalgalandığı ve Mehmetçik tarafından nöbet beklenen tek Türk toprağı idi. Söz konusu türbe Osmanlı’nın kurucusu olan Osman Gazi’nin dedesi Süleyman Şah’ın mezarıydı. Fransızlarla 1921 yılında yapılan Ankara anlaşması uyarınca o adacık ve üzerindeki Süleyman Şah türbesi Türk toprağı olarak kabul edilmişti. ★★★ Gel zaman git zaman bizim memlekette iktidar değişti... Ve AKP iktidarı en ufak bir zahmete bile girmeden adacıkla birlikte türbeyi de elden çıkarmayı içine sindirdi. Bizim açımızdan sorun işte böyle başladı. İşin sonrasını bilen yok! ★★★ Türkiye Cumhuriyeti’nin toprağı olan adacıkla birlikte türbe de yok edildi. Çok acı bir olaydır. Kendi mülkümüzü, kendi toprağımızı başkalarına terk edip çekildik. Milli Savunma Bakanlığı benim dünkü yazımdan sonra açıklama yaptı ve şunu demeye getirdi: “Şartlar uygun olduğunda konu değerlendirilecek ve gereği yapılacaktır” Ne yapılacaktır, nasıl ve ne zaman yapılacaktır, hiçbir şey belli değil. Bilinen tek şey sembolik bile olsa kendi toprağımızı ve üzerindeki türbeyi kendi ellerimizle terör örgütlerine teslim ettik... Ve bu konuda olanları unuttuk! ★★★ Şimdi bu hadisede sorulması gereken başka sorular da var... -Oradan kaçarcasına ayrılırken biz türbeyi kime teslim ettik? -Bölgede iki egemen grup vardı. PKK ve şeriatçı İŞİD. Hangisi aldı? -Süleyman Şah’ın mezarı artık var mı? -Sandukası ve kemikleri nerede? ★★★ Sizlere kısaca anlatmaya çalıştığım şu süreç 2015 yılında gerçekleşti. O sırada Recep Tayyip henüz cumhurbaşkanı değil. Başbakanlık koltuğunda oturuyor. Genelkurmay Başkanı ise Necdet Özel. Bugünküler gibi o da hükümete ve Tayyipgiller iktidarına çok yakın, onların sözünden çıkması mümkün olmayan biri idi. Türbeyi bizimkilerden teslim alan terör örgütleri oraya büyük tantanalarla girdiler. Kamera çekimleri yapıldı. Türbeyi bekleyen 38 askerimizin esir alındığını açıkladılar. Bizimkiler ise sınıra sadece 25 kilometre uzaklıktaki Türk toprağını örgütlere devretmekle yetindiler.  ★★★ Peki ama Süleyman Şah’ın türbeden silah zoruyla çıkarılıp başka yerlere götürülen sandukası ve kemikleri şimdi nerede? Bu konuda 4 Şubat 2015 tarihli yazımda şöyle demiştim: “Süleyman Şah’ın boş sandukası yerinden alındı ve (Suriye sınırına yakın olan) Suruç’ta bir askeri birliğe getirildi. Boş tabutun başında müftü tarafından dualar okundu, askeri birliğin duvarlarına Osmanlı armaları asıldı. Bundan sonra sınıra 150 metre mesafede yeni bir türbe yapılacakmış!..” Elbette ki o yıllardan bu yana hiçbir şey değişmedi. Bizim Osmanlı sömürücüleri bugüne kadar bu konuda sessizliğe gömülmüş durumda! Onların gündeminde şimdi “Mustafa Kemal’in askerleri” olan ‘disiplinsiz’ teğmenlere verilecek cezalar var! ★★★ Yukarıda sözünü ettiğim yazımı şöyle bitirmiştim: “Türbeyi Tayyip’in sarayına taşıyalım, orada yeniden ve görkemli bir biçimde inşa edelim. Tayyip Sarayı’nın bir ‘külliye’ olduğunu iddia etmedi mi! İçinde ne ararsanız var. Camisi, mescidi, yemek salonları, resepsiyon salonları, ithal malı kenefler ve 1.150 oda. Önce tabutu Saray’a getirelim, gerisini hep birlikte düşünürüz. Şu olanlar sonrasında Süleyman Şah’ın ruhu ıstırap çekiyor mu, işte onu hiçbir zaman bilemeyiz.”",https://www.sozcu.com.tr/suleyman-sah-in-sandukasi-nerede-p115274
Emin Çölaşan,Yeni gazetenin arkasında kim var?,26 Aralık 2024,"Sevgili okurlarım, Türkiye’de gerçekten inanılmaz işler oluyor ve olup biteni aklımız mantığımız almıyor. Şimdi söyleyeceklerimi daha açık anlatmak için bizim gazetenin dünkü manşetine yeniden bakmak gerekiyor. Deniz Ayhan’ın haberi özetle şöyle: “Herkes beşliye (beşli çeteye) bakıyor ama ihalelerin kaymağı Rönesans’a kalıyor.” Rönesans nedir, hemen yanıtını vereyim. Bu iktidar döneminde aldığı inanılmaz büyük ihalelerle zenginleşen bir müteahhitlik şirketi. Hangi işleri alıp yaptığını soracak olursanız çok iş var ama bir tanesi unutulmaz bir saray. Şu bizim meşhur Beştepe sarayı! Recep Tayyip kullanıyor. Muazzam bir yapı. ★★★ Dünkü manşet haberimiz özetle şöyle devam ediyordu: “Erman Ilıcak’ın sahibi olduğu şirket Beştepe’yi yaptıktan sonra göze girdi, 9 yılda 80 milyar liralık ihale aldı. Şimdi 24 milyar liralık Ankara adalet sarayına başladı. İdare Mahkemesi, pazarlık usullerine uyulmadığı gerekçesiyle, davetiye ile yapılan ihaleyi iptal etti. Sonra devreye Danıştay girdi ve bu iptal kararını kaldırdı.” Haberin devamında Rönesans Holding’e verilen öteki milyarlık işlerin dökümü yer alıyor. Hastaneler, binlerce deprem konutu vesaire: “Ankara’da Atatürk Orman Çiftliği arazisine cumhurbaşkanlığı sarayı yapan, Marmaris Okluk Koyu’ndaki yazlık sarayı da inşa eden Rönesans Holding’den yeni bir saray geliyor. Holding halen beş şehir hastanesi de işletiyor. Yargıtay binası işini de alan Rönesans’ın sahibi Erman Ilıcak 2023 yılında açıklanan Forbes raporuna göre Türkiye’nin en zengin 6. kişisi. Serveti 2.6 milyar dolar. 57 yaşındaki Ilıcak’ın işleri saray işini aldıktan sonra iyice açıldı...” ★★★ Haber özetle böyle... Şimdi gelelim bu konuyla ilgili son gelişmelere... Bundan bir hafta önce piyasaya yeni bir gazete çıktı. Başarılar diliyorum ama işin çok önemli olan başka boyutlarına da biraz olsun değinmek gerektiğine inanıyorum. ★★★ Yeni çıkan gazete devreye büyük reklam kampanyaları ile girdi... Kadrosunu oluşturmak için çok sayıda gazeteciyi transfer etmişti. Transfer olanların çoğu bizim arkadaşlarımızdı. Bu devirde gazete çıkarmak neresinden bakarsanız bakın kolay iş değildir. Gazete piyasaya çıkmadan önce, merak nedeniyle kendilerine hep soruyorduk: “Gazeteniz hayırlı olsun da bu işin arkasında hangi sermaye grubu var?” Bu soruya hiç kimse yanıt veremiyordu! Daha doğrusu bazıları gerçekten bilemiyor, bilenler ise ağzını açıp konuşmuyordu. Gazetenin imtiyaz sahibinin, genel yayın yönetmeninin, yazarlarının isimleri belliydi ama konu bu büyük işin ardındaki sermaye grubuna, paranın sahibine gelince hiçbir arkadaşımızdan yanıt gelmiyordu. ★★★ Aradan günler geçti ve yeni gazete bundan bir hafta önce yayın hayatına başladı. Gazetenin doğal olarak bir de internet sitesi vardı. Dün dahil her gün açıp baktık... Sitede bir haftadır sadece bir tek ilan var: Rönesans Gayrimenkul... Mantık yürütünce ortaya şu sonuç çıkıyordu: Bu gazetenin arkasında Tayyipgillerin sevgili ve güvenilir dostu, sarayını bile yapan Rönesans var! Bu büyük işin ana sermayesini Rönesans sağlıyor. Ama gelin görün ki yeni çıkan gazete Atatürkçü ve laik Cumhuriyet’ten yana! Üstelik AKP iktidarına karşı! Büyük bir çelişki. ★★★ İnsan ister istemez düşünüyor, perdenin arkasında olanlar konusunda bu yargıya varırken mantık hatası yapmış olamaz mı! Belki de işin hiçbir yanında Rönesans yok! Verilen o ilanlar sadece ve sadece bir rastlantıdan ibaret. Ama madalyonun bir de öteki yüzü var ki onu da unutmamak gerek. Rönesans’ın patronu, büyük iş adamı, para babası Erman Ilıcak şöyle düşünmüş olabilir: “Bu SÖZCÜ gazetesi benim iktidarıma ve şirketlerime yıllardan beri kan kusturdu. Madem onlara rakip olacak bir gazete çıkacak, finansmanını kaç milyar olursa olsun ben karşılamaya hazırım. Bu yolla SÖZCÜ’ye de iyi bir ders vermiş olurum!” ★★★ Sevgili okurlarım, şimdi küçük ve basit bir soru soruyorum. Yanıtını dürüstçe vermelerini istirham ediyorum: “Yeni çıkan ve başarılı olmasını dilediğim bu gazetenin arkasında Erman Ilıcak isimli iş adamı ile birlikte Tayyipgillerin iş alemindeki sağ kollarından biri olan Rönesans Holding var mı, yok mu?” Hepsi bu kadar. Teşekkür eder, başarılar dilerim.",https://www.sozcu.com.tr/yeni-gazetenin-arkasinda-kim-var-p119621
Emin Çölaşan,Tehlikeli sözler...,20 Aralık 2024,"Sevgili okurlarım, Recep Tayyip Türkiye Cumhuriyetini zan altında bırakacak tehlikeli sözler söylüyor. Bu sözler Türk Milletine medya aracılığı ile iletiliyor. Kendi özel ekipleriyle konuşurken söylemiş olsa dert değil ama bunları bütün dünya duyuyor. Hiç kuşkunuz olmasın, zamanı geldiğinde onun bu sözleri uluslararası arenada karşımıza çıkarılacak ve Türkiye zor durumda kalacak. ★★★ Size birkaç gün önce TÜBİTAK ödül töreninde kürsüde söylemiş olduğu sözlerden birkaç örnek vereyim... Suriye konusunda konuşuyor: “Türkiye Türkiye’den büyüktür..” Bunun anlamını ben çözemedim. Herhalde çok büyük, zannedilenden de büyük ve önemli bir ülke olduğumuzu söylemek istiyor. ★★★ Çok önemli bir cümlesi daha var... “Ufkumuzu 782 bin kilometrekare ile sınırlandıramayız.” Bu sözlerden bir tek anlam çıkıyor: Sınırlarımızı büyüteceğiz! Peki büyütmek nasıl olur? Başka ülkelerden toprak kazanmakla olur. Bunun başka hiçbir yolu yoktur. ★★★ Birkaç hafta öncesine kadar sürekli nutuk atıp Suriye dahil bütün komşularımızın toprak bütünlüğüne saygı duyduğumuzu söylüyordu. Şimdi bu açıdan bakıldığında bizim açımızdan devrede olan sadece sınır komşumuz iki ülke var. Suriye ve Irak! Irak’a girip toprağımızı büyütmesi pek mümkün görünmüyor. Ama Suriye’nin durumu epeyce farklı. ★★★ Birtakım gerekçelerle Suriye’ye her an girebilir... Zira yakın gelecekte orada neler olacağını kimse bilmiyor. Sadece tahminler var, her kafadan bir ses çıkıyor. Örneğin iç savaş çıkar, kan gövdeyi götürebilir. İşe ABD karışır, Rusya ve İsrail karışır. Recep Tayyip işte bu olasılıklar üzerinde konuşuyor olsa gerek... Ve bu nedenle sınırlarımızı genişletmekten söz ediyor. Tehlikeli bir oyun oynadığının acaba farkında mı? ★★★ Ortadoğu bir çirkef yuvasıdır, bataklıktır... İnsan ve yönetimleri öğütme makinesidir. Yüzyıllar boyunca bu özelliğini korumuştur ve korumayı sürdürmektedir. Elini veren kolunu alamaz. O bataklıktan şimdiye kadar nice şeyhler, krallar, devlet başkanı diktatörler, Saddam’lar ve Esad’lar çıktı ama Türkiye’yi bu iktidardan önce yönetenler bu pisliklere hiçbir zaman bulaşmadı. Çünkü onlar devlet adamı idi. ★★★ Recep Tayyip şimdi kilometrekare toprak hesabından yola çıkıyor, bunu gerektiğinde bugünkü 782 bin kilometre kare ile dondurmayacağımızı söylüyor. Peki bu durumda ne yapacağız, başka ülkelere girip oraları işgal mi edeceğiz? Bu sözler tehlikelidir ve ileride başımıza iş açabilir. Millet olarak bize tarihin yüklediği misyondan dem vuruyor ve şöyle diyor: “Türkiye mukadderatından (kaderinden) kaçamaz. Bu kutlu yolculukta sorumluluklar yerine getirilmelidir... Tarihin bize yüklediği bu misyonu kabul etmeliyiz.” ★★★ Sevgili okurlarım, olanı biteni ve Recep Tayyip’in şimdi açığa vurduğu bilinçaltını yukarıda özetlediğim şu sözlerden anlıyoruz... Irak’ı bilmem ama bunlar Türk ordusunu er veya geç Suriye’ye sokup işgal ettirecekler, başımıza yeni belalar açacaklar. Orada belki bize bağlı bir takım yönetimler kurulacak. Belki İsrail’le karşı karşıya geleceğiz. Bu varsayımlar şaka değil, çocuk oyuncağı da değil. ★★★ Sen günler boyunca Suriye’nin bağımsızlığına ve toprak bütünlüğüne saygılı olduğunu haykıracaksın... Sonra ise günün birinde, bir ödül töreninde yaptığın konuşmada sınırlarımızı genişletmekten söz edeceksin. Biz şimdi senin hangi sözüne inanıp güvenelim. Devlet adamlığı böyle mi olur?",https://www.sozcu.com.tr/tehlikeli-sozler-p117629
Emin Çölaşan,Saray’da bir yemek gecesi,19 Aralık 2024,"Sevgili okurlarım, Türkiye’nin yönetim katında, bize uzak düşen yerlerde neler olduğunu bilmiyoruz... Nasıl bilelim ki... Oraları apayrı bir alem. Lüks ve şatafat dolu yaşamlar. Bunları söylerken Saray dışında aklıma ilk gelen Diyanet İşleri Başkanı Ali Erbaş’ın giderek biriken sorumsuzlukları. Elinde yüz milyarlarca lira var ve bu paraları har vurup harman savuruyor. Kuruluşun garajında son model araçlar. Audi, Mercedes vesaire... Yurt içinde ve yurt dışında beş yıldızlı otellerde gerçekleşen davetler, şimdi yurt dışında açıldığı öğrenilen lüks kompleksler. ★★★ Peki ama sadece Diyanet mi böyle? Hayır, hepsi aynı yolda ve Saray’ın izinde. Sürekli ortaya atıp karşımıza çıkardıkları bir atasözümüz var: İtibardan tasarruf olmaz! Devletin ve milletin paraları işte bu sakat anlayış doğrultusunda çarçur ediliyor. Bunlar sanki analarından lüks ve zenginlik içinde doğmuş mirasyedi bebeler gibi. ★★★ Recep Tayyip’in görkemli bir Saray’ı var. Orası apayrı ve bizlere kapalı bir şatafat dünyası! İnanılmaz bir lüks, inanılmaz harcamalar! Bunları neden söylediğime gelince... Recep Tayyip’in sarayında bundan birkaç gün önce bir akşam yemeği daveti vardı. Ekranda görünce insan daha da beter şaşırıyor. Muazzam bir salon. Salonda belki 200 yemek masası. Yuvarlak masalar. Her bir masada en az 10 kişi oturuyor. ★★★ Ekranda izliyorum, yemek servisi başlıyor... Lütfen abarttığımı sanmayın, tam bu sırada mutfaktan salona ellerinde tabaklarla 150 kadar garson giriyor. Beyaz ceket ve siyah pantolonlu, papyonlu garsonlar masalara yöneliyor ve yemek servisi başlıyor. Saray’da bu kadar garson olması aklın alacağı şey değil ama, demek ki oluyor!.. ★★★ Peki, yüzlerce kişiden oluşan bu kalabalık ve görkemli davete kimler çağrılı imiş, sofralar kimler için hazırlanmış? Lütfen şaşırmayın, emekli vatandaşlarımız içinmiş! Gerçi ekrana yansıdığı kadarıyla içlerinde Binali Yıldırım vesaire gibiler de var ve onlar da aç karınlarını doyuruyorlar, ama neyse... Peki ikramlar ne? Saray mutfağında özel hazırlanmış bonfile... Salata... Börek... Zeytinyağlı sebze, meyve, tatlı ve dondurma. ★★★ Karnını doğru dürüst doyuramayan emekli vatandaşlarımızın hali malûm... Peki bu yemek davetinin amacı ne? Hemen söyleyeyim, bu gibi davetlere çağrılacak olanlar kim olursa olsun, isimler önce sıkı bir araştırmadan geçiriliyor ki araya ‘yabancılar’ sızmasın, birileri kendisini protesto etmeye yeltenmesin! Sonra sıra gündemin asıl maddesine geliyor. Recep Tayyip çıkıyor kürsüye ve danışmanları tarafından önceden hazırlanmış olan yazılı metni elektronik aygıttan okumaya başlıyor... Yani artık gına getiren ve bıktıran propaganda konuşmalarından biri daha... Emekli vatandaşlarımızı nasıl sevdiğinden, asgari ücretlilerle birlikte onları enflasyona ezdirmediğinden falan dem vuruyor. Başka bir gezegenden gelmiş gibi. Her zaman olduğu gibi devlet kesesinden kendisi için oy avcılığı yapmaya kalkışıyor. ★★★ Bu sonsuz Saray harcamaları Recep Tayyip’in elindeki en önemli kozlardan biri. Soran olsa bile onu hiç ırgalamıyor, bildiği yoldan asla şaşmıyor. Benim tahminim, bu gibi bazı harcamalar sadece kendisinin yetkisinde olan sonsuz örtülü ödenek parasından karşılanıyor. Peki ama bu gibi davetlere çağırılıp ‘onurlandırılan’, ama gerçek yaşantılarında inim inim inleyen emekliler bu oyunlara düşer mi? Benim burada kısaca anlatmaya çalıştığım Saray’da bir yemek gecesi, sadece bir tek örnek. Daha neler var neler. İtibardan tasarruf olmaz arkadaş! Kim takar devletin parasını, kim takar milletin parasını!",https://www.sozcu.com.tr/saray-da-bir-yemek-gecesi-p117258
Emin Çölaşan,‘Nefes’ üzerine,28 Aralık 2024,"Sevgili okurlarım, Türkiye’de en büyük vurgun oyunlarından biri kağıt piyasası üzerinden gerçekleşiyor. Kağıt fiyatları acayip bir biçimde arttı. Eskiden devlete ait SEKA vardı, kağıt piyasasını hiçbir sızıltıya meydan vermeden düzenlerdi. Bu iktidar döneminde SEKA’yı da kapattılar, başta İzmit olmak üzere bütün fabrikalarını satıp kapattılar. Türkiye şimdi başta gazete kağıdı olmak üzere bütün kağıtları (tuvalet kağıdını bile) yurt dışından getiriyor... Buna kitap ve kırtasiye alanında kullanılan kağıtlar dahil. Kağıt ithalatına her yıl yüz milyonlarca dolar para ödüyoruz. İşte o nedenle gazetelerin, kitapların fiyatı sürekli artıyor.   Türkiye’de yayıncılık zorlaştı. Maliyetlerde anormal artışlar var. Ama en önemlisi, döviz artınca gazete ve kitap fiyatları ister istemez yükseliyor ve milletin okuma hevesi ne yazık ki büyük ölçüde törpüleniyor. Satışlar anormal bir biçimde azalıyor. ★★★ Burada geçtiğimiz Perşembe günkü yazımın başlığı “Yeni gazetenin arkasında kim var” idi. Yeni çıkan Nefes gazetesini kastediyordum ama ismini vermiyordum. Bu devirde yeni bir gazete çıkarmak öyle her babayiğidin harcı değil.                      İyi niyetli birkaç okur yazarın bir araya gelip gazete çıkarması da asla söz konusu değil. İlle de çıkarmak isterseniz elbette çıkarırsınız ama kağıt, mürekkep, matbaa ve dağıtım şirketi payını ödeyemezsiniz. Ya da birkaç yüz adet sembolik bir satışla yetinmek zorunda kalırsınız. Yani iş özeti şudur: “Eğer düzgün, iyi satışlı ve her yerde satılan bir gazete çıkarmak istiyorsanız arkanızda mutlaka çok büyük bir parasal destek olması gerekir.” Nedir o? Size parasal destek sağlayacak güçlü bir ‘sermaye’ grubu. ★★★ Nefes gazetesi kısa süre önce yayın hayatına girdi. Bizim gazeteden bazı arkadaşlar da oraya çeşitli gerekçelerle transfer oldu. Çoğunun nedenleri aynıydı... Transfer parası almak, daha yüksek maaş almak ve belli isteklerinin Sözcü’de gerçekleşmemiş olması... Onlar bizim arkadaşlarımızdı ve isteklerine saygı duyuyorduk. ★★★ Yeni gazetenin imtiyaz sahibi avukat İsmail Yılmaz, genel yayın yönetmeni Metin Yılmaz oldu. Bizden ayrılıp giden sevgili dostlarımız... Ben onlarla tam 15 yıl birlikte çalıştım. Birbirimizi bir gün olsun kırmadık ve incitmedik. Merak bu ya!.. Gidecekleri belli olunca veda için gelen ve arayan bütün arkadaşlara sorduk: “Gazeteniz hayırlı olsun da, bu işin arkasında ‘büyük patron’ olarak kim var?..” İlk şaşkınlığımızı o zaman yaşamıştık. Nefes’in yayın kadrosu üç aşağı beş yukarı belli olmuştu ama işin arkasındaki sermaye gurubu özellikle gizli tutuluyordu. Bu işin içinde bir iş var diyenlerin sayısı giderek artıyordu! Çevrede bazı çok bilmişler bu arada akıl ve mantık dışı bir sürü isim ortaya atıyordu: Rahmi Koç, Ekrem İmamoğlu, beşli çete vesaire.. Merakımız giderek arttı! ★★★ Yeni gazete bundan 10 gün kadar önce çıktı... Bir de internet sitesi vardı. Siteye ilk günden beri her gün üşenmeden girdim. 10 gün boyunca sitenin tepesinde sadece bir tek reklam vardı: Rönesans Gayrimenkul Şirketi. İkincisi yok! Şu bizim meşhur Saray’ı ve daha nice büyük inşaatları yapan büyük müteahhitlik şirketi... Tayyipgillerin en yakın güvenilir unsuru. Nefes ise Atatürkçü, laik Cumhuriyet’ten yana bir gazete. Rönesans’ın ne işi vardı orada! Yoksa gazetenin arkasındaki sermaye grubu acaba Rönesans mı idi! (Hemen bilgi vereyim, bu ilan dün siteden kaldırıldı.) ★★★ Yukarıda sözünü ettiğim yazımı aynen şöyle bitirmiştim: “Şimdi küçük ve basit bir soru soruyorum. Yeni çıkan ve başarılı olmasını dilediğim bu gazetenin arkasında (Rönesans’ın patronu, büyük para babası) Erman Ilıcak isimli iş adamı ile birlikte Tayyipgillerin iş alemindeki sağ kollarından biri olan Rönesans Holding var mı, yok mu?..” Nefes’teki arkadaşlarımız Ümit Zileli ve Deniz Zeyrek dünkü gazetede benim yazıma yanıt verdiler ama bu soruyu her nedense görmezden gelip es geçtiler. Oysa konumuzun ve benim yazdıklarımın temelini bu soru oluşturuyordu. Bari fırsat bulmuşken bir daha sorayım: “Var mı yok mu!”",https://www.sozcu.com.tr/nefes-uzerine-p120280
Emin Çölaşan,Birbirimizi kandırmayalım,11 Aralık 2024,"Sevgili okurlarım, Suriye olaylarını hep birlikte izliyoruz ve bazı şeyleri ister istemez düşünmek zorunda kalıyoruz. Arap dünyasında bugüne kadar nice diktatörler devrildi. Son olarak Libya’da Muammer Kaddafi kaçarken halk tarafından linç edildi. Irak’ta Saddam Hüseyin asıldı. Sadece iki örnek bunlar... Bu işler olurken de birileri ülkemizin dört bir yanında halka sesleniyordu. “Diktatörler devrildi. Ulusal servet ve petrol gelirleri bundan sonra bu hırsızlar için değil, halkın refahı için harcanacaktır!” ★★★ Oysa hiç de böyle olmadı... Yönetimi ele geçirenler birbirine silah çekti... Ve her iki ülke de silah gücüyle bölündü. Şimdi gerek Libya ve gerekse Irak tam anlamıyla bölünmüş durumda. İstikrar bir türlü sağlanamıyor, ‘Oh ne güzel oldu da diktatörler gebertildi’ diyenlerin hevesleri ne yazık ki kursaklarında kaldı... Buna bizim yıllardır yöneten iktidar dahildir... Çünkü o kanlı süreçte onların da payı vardır. ★★★ Şimdi hem Libya’da ve hem de Irak’ta Türk askeri var. İkiye ayrılan Libya’da birilerini koruyoruz, öbür tarafla ilişkimiz kesik! Kuzey Irak’ı ise PKK’dan koruma görevini üstlendik... Ve bu ikili koruma sürecinde Türk vatandaşlarının cebinden milyarlarca dolar para çıkıyor. Onların istikrarının bedelini biz ödüyoruz ki, bu bedeller öyle az buz rakamlar değil... ★★★ Şimdi Esad’ın devrilmesinden sonra bizim iktidar yine milletimizi kandırma sevdasına düştü... “Özgürlük yolu artık açıldı. Bizim kardeşimiz olan Suriyeliler akın akın ülkelerine dönüş yapıyor. Dönüş yolunda araç kuyrukları her geçen gün artıyor!..” Bunlar palavradır. İnanmayın. Hemen söyleyeyim, Türkiye’de yeni bir düzen kuran milyonlarca Suriyeli Recep Tayyip’in söylediği gibi bizim kardeşimiz falan değildir. Onlara insan olarak saygı duyarız ama ulusal çıkarlarımızı kimseye feda etmeyiz. Hepsi o kadar! ★★★ Sayıları artık milyonlarla ifade ediliyor... Bir sürü sorunu da yanlarında getirdiler. Kesin sayıları bilinmiyor. Ülkelerinden kaçırdıkları paralarla (yine miktarı bilinmiyor) on binlerce işyeri açtılar, binlerce konut aldılar, irili ufaklı iş sahibi oldular. Sizce bunların bu saatten sonra Suriye’ye dönüş yapması artık söz konusu olabilir mi? Bence olmaz da o yüzden soruyorum! ★★★ Esad devrildi, kaçtı gitti... Çok güzel. Şimdi Suriye’de bir başıbozuklar rejimi egemen. Örneğin, acaba sınırımızın Hatay yakınlarında neler olacak. Esad öncesinde oralarda PKK egemendi, bundan sonra güç kime geçecek belli değil. Halep bizim sınırımıza 45 kilometre mesafede. Arabayla yarım saat. ★★★ Üstelik buralarda üslenmiş olan bir örgüt daha var, HTŞ. Tam adı Heyet Tahrir Şam. O bölgeleri yıllarca kasıp kavurmuş olan gerçek ve acımasız bir şeriatçı örgüt. Bir hafta öncesine kadar sınırımızda Esad vardı. Beğenelim veya beğenmeyelim, her ne kadar sözü pek geçmese bile devletti. Şimdi Halep, Hama ve Humus’ta, başka bir deyişle Türkiye sınırına en yakın olan bölgelerde PKK var, HTŞ var. Siz hangisini tercih ederdiniz, Esad’ı mı yoksa bunları mı? ★★★ Sevgili okurlarım, Ortadoğu pisliğinde, Ortadoğu çirkefinde hiçbir diktatör kan akıtılmadan devrilmez. Ama asıl kan, diktatör devrildikten sonra akar. Silahlı taraflar mutlaka ve kesinlikle birbirine girer. Suriye’de henüz o aşamaya gelinmedi ama işin Ortadoğu’da şaşmaz kuralı budur. Yanılmayı dilerim.",https://www.sozcu.com.tr/birbirimizi-kandirmayalim-p114525
Emin Çölaşan,Suriye’de büyük lokmayı kim yutacak?,14 Aralık 2024,"Sevgili okurlarım, bizim medyaya bakarsanız Suriye’de yeni düzen kan akmadan kurulmak üzere imiş! Böyle bir şey elbette mümkün değil, Suriye’de bir diktatör devrildi. Bu dünya gerek Orta Doğu ve gerekse Latin Amerika ülkelerinde bugüne kadar nice darbelere ve ihtilal olaylarına tanık oldu. Ama hemen hiçbiri kansız, kan akıtmadan, idamlar olmadan sonuçlanmadı. Devrilen diktatörlerin önemli bir bölümü, vurgun paralarıyla birlikte yurt dışına kaçtı gitti... Aynen Esad olayında olduğu gibi! ★★★ Bu konuda bir şeyi iyi bilmemiz gerekiyor. Suriye’nin diktatörü şeriatçı, yobaz falan değildi. Tam tersine, bu açıdan bakıldığında yetersiz bile olsa laiklikten yana uygulamalarıyla dikkat çekiyordu. Öteki baskılardan söz etmiyorum da Suriye halkı üzerinde dinci baskılar kurmamıştı. Aslında adamın işi zordu... Çünkü ortada kendisine sahip çıkacak bir millet hiçbir zaman olmamıştı. Zira ortada bir millet yoktu. Ama şeriat düzeni özlemcileri her zaman varlığını sürdürüyordu. Bu açıdan bakıldığında Esad giderek otoriterleşti ve tek adam yönetimi kurmak zorunda kaldı. ★★★ Bu olaylar zincirinde bir şey daha dikkat çekiyor... Aynen Esad gibi, devrilen iki diktatör daha vardı. Kaddafi ve Saddam. Onlar da kendi çaplarında ve ülkelerinin koşulları elverdiği oranda yarım bile olsa laiklikten yana olan liderlerdi. Gerek Libya, gerekse Irak’ta şeriat devleti kurmadılar. Göstermelik bile olsa kadın haklarına dokunmadılar. İnsanların ibadet özgürlüğüne, aşiretlere, tarikatlara, şeyhlere, camilere de dokunmadılar. Zaten dokunmuş olsalar işleri daha çabuk bitirilirdi. ★★★ Suriye’nin en büyük camisi, Şam’daki Emevi Camisi. Sadece Suriye’nin değil Orta Doğu’nun en büyüklerinden biri. Recep Tayyip, Suriye ile papaz olduğumuz yıllarda basının karşısına çeşitli zamanlarda çıkıp Emevi Camisi’nde cuma namazı kılma özleminden söz ederdi. Esad’la kapışmıştı! Yani biz günün birinde Suriye’ye girip Şam dahil işgal edecektik, sonra iş o büyük camide namaz kılmaya gelecekti! Beyefendi o sırada başbakan idi, henüz cumhurbaşkanı olmamıştı. ★★★ Acaba neden kapışmıştı! Esad’ı bir zamanlar ‘dost’ olarak Türkiye’de ağırlar, miting meydanlarında ‘Kardeşim Esad’ diye bağırır, Eminanım’la birlikte Suriye gezisine çıkardı. İki aile birbirleriyle pek sevişirdi. Sonraki yıllarda ne oldu da aralarından kara kedi geçti, bunu bilen yok. Oysa komşumuz Esad, Türkiye’ye düşmanlık sergilememiş ve daha da önemlisi terör ihraç etmemişti. O kendi dertleriyle boğuşuyordu. Ama yineliyorum, Esad Suriye’de dinci bir rejim kurmamakta direniyordu. Recep Tayyip’in Esad’ı düşman bellemesinin en büyük nedeni bu idi. ★★★ Suriye’de yakında taht kavgası başlayacak... Burası Orta Doğu bataklığı kardeşim, o pastayı babasının hayrına bile olsa kimse başkalarının ağzına bırakmaz.  Şimdi göreceğiz, yakında Suriye’de İslamcılar ön alacak. Aldılar bile! Adı Colani olan biri Esad devrildikten sonra işbaşı yaptı ve bütün hızıyla piyasaya çıkarıldı. Geçmişte sarıklı, takkeli, uzun sakallı fotoğraflarını görmüştük. Şimdi saçını sakalını düzeltmiş, sarıkla takkeyi çıkarmış, yeni düzene bu yolla uyum sağlama peşinde! Bundan sonrasını dikkatle izleyin, ne çatışmalara tanık olacaksınız. Şu anda Suriye’yi HTŞ (Heyet Tahrir Şam) isimli şeriatçı bir örgüt yönetiyor. Başında Colani var. Sonrasını göreceğiz bakalım.  ★★★ Sevgili okurlarım, bu kargaşada işin içinde sadece HTŞ olsa yine iyi!.. Ama bu kez devreye İsrail de girdi. İsrail tanklarının Şam’a doğru hızla ilerlediğini medyadan izliyoruz. Şimdi gelin de bu konuda bir tercihte bulunun! Suriye’de kim egemen olmalı! En büyük lokmayı kim yutmalı? Dinci örgüt HTŞ mi, PKK mı, yoksa siyonist İsrail mi? Kısacası, kırk katır mı kırk satır mı!",https://www.sozcu.com.tr/suriye-de-buyuk-lokmayi-kim-yutacak-p115664
