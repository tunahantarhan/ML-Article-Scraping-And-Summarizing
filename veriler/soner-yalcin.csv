Yazar,Başlık,Tarih,Metin,URL
Soner Yalçın,Çalınan Dikkat,16 Nisan 2025 06:20,"İngiliz gazeteci Johann Hari’nin yaşadıkları şuydu: - Dokuz yaşındayken vaftiz oğlum Adam’da bir Elvis Presley saplantısı gelişmişti. Kral Elvis gibi mırıltılarla kalça sağlayarak avaz avaz ‘Jailhouse Rock’ şarkısını söylüyordu… - Elvis hakkında her şeyi öğrenmek istiyor, ben de o heyecan verici, üzücü, aptalca hikayeyi ana hatlarıyla bir çırpıda anlatıyordum… - Bir gün bana gayet ciddi gözlerle bakıp ‘Johann, beni bir gün (Elvis’in evi) Graceland’e götürür müsün’ diye sordu. Hiç düşünmeden ‘olur’ dedim. O anı bir daha hiç hiç düşünmedim, ta ki her şey sarpa sarıncaya kadar… - On yıl sonra geldiğimizde Adam yolunu kaybetmişti. On beş yaşındayken okulu bırakmıştı, uyanık olduğu saatlerin neredeyse tamamını boş gözlerle baktığı ekranların karşısında geçiriyordu: Whatsapp ve Facebook mesajlarının kesintisizce akıp durduğu telefonunun, YouTube ve porno videolarının birbirine karıştığı iPad’inin karşısında… - Böyle yaşanmaz, dedim kendi kendime. ‘Adam’ dedim usulca, ‘Haydi Graceland’e gidelim.’ Ona yıllar önce verdiğim sözü anımsattım. ‘Ama gittiğimizde sırf telefonuna bakıp duracaksan olmaz. Geceler hariç telefonunu kapalı tutacağına söz vereceksin. Gerçekliğe dönmemiz gerekiyor.’ Söz verdi Adam… - Seyahatin hiçbir bölümünde sözünde durmadı. ‘Böyle yaşanmaz’ dedim, ‘Anı yaşamayı bilmiyorsun, hayatını kaçırıyorsun. Bir şeyler kaçırmaktan korktuğun için o ekrana bakıp duruyorsun…” Sonuçta baba-oğul geziden dargın döndü ve gazeteci Hari, uzmanlar ile konuşarak “Çalınan Dikkat” kitabını 2022 yılında yazdı… Bu girişi yapmamın nedeni var: Adam’ın yaşadığı ekran bağımlılığı sadece İngiliz Hari ailesinde mi var? Dikkat becerisi günümüzde artık ağır hasarlı… Odaklanamama/dikkat dağınıklığının ana sebebi, ekran bağımlılığı. Ve bu bağımlılık dünyayı kuşattı… Türkiye’de de neredeyse her evde Hari ailesinde olduğu gibi benzer olaylar yaşanmıyor mu? Her evde “Adam” var! Ve fakat: Önceki gün gördüğüm manzarayla nasıl heyecanlandım, gurur duydum, umutlandım size anlatamam... Sadece İstanbul değil, sadece Ankara değil, sadece İzmir değil, Mersin, Amasya, Antalya, Muğla, Adana gibi ülkemizdeki onlarca proje okulda lise öğrencileri eylem yaptı: “Öğretmenime Dokunma!” Öğrencilerin okul bahçesine veya sokağa, meydanlara neden çıktıklarından çok, eylem yapmalarını çok önemsedim. Düşünebiliyor musunuz; “ekran bağımlısı” sanılan lise öğrencilerinin talebi, cep telefonu taşıma, iPad kullanma veya sosyal medyaya getirilen kısıtlamalar vs. değildi. Öğretmenlerini istemeye odaklanmışlardı, az şey mi bu? Ülkemizin dört yanında, dikkatleri çalınmamış çocuklarımız vardı demek ki? Yarına nasıl olumlu-umutlu bakmayız? Heyhat! İktidara yakın bazı gazeteler “lise öğrencilerini CHP’nin kışkırttığını” manşetlerine taşıdı. Kaba, kısır, yüzeysel siyasi bakıştan kendilerini niye kurtaramıyorlar? Nasıl bu kadar dar bakarlar çocukların eylemlerine? Oysa: Her yetişkinin liseliler ile gurur duyması gerek. Temelde çocuklarımız Hari ailesinin çocuğu Adam gibi olmayı reddediyor, anlamıyor musunuz? Kaybetmemişiz çocuklarımızı; yaptıkları dikkat isyanıdır. Can Yücel’den mülhem; aşk olsun size çocuklar, aşk olsun… Biz yetişkinlerin, eylem yapan lise öğrencilerinden çıkaracak dersi yok mu? Dikkat becerisinin gitgide azalması sadece çocukların kişisel hatası mı? Ya biz? Yetişkinlerde ekran bağımlılığı sorunu yok mu? Sosyal medyada ne kadar zaman geçiriyorsunuz? Ortada sistematik problem var. Mesela: Sosyal medya, dikkat aralığını kırmak için tasarlanıp, “özgürlük” masalıyla yaygınlaştırılmış olabilir mi? Özellikle de eve kapanılmayı zorunlu kılan pandemiyle “ekran virüsü” bağımlılık haline getirildi! Yine göremediğimiz, anlamadığımız ve anlamamıza izin verilmeyen bir virüsle karşı karşıya bırakıldık: Ekranlara gömülmemiz sağlandı. Zihinlerimiz ile bizi kendine esir/köle yapan “gözetim kapitalizmi” deniyor buna; her anımız-adımımız kontrol altında! Keza: Her türlü kolektif mücadelenin önüne set çekiyor bu bireyci sistem, demokrasiyi yozlaştırıyor. Sorunlara çözüm arayan, bulan ve siyasi sorumlulardan hesap soran anayasal hak eylemliliğini suç kapsamına sokuyor… İnsan elinden çıkma bu kriz, yine insan eliyle son bulacak kuşkusuz. Tıpkı üniversiteliler gibi ekran ideolojisiyle “dört duvar arasına hapsedilmiş” liselilerin sokaklara, meydanlara çıkması ileriye dönük beklentiyi artırıyor: Açacak çiçek tohumda! Amerika’daki Sivil Haklar Hareketi’nin öncülerinden siyahi yazar James Baldwin’in sözüdür: - Yüzleştiğiniz her şeyi değiştiremezsiniz ama yüzleşmeden de hiçbir şeyi değiştiremezsiniz.",https://www.nefes.com.tr/yazarlar/soner-yalcin/calinan-dikkat-28490
Soner Yalçın,Suriye Alevileri,06 Mart 2025 06:00,"Tarihçi, hukukçu, devlet adamı Ahmet Cevdet Paşa’nın 1854-1884 yılları arasında yazdığı on iki ciltlik “Tarih-i Cevdet” eserinde Osmanlı merkezi idaresinin resmi görüşünü yazdı. Mesela: Nusayrileri aşağılayıcı bir üslupla ele aldı. Ona göre, “medenileştirilmesi/ehlileştirilmesi” gereken “gizli ve sapkın” idiler! Hedef, inançlarının düzeltilmesi/tashih-i akaid olmalıydı. Sünnileştirmek için köylerine-kasabalarına camiler-okullar yapılmalıydı. Vs. Bu girişi yapmamın sebebi var; Suriye gelişmeleri konusunda Nusayriler niçin hiç gündeme gelmiyor/getirilmiyor? Niye yok sayılıyorlar? İşin özü şu; dünden bugüne devlet, “yoldan çıktığını”, “yanlışa düştüğünü” sandığı “ötekini”/el-fırak ed-dâlle yok sayıyor! Aşağılamak için “rafizi”/“reddedenler” diyor… Esatlara düşmanlığın sebebi de bu düşünce… Peki, bugün dahi “aşırıya kaçan/gulat görülen” Nusayri hakikati ne? Öncelikle şunu belirteyim ki: İslam ve Batı kaynaklarında “Nusayri” olarak kullanılan adlandırmaya soğuklar, kendilerini Alevi olarak tanımlıyorlar. Müslümanlar Arap yarımadasından çıktıklarında farklı kültürler ile karşılaştı. İslam’a geçmek isteyenler Hz. Muhammet’in sahabelerinden ya da Arap aşiretlerinden birine yanaşıp/mevali oldular. Nusayriler 9’uncu yüzyılda Irak’ta doğdu. İnanç kökleri; On İki İmam sistemine inanıyor ve Hz. Ali Naki ile oğlu Hz. Askeri’nin yakını Muhammet ibn Nusayr’a dayanıyordu. Ya etnik kökenleri; Türk müydüler? Nusayriler Türk kökenli Gerek… Türk Dil Kurumu kurucularından ve bu kurumda ikinci başkanlık, Etimolojik ve Linguistik Filoloji Kolları Başkanlığı ile Dil ve Tarih-Coğrafya Fakültesi Tarih Bölümünde öğretim görevlisi olarak görev yapan Hasan R. Tankut… Gerek… Hatay Devleti Hükümeti’nin Maarif ve Sıhhiye bakanlığı yapan yedi ciltlik “Mufassal Hatay” kitabını yazan ve Türkiye’ye katılımı için bizzat bölgeye giderek mücadeleye katılan Ahmet F. Türkmen… Gerek… Atatürk Kültür, Dil ve Tarih Yüksek Kurumu üyeliği, Eski Eserler ve Müzeler genel müdürlüğü yapıp yaklaşık bin tarih makalesi yazan Mehmet Önder… Gerekse… 1890’larda Antakya bölgesinde araştırmalar yapan antropolog Felix Von Luschan gibi bazı yabancı araştırmacılar… Nusayrilerin Türk olduğunu yazdı. O halde: Aynı kola mensup Hatay’da yaşayanlara “Türk Alevi”, Lazkiye’de yaşayanlara “Arap Nusayri” denilebilir mi? Türkler bin yıllar boyunca Şamanizm, Manicilik, Budhacılık, Mazdekçilik, Nesturilik, Musevilik, Hristiyanlık ve İslam gibi dinleri benimsedi. İslam’a geçtikten sonra eski inanç kültürlerini Aleviliğe taşıdılar: “Tenasüh” (ruh göçü), “gaybet” (imamların ölmemesi), “ric’at” (geri dönüş), “hülul” ve “imamiye” (yaratıcı ruhun insanda bulunması), cem, saz, türkü gibi… İbn Teymiyye gibi Sünni alimlerin çıkardığı fetvalar yüzünden Nusayriler “kafir” ilan edildi… Özellikle Osmanlı’nın parçalanma sürecine girdiği 19’uncu yüzyıldan itibaren Nusayriler siyasi açıdan da günah keçisi muamelesi gördü. Örneğin: Lazkiye gibi bölgelerde nüfusun çoğunluğunu oluşturmalarına rağmen bölge meclislerinde temsilcileri yoktu. Hama gibi yerlerde Nusayrilere şeriat mahkemelerinde yararlanma gibi hukuki haklar da verilmedi. İslam’da “mürted” (dönme) olarak görülen Nusayrilerin kanuni hiçbir kazanımı yoktu… Osmanlı, Nusayrilerin Türk olup olmadığını hiç umursamadı bile… Bugün farklı mı? Alevi-Türk kartı Osmanlı’da Nusayrilik rakibini kötüleme aracı olarak kullanıldı. Yazıya girişi Ahmet Cevdet Paşa ile yaptım, örneği ondan vereyim: Rakip gördüğü Keçecizade Fuat Paşa’nın Antakyalı eşinin Nusayri olduğunu belirtip -kulaktan dolma dedikodular ile- aşağılayıcı ifadeler kullandı: “Bu grup taife (ahlâkı) önemsememektedir.” Oysa Fuad Paşa, babası ve kayınvalidesi gibi Galata Mevlevîhânesi postnişini Kudretullah Efendi’ye, eşi ve ailesi ise Yenikapı Mevlevîhânesi şeyhi Osman Efendi’ye bağlıydı... Bu can sıkıcı tarihi örnekleri şu sebeple veriyorum: Bugün Suriye’de yeniden yapılanma var ve gündemde sadece Sünni Araplar ve Kürtler var. Ancak. Daha önce yazdım; Çerkezler yok. Ve, Nusayri/Alevi Türkler yok. Esatlara yönelik kindarlığın altında Nusayri/Alevi düşmanlığı var! Türk’ün Türk’e düşmanlığı sırf cahillikten mi kaynaklanıyor? Fransa işgal döneminde Nusayri Devleti (Devlet el-Aleviyyun) bile kurdu. Hiç mi ders çıkarmıyoruz? Türkiye’nin elinde güçlü Nusayri/Alevi Türk kartı var, bunu neden kullanmıyor? Tarihi ezberlerden kurtulmak şart. Unutmayınız ki; Osmanlı askeri ve bürokrasisi içinde -kendilerini saklayan- Antakyalı Kara Mehmet Paşa ve Kilisli Emin Vahit Efendi gibi Nusayri Aleviler de vardı. 21’inci yüzyılda tarihi ön yargıları yıkmak gerek… Nusayriler bizim öz kardeşimizdir.",https://www.nefes.com.tr/yazarlar/soner-yalcin/suriye-alevileri-19758
Soner Yalçın,Sokağa düşmanlık,26 Mart 2025 05:45,"Sokak, bir kültürdür. İnsanın kendini ifade etme biçiminin mekânıdır… Sokak, siyasetten bağımsız değildir. Kendilerine karşı eşitsizlik veya farklılık görenlerin, hak ettikleri duruma erişebilmek için toplumsal hareketlilik başlatması her demokratik toplumda yaşanır. Yani toplumsal hareketliliğin en önemli temsil mekânlarından biri olan sokak, birçok insanın bir araya gelerek, haksız-baskıcı yapıya karşı kolektif sesin duyurulma aracıdır… Hoşnutsuzluğun ve öfkenin dışa vurumudur... İtiraz hakkıdır... Evet sonuçta halkın ekonomik, politik, sosyal, kültürel birçok yapıya şekil veren siyasete, katılma alanlarından biridir sokak... Peki: Kendini çeşitli sebeplerle baskı altında hisseden grupların ortak amaç için bir araya gelmesini sağlayan sokağın, çeşitli toplumsal hareketliliklere sahne olmasından kim/kimler niçin rahatsız oluyor? Sokağı kötülemek, 12 Eylül 1980 askeri darbesinin mirasıdır. Baskıcı her otoriter yönetim için sokak, eylem yeri değil, görüldüğü an şiddetle bastırılması gereken politik alandır! 12 Eylül darbesi üzerinden yaklaşık yarım asır geçti ve antidemokratik zihniyeti hâlâ sürdürülüyor… Sokak, bugünkü iktidara ayna tutuyor aslında. İmamoğlu operasyonuna karşı sesini yükselten sokağı baskı altına almak, göstericilere şiddet uygulamak ne derece büyük demokrasi sorunumuz olduğunu gösteriyor... Sadece Saraçhane değil… Sadece Çankaya değil… Sadece Konak değil… Anadolu’nun dört yanında aktif sokak eylemleri var. Ki: İmamoğlu’nun cumhurbaşkanlığı adaylığı için sandıklara giden 15 milyon 497 bin 957 insanın gösterdiği şudur; sokak hayli siyasallaşmıştır… Bu olağanüstü bir sayıdır. Türkiye’de sokak siyasetinin bu derece gelişmesi katılımcı demokrasi adına sevindiricidir. Siyaseti salt, parti genel merkezi ve duvarlarla çevrili parlamento arasına sıkıştırılmasına tepkidir. Sokağın, 12 Eylül darbesi ürünü bu sığ politik anlayışı değiştirme talebidir... Evet bu politikayı hiçleştiren anlayış aşılıyor artık; halkın beş yılda bir sadece oy vererek siyasete katılma yüzeyselliği son buluyor. Tarih gösterir ki: Ne zaman egemenler, parti genel merkezlerini ve parlamentoyu etkisizleştirir, o zaman sokağın gayriresmî politik potansiyeli öne çıkar. Siyasal alan yeniden şekillenir! Sokağı, kolektif düşüncelerinin siyasi alanı olarak gören yeni kuşaklar geliyor… Bir genel başkanın gitmesi diğerinin gelmesi gibi bıktırıcı “tek adamlık” siyasi anlayışına alanlar/meydanlar ağırlığını koyuyor. Keza. Şunu belirtmem gerek: İktidar, milyonlarca insanın tepkisini duymamak ve protestocuları kriminalize etmek yerine, sokağın aynı zamanda müzakere alanı olduğunu yine görmek istemiyor. Her sokak eyleminin perde arkasında “üst akıl” gizli senaryosunun olduğunu düşünüyor. Gösterileri fırsatçı “gizli ellerin” kontrol ettiğini düşünüyor. Ve hepsinin saklı hedefinin kendi iktidarı olduğunu düşünüyor. Siyasetin olağan akışı hiç yok kafasında… Eylemciler kandırılıyor, bir kendisi uyanık! Bunun nedeni kültürel siyasi kodlarından kaynaklanıyor. Çoğunluğunu gençlerin, kadınların oluşturduğu sokağın dilini çözemiyor. Çünkü anlamıyor, itibarıyla siyasi kültür anlamında yetersiz kalıyor. Tek yaptığı göstericileri sürekli aşağılamak… Bu sebeple tek çözüm silahı, daima güvenlik güçleri oluyor… İktidar, şiddet dışında çözüm üretemiyor. Oysa. İktidar salt güce indirgenemez. Halktan rıza almak zorundadır. Sokağı susturanlar demokrasiden bahsedemez. Sokak meşrudur ve meşruiyet sesidir. Toplumsal hareketliliğin tüm ülkeye yayılmasını kolaylaştıran unsur medyadır. Ki gelişen sosyal medya sokağın sesini dünyaya duyurmaktadır. Sadece sokak değil… Sadece protestocular değil… Gazeteciler ve sosyal medya kullanıcıları şiddete uğruyor; gözaltına alınanların, tutuklananların sayısı her geçen gün artıyor. İktidar hepsi hakkında aynı savunmacı görüşe sahip, “beni yıpratmaya çalışıyorlar!” Arkasından yoğun baskı ve sansür geliyor. Medyada olağanüstü hâl kanunları uygulanıyor. Ana muhalefet partisinin düzenlediği gösterileri yayınlayan televizyonlar bile tehdit ediliyor! Oysa bilinir ki; demokratik bir sistemin temeli olan kuvvetler ayrılığına (yasama-yürütme-yargı) ilaveten dördüncü bir güç olarak medya gösterilir. Bu siyasi anlayış medyaya, halk adına siyasal iktidarı denetleme/gözetleme ve doğru bilgiyi halka aktarma görevleri vermiştir. Sorun şudur; iktidar, kamu yararını gözeten medya tarafından denetlenmek istemiyor. Kendini desteklemek için propaganda yapan/olumlu algı oluşturan medya kurdu/kuruyor. Bunu yapmayan “öteki” medyanın sonu ise, daima kötek/dayak oluyor! Medyanın dördüncü güç görevini ne derece yerine getirip getirmediği ülkedeki demokrasi kalitesini gösterir. Gazetecilere, düşünürlere, sanatçılara cezaevi yol yapıldığında o ülkede demokrasiden bahsedilemez. Yaşadığımız budur; bilgiye erişim kısıtlaması! “İnsanlar neden sokakta” diye niye şaşırıyorsunuz? Ülke nefes alamaz hale geldi/getirildi… Sokak bu belirsiz gidişe dikkat çekiyor ve inatla ders almak istemiyor iktidar…İmamoğlu’nu hapse atmak gibi siyasi mühendislik ile iktidarını sürdüreceğini sanıyor…",https://www.nefes.com.tr/yazarlar/soner-yalcin/sokaga-dusmanlik-24060
Soner Yalçın,Sivil haklar eylemleri,11 Nisan 2025 06:00,"Bazı araştırmacılar çok ilgimi çekiyor. Amerikalı Prof. G. William Domhoff (d.1936) bunlardan biri… 68 Kuşağı öncülerinden. ABD’de 1954-1968 yılları arasında ülkedeki ırk ayrımcılığını ortadan kaldırma hedefli itaatsizlik eylemleri yapan “Sivil Haklar Hareketi” adlı politik yapı içinde bulundu. (Bu hareketi duymuşsunuzdur: Lise öğrencisi 15 yaşındaki Claudette Colvin, 1 Aralık 1955’te Alabama’da halk otobüsünde beyaz yolcuya yerini vermeyi reddetmesi üzerine tutuklandı. Dokuz ay sonra Rosa Parks da benzer eylemi yaptı. Bu sivil itaatsizlikler ülke genelinde ilgi gördü, sembolleşip büyüdü. Hayli ilginç eylem çeşitliliği vardı sivil haklar hareketinin…) Martin Luther King Jr. ve Malcolm X gibi nice protestocu bu eylemlerle tanındı… Hareketin de desteğiyle seçilen Başkan John F. Kennedy 1963’te suikasta uğradı. Hareketin önde gelenleri King Jr. ve Malcolm X ve nice genç aktivistler katledildi. Ancak yılmadılar… (Ki o dönemin davaları, duruşmaları da tarihsel önemdedir. Uzatmayayım.) Yıl, 1967. ABD’nin dört yanında Getto, Watts, Detroit, Newark gibi isyanlar yaşanırken akademisyen G. William Domhoff ilk kitabını yayınladı: “Who Rules America?”/ Amerika’yı Kim Yönetiyor? Kitabı hatırlamamın sebebi var oraya geleceğim: Amerika’yı Kim Yönetiyor?” kitabı o dönem kıyametler kopardı, satış rekorları kırdı. Çok iyi arşiv araştırmacısı yanıyla tanınan Prof. Domhoff aynı konuyu yıllar içinde seri kitap olarak yazmayı sürdürdü: -1983’te, Amerika’yı Şimdi Kim Yönetiyor: 1980’lere Bakış… -1998’de, Amerika’yı Kim Yönetiyor: 2000 yılında Güç ve Politika… -2006’da, Amerika’yı Kim Yönetiyor: Güç, Politika ve Değişim… -2010’da Amerika’yı Kim Yönetiyor: Şirket ve Sınıf Egemenliğine Karşı Meydan Okumalar… -2014’te, Amerika’yı Kim Yönetiyor: Şirket Zenginlerinin Zaferi… -2022’de, Amerika’yı Kim Yönetiyor: 2020’lerde Şirket Zenginleri, Beyaz Milliyetçi Cumhuriyetçiler… Keza: “Yirminci Yüzyılda Kurumsal Zenginler ve Güç Elitleri: Nasıl Kazandılar ve İşçiler Neden Kaybetti”, “Yeni CEO’lar”, “Yeni Düzende Sınıf ve Güç” gibi kitapları da var. Bu çalışkanlığı kıskanmamak elde değil! Demem şu ki: Bugünlerde Trump ile yatıp Trump ile kalkıyoruz. Trump kimler için neler yapmak istiyor? Bunu kavrayabilmek için, bakış açısına sahip olmak için Prof. Domhoff kitapları önemli kaynak. Diyor ki; “ABD’ye hükmeden seçimle gelen Amerikan hükümetleri değildir.” Yani konu salt Trump değil… Trump kimin temsilcisi; kuşkusuz para-mülk sahiplerinin. ABD’de “seçkin güç” kavramı üst sınıf liderliği tanımlar. Bunlar federal hükümete, beyaz saraya, kongre ve yürütme birimlerine nüfuz eder. Lobiler, düşünce kuruluşları, medya ve içi boşaltılmış sivil toplum örgütleri bu amaç için kullanılır… ABD’deki iki parti; Cumhuriyetçiler ve Demokratlar ideolojik ayrılıklar üzerinden değil, çıkarlarına uygun politikalar yüzünden kapışır... Vitrinde bir iki solcunun olmasına ses çıkarmazlar. Özgürlük filan balondan ibarettir, kendi çıkarları söz konusunda olduğunda hatırlanır! Yani: 1776 Amerikan bağımsızlığından beri para kimlerdeyse ABD’ye onlar hükmeder! ABD iktidarı, oligarşidir/ küçük bir grup tarafından yönetilir. Demokrasi yok, plütokrasi var yani… Trump’a buradan bakın… Prof. Domhoff ile yapılan son röportajı özetleyeyim: -Amerika’yı kim yönetiyor? -Büyük gelir getiren mülklerin sahipleri ve yöneticileri; yani, şirketlerin, bankaların, diğer finansal kurumların ve tarım işletmelerinin sahipleri. Ancak işe aldıkları yöneticilerden ve uzmanlardan bolca yardım alıyorlar… -Perde arkasından gizlice, bir komplo şeklinde mi yönetiyorlar? -Hayır, komplo teorileri birçok nedenden ötürü yanlıştır. Bazı şirket liderlerinin yalan söylediği, çaldığı ve bazı hükümet yetkililerinin (Başkan dahil) gizli eylemler başlattığı sonra bunları gazetelerden uzak tutmaya çalıştığı doğrudur. Ancak bu faaliyetler komplo teorisiyle kastedilen şey değildir… -Peki nasıl hükmediyorlar? -Bu karmaşık hikâye, ancak kısa cevabı şöyledir: Lobicilik yoluyla, büyük sorunlarla ilgili genel politika planlamasına açık ve doğrudan katılımla, siyasi kampanyalara ve seçimlere katılımla (büyük ölçüde kampanya bağışları yoluyla) ve hükümette kilit karar alma pozisyonlarına kendi ekiplerini atamalarla... -Seçimlerin bir önemi olmadığını mı söylüyorsunuz? -Hayır, ama genellikle olabileceğinden çok daha az önemlidir ve Amerika’da diğer sanayileşmiş demokrasilerde olduğundan çok daha az önemlidir. Bunun nedeni seçim kurallarının doğası ve köle sahibi Güney’in benzersiz tarihidir… -Sosyal bilim araştırmaları, ilerici toplumsal değişimi daha etkili kılmak konusunda faydalı işlev söylüyor mu? -Evet öyle, ancak çok az kişi bu araştırmaya dikkat ediyor.",https://www.nefes.com.tr/yazarlar/soner-yalcin/sivil-haklar-eylemleri-27406
Soner Yalçın,Mesih Garabeti,28 Mart 2025 06:00,"Kışkırtıcı başlık, başınıza iş açacaksınız” diyecektir bazı okuyucular… Haklılar; özellikle son dönemde ne çok gözaltı ve tutuklama haberi okuyoruz: - Dini değerleri aşağılamak… - Halkı kin ve düşmanlığa tahrik etmek… - Huzur ve sükuneti bozmak… Seksene yakın böyle ceza maddesi var! Ülke gündeminden ceza maddelerinin sebep olduğu yargılamalar hiç düşmüyor. Basit suçlardan bile ne çok tutuklama kararı veriliyor… Bu nedenle “kışkırtıcı başlık” uyarınızı anlayabiliyorum. Ancak başlığı atan ben değilim! Günümüzün en tanınmış düşünürü S. Zizek ile etkili ilahiyatçı J. Milbank’in din üzerine yaptıkları tartışmayı konu alan kitabın adı; Mesih Garabeti! Kitabı okurken şunu düşündüm; Zizek ülkemizde olsa, “dini değerleri aşağılamak” iddiasıyla tutuklanıp hemen hapse konurdu… Sadece Zizek değil; Kardinal Carlo M. Martini ile inanç ve inançsızlık üzerine tartışan Umberto Eco da hapse atılırdı! Ülkemizde en son sosyal medya fenomeni Murat Övüç “başını bağlayıp espri yaptı” diye cezaevine gönderildi! Acıklı halimiz budur. İmamoğlu operasyonunu protesto eden gencecik çocukların tutuklanmasının bunlardan farkı yok. Otoriterliğin geldiği aşamayı gösteriyor… Evet, ülke gündeminin daima ceza maddeleri olması ülkeye ayna tutuyor. İnsanı, bilgiyi, özgür düşünceyi aşağılayan akıl dışılığa karşı demokratik yönetim istiyor sokaklardaki insanlar... Bakınız: Gerçeği arama anlayışınız karakterinizi ortaya koyar. Yetersiz kanıta rağmen insanları peşinen mahkûm edenlerin zihniyetine göre, “ocu” ya da “bucu” olmak “suçlu” olmak için yeterli! İnanmak ile bilmek arasındaki fark bu. İnanan, kendine sunulanın gerçek olup olmamasıyla ilgili değildir. Hiç şüphe duymaz; spekülatif/kurgusal/hurafe olana inanmayı sürdürür. Onun sadece gizli ön kabulleri vardır. Her türlü iddiayı yutmaya hazırdır. Her türlü komployu yayma konusunda fütursuz/çekinmezdir. Çünkü: Hakikati aramayan bu tavır hayli korunaklıdır; adaletsiz politik düzen ve destekçileri tarafından yüceltilir. Arenadaki fanatizm sesleri duyulur: “Katlet…Katlet…” “Gerçek kabul edilen yalan, her zaman en tehlikeli olandır” dedi Dostoyevski… Parantez açmalıyım burada: Hristiyanlık inancı özellikle Orta Çağda, tahakkümüne/zorbalığına boyun eğmeyeni “cadı avı” karalamasıyla yok etti. Yani meselenin büyü ile kehanet ile ilgisi filan yoktu. Engizisyon yargılamalarının tek konusu vardı; Hristiyanlığa sadakat idi. Yoksa, karşılığı ölümdü. Umurunda bile değildi kanıt; “ya bendensin ya da yakılırsın!” Günümüz dilinde “cadı avı” mecazi olarak; sözde yıkıcı faaliyetleri vs. ortaya çıkarmak için yapılan ve ancak gerçek amacı muhaliflere zarar vermek olan soruşturmalar anlamına geliyor… Ülkemizde de hayli dönemdir egemen ideolojinin onaylamadığı her düşünce ve her eylem “yasa dışılık” adı altında cezalandırılıyor… İşte… İnsanların yeni umut kaynağı gördüğü İmamoğlu’nun hapse atılması sokaktaki tepkiyi büyüttü. Dayatılana sorgusuz inanma ile her şeyi akıl süzgecinden geçiren bilme arasındaki mücadele bu… Algı ile akıl arasındaki fark bu… Her ne kadar algı amaçlı propagandalar hakikat gibi gösterilmek istense de gerçekler yalnızca aklın sınırları içinde açığa çıkar… Gerek askeri darbeler… Gerek neoliberalizm… Ülkemizdeki düşünsel kaliteyi erozyona uğrattı. Aydın-entelektüel kıtlığı yaşıyoruz. Ürkek ve çekingen oldular. Meydanı kışkırtıcı vasatlığa bıraktılar. Görmüyorlar mı; işleneceğini herkesin bildiği ve fakat engel olmak için kimsenin bir şey yapmadığı hukuk adı altındaki bu siyasi cinayeti… Ya savunmanın kutsallığına, masumiyet karinesine yapılanlar? İktidar kendi koltuğu için muhtemel tehdit üzerinden suç yaratıyor! Sonra diyor ki, “suçsuz olduğunu ispatla!” Oysa olması gereken tersidir; “sen suçlu olduğumu ispatla!” Bu kez ortaya gizli tanık sürülüyor! Hadi buyur, gizli tanığın hezeyanını/saçma sapan iddialarını çürüt! Aylar, yıllar geçiyor… Masumiyetin ortaya çıkması, yaraların iyileşmesi için gerçekten Hz. Eyüp sabrı lazım. Yaşadım bunları; Silivri Cezaevi’nde 682 gün kaldım. Süreçte uğramadığım haksızlık, hakaret kalmadı. Sonuç beş yıl sonra geldi; beraat. Evrensel olması gereken Türk hukukun geldiği acıklı hâl bu... İktidar başından ekran kafalarına kadar dün bana hakaret yağdıranlar, bugün benzer sözleri İmamoğlu için sarf ediyor. Vurun abalıya… Aydınımız şu gerçeği bilmiyor mu: Adalet doğruluktur. Adalet özgürlüğün teminatıdır. Adalet ile özgürlük arasında tezatlık varsa orada hukuk cinayeti vardır. Hukuk bir gün herkese lazım olacak... “İktidarı elimden alabilirler” anlayışıyla muhalifler için yaratılan düşman ceza hukukuna son verilmek zorunda. Halkın zihnini, iradesini harekete geçirecek, hakikati korkusuzca anlatacak aydınlara/entelektüellere ihtiyaç var…",https://www.nefes.com.tr/yazarlar/soner-yalcin/mesih-garabeti-24529
Soner Yalçın,Burunlara gelen koku,25 Mart 2025 06:00,"Beş yıl önceydi: Tarih, 19 Mart 2019. İsrail televizyonlarında bir siyasi reklam yayına girdi. Kadın Adalet Bakanı sağcı Ayelet Shaked reklamda ağır ağır yürüyerek, üzerinde “faşizm” yazan bir parfüm şişesini eline alıp üzerine sıkarken anlatıcı ses dedi ki: - Güçler ayrılığı, yargı devrimi, anayasal denetim… Shaked sonra kameraya döndü, “faşizm” etiketli parfümü göstererek, “demokrasi kokuyor” dedi! Shaked, kendisine “faşist” diyenlere güya bu siyasi reklamla yanıt verdi: “Ben demokratım.” Reklam öyle ters döndü ki; Bakan Shaked nereye gitse insanlar “faşist kokuyor” deyip yanından uzaklaştı! Haklılardı; Filistinli çocuklara “küçük yılanlar” diyecek kadar faşistti Bakan Shaked… Bu hafta sonu İsrail’de insanlar yine sokaktaydı; Netanyahu’nun Gazze’ye tekrar saldırı başlatmasını protesto ettiler. TV’den eylemleri izlerken düşündüm: Gerek Shaked ve gerekse Netanyahu’nun faşist eylemlerinin hepsinin onayını veren “demokratik” parlamenter sistemin yasaları değil mi? Zaten: Binlerce masum çocuğu katleden Netanyahu, yaptığının yasal olduğunu söylüyor. Bize faşist görünen ona “demokrasi” gibi kokuyor… Bu örneği vermemin sebebi, İmamoğlu “operasyonuna” gelmek! Sizin burnunuza nasıl koku geliyor? Faşizm mi, demokrasi mi? Belçikalı gerçeküstücü ressam René Magritte’in 1929’de yaptığı pipo resmi çok bilinir… Pipo tablosuna alt yazı yazdı: -Bu bir pipo değildir! İmamoğlu “operasyonu” ile ilgili iktidar yanlısı kimilerini ekranda seyrederken aklıma hep ressam Magritte geldi: Gerçek anladığın gibi değildir. Tabloda bir pipo imgesini gösteren resim, her ne kadar gerçekçi olarak çizilip renklendirilmiş olursa olsun, gerçekte bir pipo olmadığıdır. O bir tablodur sadece… İşte… Çoğu insana göre, İmamoğlu yargı konusu değil, yapılan siyasi operasyon... Kuşkusuz yasalar var, ceza maddeleri var, her adım hukuk çerçevesinde atılıyor. O halde, sokaklarda protesto yapanların burnuna niye farklı koku geliyor? Demokrasinin temel sorunu; kâğıt üzerinde yazılana nereden baktığınla ilgili! Sert örnek olacak; milyonlarca Filistinliyi bombalayan Netanyahu da “yasal görünen ama yasadışı” gücünü parlamentarizmden, demokrasiden, kanunlardan almıyor mu? Örneğin, üstünkörü “bırakın hukuk görevini yapsın” ezberi kitlelere samimi gelmiyor artık... Türkiye’de de kâğıt üzerinde vatandaşlık hakları, ifade özgürlüğü, örgütlenme özgürlüğü, toplanma özgürlüğü, mülkiyet hakları vd. var, var, var… Oysa bunlar, iktidarın “kendinden olana” var sadece! Demokrasinin sınırını kendisi belirliyor. Diğerlerini ise fırsat bulduğunda “ceza” kesilecek düşman görüyor… Karşıtına yaptığı anti demokratik zulüm -Ayelet Shaked gibi- kendine “demokrasi” kokuyor… Bu tavır, demokrasinin özü uzlaşma kültürünü saf dışı bırakıyor; “Ben sizin babanızım, ben ne dersem o olur!” Ötekini hor gören kibirli dar görüşlülük, toplumsal çatışmaya sebep oluyor. AKP’liler görmüyor mu? Mesele sadece İmamoğlu’na yapılan “ameliyat/ operasyon” değil, sorun büyük: Derin bir keşmekeşlik itibarıyla rejim krizi ile karşı karşıyayız. Büyük bir çıkmaza sürükleniyoruz… Ancak: İmamoğlu gösterilerinde bir fotoğraf toplumsal iyileşmeye yönelik umudumu artırdı. Muhtemelen üniversite öğrencisi bir genç kız, sıralı polis TOMA’ları önünde oturmuş Jean-Jacques Rousseau eserini okuyordu: Toplumsal Sözleşme… 1762’de yazılan kitap ne diyor: -Hükümet tek kişinin eline geçince, hükümdar ile halk arasına çok büyük açıklık girmiş olur, devlet de bağlantıdan yoksun kalır… -Kim olursa olsun tek adamın kendi başına verdiği buyruklar yasa olamaz... -Bir kimse iktidar işleri için ‘neme gerek’ dedi mi, devleti yok olmuş bilmeli… -İnsanlar tarafından onaylanmamış her yasa hükümsüzdür ve geçersizdir, aslında bu yasa dahi değildir… Aradan 263 yıl geçti… Evet demokrasi, hukuk, özgürlük kâğıda yazılınca hakikat olmuyor! Bu sebeple: Gencinden yaşlısına tüm ülkede sokağa çıkıp eylem yapılması gelecek adına umut vericidir… Gencinden yaşlısına İmamoğlu’nun aday olması için sandıklara gidilmesi gelecek adına umut vericidir… TBMM duvarında yazılı “Egemenlik kayıtsız şartsız milletindir” eylemidir bunlar. Bu etkin dayanışmayı sistem dışı görmek düşünsel kabızlıktır… Gösterilerin hedefindeki iktidar daima yaptığı gibi “eylem enerjisini” olumlu yönetme konusunda beceriksiz. Şiddeti tek çözüm görüyor. Oysa: Onca siyasi gerginliğe rağmen beş gündür sokaklardaki olgunluk, demokrasi bilinci ve ülkeye duyulan sorumluluğu gösteriyor. Kazanımdır bu. Soğuk Savaş dönemi ürünü olan, düşünsel farklılığı her fırsatta düşmanlaştırmak hatadır… Kimse hayata-olaylara iktidar gibi bakmak zorunda değil; herkes çizilen resmin gerçek pipo olmadığının farkında…",https://www.nefes.com.tr/yazarlar/soner-yalcin/burunlara-gelen-koku-23826
Soner Yalçın,“Kart Kurt Tezi”,19 Mart 2025 06:00,"İki Çorum/İskilipli: Biri, yıllardır Türk kimliği üzerine çalışan Prof. Dr. Abdulhaluk Çay… Diğeri, Kürt sosyolojisi üzerine yıllardır çalışan Dr. İsmail Beşikçi… Nedense kafamda şu bilgi kalmış; aşağıda yazacağım kitabın yazılışında Prof. Çay’ın katkıları oldu… Yıl, 1982. Kara Kuvvetleri Komutanlığı Yayınları “Hizmete Özel” gizlilik duyurusuyla kitap çıkardı: - “Türkiye’de Yıkıcı ve Bölücü Akımlar.” Askeri personele dağıtılan kitap zamanla sahaflara düştü, kütüphanemde mevcuttur. Kitabın 43 ve 44’ üncü sayfalarında, “Kürt kimdir” sorusuna yanıt şöyle verildi: - “KÜRT: Dağların yüksek kısımlarında, tepelerde yaz ve kış aylarında erimeyen karlar vardır. Bu karların üzeri, güneş açınca hafif eriyerek buzlaşır, camsı parlak ve sert bir tabaka ile kaplanır. Üst kısmı sert, altı yumuşak kardır. Bu karın üzerinde yürüyünce, ayağın bastığı yer içeriye çöker ve Kart-Kürt diye bir ses çıkarır. İşte bu sese izafeten sıkışmış kara-yatkın kara Kürt kar veya Kürtün denmektedir. Bugün hâlâ Anadolu’nun birçok yerinde ve Azerbaycan da fırtına ve rüzgârın sürükleyip getirdiği ve çukur yerlere doldurduğu sıkışmış kara Kurtuk-Kürtük veya Kürtün denmektedir. Yüksek yaylalarda ve karlı bölgelerde yaşayan TÜRKlere Kürdak’lar denmiştir...” Devam edeyim: 12 Eylül 1980 askeri darbesi ürünü olan bu anlayış yıllarca o sözü alay konusu etti: - “Kürtler, karda yürürken kart-kurt ses çıkaran Türklerdir.” Bu konuya bambaşka açıdan bakıyorum. Bir yerde olumluluk içeren anlamlı bir benzetme olduğunu düşünüyorum! Açayım: Irk teorisine göre bir “üstün insan” (Aryan) bir de “insan altı” kabul edilenler var. Örneğin: Nazilerin ırk hiyerarşisine göre; Yahudiler, Slavlar, Romanlar, Siyahlar gibi kimi etnik gruplar ırksal olarak aşağı insanlardı! Ve yeni dünya düzeninde bunlara yer yoktu; bu insanlar/kan sertifikası veremeyenler “hijyen” amacıyla soykırıma uğradı. Büyük vahşet yaşandı… Yukarıdaki söz Türkiye’de ırkçılık olmadığına dair en güçlü kanıtlardan biri değil mi? Baksanıza: Kürt’ü “insan altı” kabul etmiyor… Kürt’ü “aşağı ırk” görmüyor… “Bendensin” diyor. Yüceltiyor; eşit vatandaş sayıyor. Bu yazının konusu kuşkusuz “Kürt vardır”-“Kürt yoktur” tartışması filan değil. İnsan kendini hangi etnik gruba ait görüyorsa-hissediyorsa kimliği odur. Nokta. Ki bu, bu yazıda konumuz değil… Konumuz, “benmerkezci” önyargıları yıkmak; olaylara farklı açıyla bakabilmek, şeffaf olabilmek… Devlet Bahçeli’nin öncüsü olduğu Milli Çözüm Süreci’nde atılacak en değerli adımlardan biri budur. Bu, her iki tarafında birbirine güvenmesiyle mümkün olacaktır. Şüphe, ayrılık sebebidir. Dünyanın asli gerçeği, herhangi bir grubun hiçbir yerde ezelden beri var olmadığıdır. Herkes bir süre önce başka yerden göç etti. Demek oluyor ki: Anadolu topraklarında barış içinde bir arada yaşamaya/kardeşliğe mahkumuz. Kim ki; Bahçeli’nin niyetini değil, sözlerini siyasi malzeme konusu yapıyor, o süreci baltalamak istiyordur. Barışa yönelik siyasi enerjiyi sönümlemek gayretindeler. Yazık. Kimlikler haritasında gezmek çetrefilli iştir. Son kırk yılda neoliberalizm “liberal virüs” ile etnisitenin ne kadar vahşileştiğini görüyoruz. Bunun önüne geçmek için; insanlar gerçekleri dikkatli analiz etmeli; belirsizliklere yenilmemek için masallardan uzak durmalı. Engels’in dediği gibi “yanlış bilinç”, meselenin özünü saptırır. O halde: Milli Çözüm Sürecinde, irade, kararlılık ve denetim şarttır. Bunun ötesi çözümsüzlüktür, kan vahşetidir, ekonomik krizin sürekliliğidir… Devlet Bahçeli’nin cesaretle yaptığı iradesi ve kararlılığı tüm siyasete hâkim olmalıdır. Muhtemelen İmralı Heyeti’nin bayramdan sonra yapacağı Erdoğan görüşmesi, -barışın oyuna getirilmemesi için- denetim konusunu netleştirecektir. Bunu kuşkusuz sadece iktidar/Erdoğan yapabilir… Bakınız: Kimse küçümsemesin; dünyanın merakla ve hayranlıkla izlediği bir çözüm süreci içindeyiz. Kimi iki yüzlü karanlık ellerin faaliyet içinde olduğunu görüyoruz; “etnik fanatizm” tuzaklarına düşmemek gerek… Umarız barış; ülkede artan gelir dağılımı eşitsizliğine, emekçi halk lehine son verir. Yani, mesele salt silah bırakmak değildir; Türkiye’de herkesi kucaklayacak daha büyük barışa yol açacaktır... Umarım el sıkışma/tokalaşma, ülkedeki ekonomi-politik kaosa son verip demokratikleşmeye yol açar. Sonuçta kazanan biz/hepimiz oluruz.",https://www.nefes.com.tr/yazarlar/soner-yalcin/kart-kurt-tezi-22634
Soner Yalçın,Özgür Özel başarısı,27 Mart 2025 05:00,"TV ekranlarında kaç gündür Özgür Özel’i izliyorum; çalışkanlığını, hitabetini, maharetini, İmamoğlu’na sahip çıkmasını takdir ettim… Her türlü baskıya boyun eğmedi, sokağı mükemmel yönetti. Alicenap/yüce gönüllü çıktı… Genel başkanlık konusunda büyük tecrübe edindi; hakkındaki “hayal kırıklığı” dedikodularını yerle bir etti. Muhalefetçilik oynamadığını gösterdi… Ama… Hâlâ kimileri istiyor ki, “CHP içe dönsün, İmamoğlu’nu unuttursun!” Özgür Özel bu tuzağa düşmedi/düşmeyecek gibi görünüyor. Sokaktaki yığınların, sandıkta oy kullanmış milyonların öncüsü oldu. Onun pozitif yönetimi, ön seçime susamış partilileri harekete geçirmekte cesur davrandı ve sandıktan önemli sonuç elde etme konusunda hayli başarı kazandı. Tek bir ödün vermeden tıpkı 1970’lerdeki Ecevit gibi CHP’yi halkla buluşturdu. Artık… Kimse bunun aksi istikametine partiyi götüremez. Halk, CHP’ye yeni yol çizdi; partiyi döngüsel yenilenme sürecine soktu… İktidarın da desteğiyle -gözünü koltuk hırsı bürümüş- sürekli husumet/düşmanlık içindeki bazıları, bu gerçeği göz ardı ederse ahlâki olarak ölecektir. Hafızalarda berbat bir karikatür olarak kalacaktır… Hayal kırıklığına artık kimsenin tahammülü yok. Talep belli; özgürlüğü, eşitliği, kardeşliği ve adaleti sağlayacak demokratik bir sistem inşa etmek... Evet: CHP son yıllarda tarihinin en önemli siyasi virajını ya dönecek ya da arabayı yine devirecek… Halkın da desteğiyle işçi sınıfının 1990’larda sürdürdüğü “Bahar Eylemleri” yani toplumsal muhalefet önce Refah Partisi ve ardından AKP’yi iktidara taşıdı... 24 yıldır iktidarda olan AKP artık sokağa yabancılaştı, sokağın gücünü unuttu. Erdoğan, 1990’larda birçok sokak protestosuna katıldığını hatırlamıyor artık. Hatırlatayım: İşi durdurma, işi yavaşlatma, toplu yürüyüşler, trafiği kapatma, işyeri işgali, iş başında oturma, fazla mesaiye kalmama, servis araçlarına binmeme, yemek ve sakal boykotu, çocuklarını evlatlık verme, toplu boşanma davası açma, çıplak ayakla yürüyüş, açlık grevi, vezne önünde bekleme, vizite eylemi, siyah çelenk bırakma, alkışlı protesto, fabrika önünde soğan ekmek yeme, bordroları balona bağlayıp uçurma, tüm ailece yürüyüş gibi başlıca eylemlerdi… Bu eylemler doğrudan ANAP hükümetini hedef aldı. Protestolar sırasında sıklıkla siyasal iktidarı protesto eden sloganlar atıldı. Eylemler kimi medyanın ve kamuoyunun geniş kesimlerinin desteğini kazandı. Bu destek ve sempatinin oluşmasında, 12 Eylül askeri darbe rejimi ve sonraki hükümetlere duyulan tepkinin ve yaygın demokratikleşme talebinin önemli rolü oldu. Ya bugün? “Aydınlanmış muhafazakârlık” ile iktidara gelen AKP nerelere geldi; tamamen sağcılaştı! Kendini iktidara taşıyan sokağı şimdi düşman görüyor. Halksız yönetim istiyor… Oysa. Farkında olmadığı ebedi hakikat şu: Ulusal egemenlik bugün sözde değil, gerçekten halkta… Maharetli AKP daima yaptığı gibi -CHP içini karıştırarak- siyasi mühendislik manevrasıyla halk hareketini tavsatacağını sanıyor. Artan demokratikleşme talebini cerbeze veya kargaşa-tahrik ile durduracak mı, göreceğiz… İnsan medeni olarak doğmaz, medeni olmayı öğrenir. Bizim sol kültürümüzde, yanıt veremeyecek durumdaki hapisteki insanlar hakkında konuşmak ayıp sayılır. Hele çirkin bel altı vuruşlar asla kabul görmez. Peki… Melih Gökçek gibi sağcıların ahlaksızlıklarının sebebi ne? Bunun kaynağını siyasette aramak beyhude çaba olur; psikiyatrinin konusudur bu tatminsizlik… Neler yaşadı acaba çocukluğunda? Keza: İmamoğlu’na yönelik operasyon dosyasında savcılığın gizlilik kararı var. Ancak başta TRT olmak üzere iktidar medyası “ekran mahkemesi” kurup “adam asmaca” oynuyor! Ne doğruyu ne bilgiyi arıyorlar. Sadece karalıyorlar. FETÖ kumpaslarında yaşananlar tekrarlanıyor. Kimse “geçmişte hata yaptık” diye düşünmüyor. Onca insanın ölmesinden, yıllarca hapis yatmasından, itibar suikastına uğramasından hiçbir sorumluluk duymadılar/ve halen duymuyorlar… Geçmişte Silivri cezaevinde TV’lerde bunların sözlerini şaşkınlıkla dinlerdim: “Bu kadar yalanı nasıl söylüyorlar!” Hiç değişmediler; günah işlemeyi sürdürüyorlar… İçlerindeki nefret kime? Bu kindar vahşiliğin nedenini de siyasette bulamazsınız. Hele hele bu dar kafalılık filan hiç değil, psikolojik… Bakınız: Bir ülkedeki adalet, medeniyet göstergesidir. Ne olursa olsun karşıt bulduğunu düşmanlaştırıp -her türlü silahla- kuralsız yok etmek kültürel faşizmdir. Bugün gök kubbenin altındaki kargaşanın sebebi de aynen budur… Ülke demokratik çözüme mecbur. Her türlü riski göze alıp, korku duvarını aşan toplumsal muhalefet bunu gerçekleştirecek mi, göreceğiz...",https://www.nefes.com.tr/yazarlar/soner-yalcin/ozgur-ozel-basarisi-24278
Soner Yalçın,Simgesel anlamı,08 Nisan 2025 06:00,"T arih okuma konusunda sınıfta kalıyoruz. Trump’ın gümrük tarifesini yanlış okuyoruz. Şöyle: İngiltere-Fransa arasındaki sömürge savaşı (1756-1763) yedi yıl sürdü. İngilizler, oluşan maddi kayıplarını giderebilmek için, Amerika’da bulunan kolonilerine ağır vergiler yükledi. 1765 yılında (tüm yasal belgeler, izinler, ticari sözleşmeler, gazeteler, vasiyetler, broşürler, oyun kağıtlarının vergi pulu taşımasını zorunlu kılan) “Damga Pulu Kanunu” çıkardı. Ancak gelen tepkiler üzerine kaldırdı. 1767 yılında ise (sömürge valilerinin ve hakimlerin maaşlarını Amerikalılara ödeten) “Townshend Kanunu” yürürlüğe soktu ve çay dahil bazı ürünlere yeni vergiler getirdi. Bunlar halkın tepkisini çekti; İngiltere’den gelen üç gemi çayı Boston Limanı’nda denize döktüler. Böylece bayraktarlığını zengin Amerikalıların yaptığı İngilizlere karşı isyanının fitili yakıldı: - “Temsiliyet yoksa vergi de yok.” (Bugün ABD’de, şiddet içermeyen sivil itaatsizlik protestosu “vergi direnci” yöntem olarak halen kullanılıyor.) Sekiz yıl süren (1775-1783) savaşı sonunda İngiltere kaybetti. ABD bağımsızlığını ilan etti. (İsyanda ABD’yi destekleyen Fransız ekonomisi de dibe vurdu; Fransız İhtilali gerçekleşti. Vs.) ABD için -bağımsız ulus devletin olmazsa olmazı- gümrük vergilerinin simgesel anlamı bugün hâlâ uygulanmaktadır. Trump’ın yaptığı budur. Konuyu açayım… ABD tarihinde zamanla Demokrat Parti ile Cumhuriyet Partinin “siyasi duruşları” yer değiştirdi. Cumhuriyetçiler, ilerici parti iken muhafazakârlaştı. Demokratlar, muhafazakâr iken ilerici parti oldu. Fakat günümüzde vergi konusu Demokrat Parti tabanında hayli sarsıntı yarattı. Mesela: Başkan Obama’nın 2008 krizine sebep olan “mortgage mağdurlarının evlerini kurtarma projesi” olarak sunduğu yeni vergilere büyük tepki gösterildi. Çünkü, aslında projenin temelinde yatan banka ve finans kuruluşlarının kurtarılmasıydı: Bir kez daha görülmüştü ki, “Wall Street borsası kendine gelince sosyalist, halka gelince kapitalist” idi! 16 Aralık 1773 tarihinde doğan “Çay Partisi” ABD gündemine yine geldi. 2009’un gelir vergisi son beyanname gününde halk, düzenlediği “vergi yok” protestoları ile Çay Partisi anlayışını diriltti. Ekonomik tehdit altında olup geleceğe güvensiz bakanların yüzlerini geçmişe dönmesinde şaşılacak bir durum yoktu... Küresel sermayenin kontrolündeki medya devleri, eylemleri başıbozuk-beyaz ırkçı göstererek etkisini azaltmayı başarsa da bu siyasi hareketten Cumhuriyetçi Başkan Donald Trump doğdu… Tıpkı 18’inci yüzyılda olduğu gibi 21’inci yüzyılda Cumhuriyetçiler radikalleşti! Trump’ın seçim sloganı bu gösterilerden doğdu; “Make America Great Again” (Amerika’yı Yeniden Büyük Yap.) Yani: Alay etme kolaycılığı dışında Trump’ın neler demek-yapmak istediğini kavramaya çalışmak gerek… Örneğin, gümrük vergileri için ne dedi: - “Bu, bizim ekonomik bağımsızlık bildirgemizdir.” Benzeri sözleri ne yeni ne de şaşırtıcı! ABD, Almanya, İtalya, Fransa vd. “faşist partiler geliyor” korkusu dışında düşünmek gerek; sahi dünyada neler oluyor? Bağımsız ulus devletler yeniden mi diriliyor? Trump’ın bu son kararıyla küreselcilik/neoliberalizm tamamen öldü mü? Beyinlerini neoliberalizme kiralamış pop-ekonomistler sınıfta kaldı… Dünü ne çabuk unutuyoruz: Trump’ın ilk başkanlık döneminde de vergi politikası gündemdeydi. Örneğin, otomotiv sektörüne gümrük vergisi getireceği hiç sürpriz olmadı; daha önce yapacaktı Covid engelledi! Özünde Trump, ABD merkezli neoliberal düzen için verdiği tavizleri geri almak ve bu düzenin sistematik olarak ürettiği çelişkilerin yükünü diğer ülkelerinde üstlenmesini istiyor. Neoliberalizm çökerken mezara yanında ABD’yi de götürdüğünü gördü Trump... İmalat sektörünü tekrar ülkesine çekmek istiyor. Bütçe açıkları ve istihdam konusunda beklenenlerin gerçekleşmemesini vergi indirimleri yoluyla gidereceğini düşünüyor. Vs. Peki: Kapitalizmin yayılmasında ve yeniden üretilmesinde ağır vergi yükü ve vergi sübvansiyonları kimin lehine olacak? Evet buradaki temel mesele finansal krizin yükünü kim çekecek; yine, “Wall Street borsası kendine gelince sosyalist, halka gelince kapitalist” mi olacak? Şu örneği vermeliyim: 2001-2018 dönemi vergi indirimlerinden yararlanan gelir gruplar sorgulandığında; Bush ve Trump döneminde en üst gelir grubunun vergi indirimlerinden daha çok yararlandığı öne çıkıyor. “Küresel şirketler kârlarını ABD’ye getirsin” diye… O halde: “Make America Great Again!” hangi sınıf için? Trump’ın, milliyetçi-muhafazakâr seçmenini kandıracağından şüphe duymuyorum. Baksanıza… Herkes bu yeni ekonomik-politik sürecin büyük şirketleri, ülkeleri ne derece etkilediğini yazıyor, peki ya halk? Amerika’da doğsa da dünyanın dört yanında önümüzdeki dönemde benzer siyasi tavır öne çıkacaktır: - Temsiliyet yoksa vergi de yok!",https://www.nefes.com.tr/yazarlar/soner-yalcin/simgesel-anlami-26698
Soner Yalçın,Ben ile Biz,18 Mart 2025 06:00,"Prof. Yalçın Küçük, MİT görevlisi Kaşif Kozinoğlu, Emniyet Müdürü Hanefi Avcı ve on gazeteci FETÖ kumpasıyla Silivri Cezaevi’ne atıldık... Dokuz ay sonra Çağlayan Adliyesi’ndeki ilk duruşmaya çıktık... Yalçın Küçük savunmasında sürekli “biz” diye konuşunca Ahmet Şık oturduğu sanık sandalyesinden hırsla kalkıp bağırdı; “bizim adımıza konuşma, kendi adına konuş, hepimiz bir değiliz!” Bu tepkinin sebebinde; dışarıda kendine “Ahmet Şık ve Nedim Şener’in Arkadaşları” diyen grubun etkisi vardı kuşkusuz. Onlar da kendilerini “bizden” ayırıyorlardı! “Biz” kafalarında peşinen suçlu idik… Yalçın Hoca, Ahmet Şık’ın sert tavrına şaşırdı, dedi ki: - “Birinci tekil şahıs konuşmak/‘ben’ demek, bizim (sol) kültürümüzde ayıp sayılır. Yoksa tabii ki burada ‘biz’ desem de kendi adıma konuşuyorum…” Ah ne günlerdi… Çoğumuz birbirimizi tanımıyorduk. Buna rağmen FETÖ bizleri ayırmadı; Ergenekon örgütü suçu yaratarak hepimizi “kumpas çuvalına” soktu. Sonunda hepimiz aralıklarla tahliye olduk ve beraat ettik. Zamanla “Ahmet ve Nedim” de, “Ahmet ve Nedim’in Arkadaşları” da paramparça oldu. Hepimiz bir yerlere savrulduk. “Biz”den geriye hoş bir sada bile kalmadı... Odatv davasını/duruşmasını hatırlamama yeni çıkan bir kitap sebep oldu: Kim olduğuna dair yüzeysel bilgilere sahiptim. Ama kim olduğunu hep merak ederdim: Dünya komünist hareketinde önemli rol oynamış “Roy” diye bilinen, Hindistanlı “milliyetçi” devrimci Manabendra Nath Roy (1887-1954)… Özellikle sömürge-bağımlı ülkelerin devrimlerinde sosyalist eylem çizgisinin ne olması gerektiği konusunda, Lenin’in “Ulusal ve Sömürge Sorunları Üzerine Ön Taslak Tezleri” teorisinden destek alarak kendi fikirlerini formüle etti. Uluslararası Sovyet Cumhuriyetini/dünya devrimini yaratmak için kurulan Komintern Başkanlığı’nda sekiz yıl üye olarak görev yaptı. Siyasi sekreterlik, yürütme komitesi ve dünya kongresinde yer aldı... Ayrıntıya girmeyeyim, meraklılar bu ocak ayında Türkçe yayınlanan “M.N. Roy’un Anıları” kitabını okuyabilir. (“Milli Çözüm Süreci” sebebiyle Öcalan ile görüşmeye giden İmralı heyetine kitabı tavsiye ederim. Roy’un hayatındaki hümanizme savrulan dönüşümü, Öcalan’ın ilgisini çekecektir.) “Biz” ve “ben” ayrımını unutmadım; şuraya gelmek istiyorum: Roy, komintern görevlisi olarak Moskova’da bulunurken iki isimle dostluk kurdu: Sürgündeki ittihatçılar; Enver Paşa ve Cemal Paşa! Onların Afganistan’dan Hindistan’a, Asya’daki Müslümanlar üzerindeki etkisinden yararlanmak istiyorlardı. İkili, Sovyet başkentine geldiklerinde -resmi ikametgâh- Kremlin’e bakan -eski bir şeker kralına ait olup o dönem- Dışişleri Komiser Yardımcılığı’nın misafirhanesi yapılan birbirine paralel iki ayrı evde kaldı. Roy’un anlattığına göre şaşırtıcı olan şuydu: İki Paşa birbiriyle konuşmuyordu! Küstüler… Savaşı kaybetmiş, Osmanlı’yı parçalamış iki Paşa, hâlâ kişisel meseleler sebebiyle dargındı! Roy şöyle anlatıyor: - “Durum saçmaydı. Birisi buzları kırmalıydı. Ben ağzımın payını almaya hazırdım fakat gücenmekten de korkuyordum. Aynı anda ikisini çağıramazdım. Peki hangisini tercih etmeliydim?” Ne Roy, ne de Dışişleri Bakanı G. Çiçerin ile Dışişleri Bakan Yardımcısı L. Karahan iki Paşa’yı yan yana getiremedi. Sadece “ben” diyordu ikili… “Biz” yoktu lügatlarında… Sonuçta; 1922 yılının 21 Temmuz’unda Cemal Paşa ve 4 Ağustos’unda Enver Paşa öldürüldü. Kurtuluşu “biz” diyen Mustafa Kemal Paşa başardı. Artık toparlayabilirim: İnsanoğlu karşılaştığı her problemi akılla çözer. İnsanoğlunun “birciliği” veya “çoğulculuğu” seçmesi etik/ahlaki akılla mümkündür. Tüketim tercihleriyle “var olduklarını” sananlar “biz” yerine son yıllarda “ben” kullanmaya özendirildi. Neoliberalizmin bireyciliği kutsallaştırmasının sonucuydu bu… Ki bunun yarattığı etkiyle ülkemizde keskin siyasi kutuplaşma daima gündemde... Sosyal kesimler arasında siyasi-sosyal mesafe iyice açıldığında, birlikte yaşamak için gerekli iş birliği ve uzlaşma tahrip edildiğinde demokrasiler için ciddi risk ortaya çıkıyor. Demokratik toplum, ancak açık ve iyi tanımlanmış kurallar/yasalar üzerinde uzlaşmayla hayat bulabilir. Aksi takdirde toplum, dost-düşman kategorisinde çatışırsa ülke bölünür. Evet: Yaşıyoruz, keskin kutuplaşma siyaseti, var-oluş ve yok-oluş savaşına çevirdi. Demokratik siyaset için alan gittikçe daraldı, demokratik siyasete dönüş gittikçe zor hale geldi… Demem şu ki: İyinin, doğrunun, haklılığın, ahlakiliğin, adaletin tehdit altında olmadığı toplum ideali için -parti farkı gözetmeksizin- hep birlikte aynı sloganı atmalıyız: - Kurtuluş yok tek başına; ya hep beraber ya hiçbirimiz. Ergenekon kumpaslarında insanlar birbirini tanıyarak, omuz omuza vererek kazandı… “Biz” olmaya mecburuz.",https://www.nefes.com.tr/yazarlar/soner-yalcin/ben-ile-biz-22390
Soner Yalçın,Korku ve hayranlık,21 Mart 2025 06:00,"İmamoğlu operasyonuna bambaşka açıdan bakmaya çalışacağım. Önce giriş yapmama izin veriniz: Bir, “Puvatya Muharebesi” ya da “Tours Muharebesi” adı verilen savaşta Müslüman Arapların, Avrupa’daki ilerleyişi 8’inci yüzyılda durduruldu… İki, Moğollar’ın 13’üncü yüzyıldaki Avrupa’ya ilerleyişi kendi aralarındaki taht kavgası sebebiyle son buldu. Üç, Osmanlıların gerek 16’ncı yüzyıl ve gerekse 17’nci yüzyıldaki Avrupa’da ilerleyişi Viyana kapılarında son buldu. Avrupa hafızasında, bu saldırıları yapan Müslüman, Moğol ve Osmanlı hep “Türk” olarak kaldı. Bu kimliği tarihleri boyunca korku unsuru yaptı... Matbaanın yaygınlaşması sonucu yayıncılık sektörünün gelişmesiyle Avrupa’da kitap yazımı yaygınlaştı. Tarih yazımının ana konularından biri; hem kaygı hem hayranlık uyandıran Türkler kimdi? Nereden geliyorlardı? Toprakları nasıl böyle hızlı fethediyordu? Onlara karşı ne yapılmalıydı? Tek örnek vereyim; Erken modern 17’nci yüzyılda İngilizlerin yayınladığı 12 bin 284 eserin, 3 bin 548 tanesinde “Türk” adı geçti… Ancak… Avrupa’daki korku ve hayranlık zamanla son buldu, Türkleri “aşağılamaya” başladılar. Niye? İmamoğlu’nu unutmadım, geleceğim... Yıl, 1699. Osmanlı, yenildiği Kutsal İttifak devletleri (Avusturya, Venedik, Lehistan) ile barış antlaşması imzalayarak ilk kez Avrupa’da büyük toprak kaybetti. Avrupa yayıncılığı Osmanlı’nın niçin kaybettiği konusunda da kitaplar yazmaya başladı. Bilgiye dayalı siyasi değerlendirmeleri şu başlıklar altında toplandı: - Tahta oturan aç gözlü padişahlar, zevkine-lükse düşkün olup ölümü de şehvetten olan Asur son kralı “Sardanapalus”a benzemektedir… - Sefahat içinde yaşama isteği bürokraside de yolsuzluğu artırmıştır… - Geleneksel kurumlar ahlaki olarak yozlaşmış; memuriyet bile rüşvetle alınır satılır hale gelmiştir.… - Vezirler arasında hizipçilik vardır… - Yeniçeri sistemi bile bozulmuş, asker etiği erozyona uğratılmıştır… - Resmi görevliler verdikleri rüşveti çıkarmaya çalıştıkça halka mali baskı uygulamaktadır. - Sıradan Türkler, varını yoğunu alan devlet yöneticilerine karşı itaatkârlıklarını kaybetmiştir… 18’inci yüzyıl ortalarında -Fransız politik düşünür Montesquieu’nun katkılarıyla- korkuya dayalı yönetim “despotizm” kavramı doğdu ve yaygınlaştı. O dönemler İstanbul’da da görev yapmış elçiler dahil, kimi yazarlar Avrupa’nın Osmanlı’yı yok edeceğini yazmaya başladı. Bunlara göre Osmanlı’nın çöküş zamanı gelmişti! Peki… Avrupa’nın bize sorduğunu şimdi biz Avrupa’ya soralım: Avrupa nasıl gelişti? Montesquieu’dan başladık ondan devam edeyim: Despotik yönetimlere karşı “Kanunların Ruhu Üzerine” adlı eseri yazdı. Ona göre, ancak kanun düzeninin egemen olduğu bir toplum güçlü olabilirdi. Bu düşünce, tüm aydınlanma düşünürlerinin de ortak görüşü oldu. Keza: Avrupa gelişimine -tek adamlık rejimine karşı çıkan- Montesquieu bir katkı daha sundu: Kuvvetler ayrılığı ilkesi… “Devletin yasama, yürütme ve yargı kuvvetlerinin birbirinden ayrılması ve bu sayede gücün kötüye kullanılmasının engellenmesi” idi bu... Artık İmamoğlu’na gelebilirim: Yapılan yargı operasyonun salt İmamoğlu ve arkadaşlarına yönelik olduğunu düşünüyorsanız siyasi hata yaparsınız. Bu yapılan “ameliyat/operasyon”, iktidarı koruma hedeflidir. Tehlikede olan, ideal olması gereken kamu düzenidir. Ne demek istiyorum yanıtı Montesquieu’ya bırakayım: - Aynı kişide yasama yetkisi, yürütme yetkisiyle birleştiğinde özgürlük yok olur... - Yargılama yetkisi, yasama ve yürütme yetkilerinden ayrılmamışsa özgürlük yok olur... - Aynı kişi bu üç gücü kullanırsa her şey kaybolur: Yasa yapma yetkisi, kamu kararlarını uygulama yetkisi ve bireyler arasındaki suçları veya anlaşmazlıkları yargılama yetkisi… Yıl, 2025 ve Türkiye’nin gündeminde ne var? İmamoğlu’na yönelik yargı operasyonu bir kez daha neyi aydınlığa çıkardı: Kuvvetler ayrılığı ilkesini… Bırakın Batı’yı, Türkiye’de insanlar kuvvetler ayrılığı ilkesinin olduğunu düşünüyor mu? Yaşadıklarımız ile ilgili çok farklı “pencereden” bakabilirsiniz. Mesela, tek olgu yazayım: Bir yargı operasyonu, piyasaları niye allak bullak etsin? Pazarda güven sorunu mu var? İktidardan şüphe mi duymaktadır insanlar? Onlarca soru sorulabilir; kimin mülkiyeti-parası güvence altındadır? Avrupa’nın Osmanlı’nın çöküşüne dair yaptığı -keyfilik yönetimi gibi- tespitleri bugüne benzemiyor mu? O halde, Osmanlı gibi çökmemek için ne yapmak gerekiyor? Demokratikleşme olmadan çöküşten kurtulmak mümkün değil… Evet toparlarsam, yaşananlar İmamoğlu’nun kişisel sorunu değil, rejim sorunudur… Yasama yetkisini elinde tutan parlamentondaki kürsü işgalinin sembolik değerini önemsiyorum. Yaşadığımız sıkıntının nedeni; kağıt üzerinde Anayasa’da yazsa da kuvvetler ayrılığı ilkesinin artık yok edilmesidir. Yasama, yürütme ve yargı tek kişide toplanmıştır. Ne dedi Montesquieu: - Halk, adalete inanmaz bir hale geldiğinde o rejim mahkûm olmuştur. Montesquieu bunları yaklaşık dört asır önce yazdı. Latince yazayım artık; Quo vadis! Gidiş nereye; bu kadar mı kör olduk? NOT: Osman Sınav ile bir dönem birlikte çalıştık; Allah rahmet eylesin...",https://www.nefes.com.tr/yazarlar/soner-yalcin/korku-ve-hayranlik-23084
Soner Yalçın,Hedef İmamoğlu,11 Mart 2025 06:00,"Hafta sonu televizyonda Cumhurbaşkanı adayı İmamoğlu’nun İzmir konuşmasının bir bölümüne denk geldim. Dedi ki: - “İktidar zalimliğine yeni bir sayfa ekledi. Dün öğrendim ki aralarında kimi yol arkadaşım, kimi tanıdığım, kimi hiç tanımadığım insanların mal varlıklarına, banka hesaplarına el koymuşlar. Dedim ya, aralarında tanımadıklarım da var. Herhalde selam verdim diye ya da bana geçerken dokundu diye onları da yaktılar…” Bu sözler ardından gazeteciler arasında yoğun telefon trafiğinde “kimdir bu isimler” konuşulmaya başlandı. Herkes tahminlerde bulundu. Cumhuriyet gazetesi dün üç ismi yazdı: - “Bu isimler arasında İmamoğlu’na seçim kazandıran kampanyayı yapan Necati Özkan, İBB Spor Kulübü Başkanı Fatih Keleş gibi isimler dışında, İmamoğlu’nun aile şirketinin genel müdürü Tuncay Yılmaz da var. İmamoğlu’nun ‘aralarında tanımadıklarım da var’ dediği isimlerin önemli bölümü ise İBB iştiraklerinden ihale alan şirketlerin sahipleri.” Asıl hedefin, Cumhurbaşkanlığına aday İmamoğlu olduğunu bilmeyen yok sanırım! Gazeteciler ile telefonda konuşurken aklımda tek cümle vardı: Bu ülkenin siyasi kültürü, politik davranış kalıpları hiç mi değişmez? Şunu demek istiyorum: Osmanlı döneminde en çatışmalı kavramlardan biri, “müsadere” oldu. Yani, özel mülkiyete devlet tarafından el konulması! Tarihçi İsmail Hami Danişmend’e göre Fatih/İkinci Mehmet’e kadar bilinen pek bir müsadere olayı yaşanmadı. İstanbul fethi sırasında Bizans’tan rüşvet alarak fethe muhalefet ettiği iddiasıyla Veziriazam Çandarlı Halil Paşa azledildi, tutuklandı, öldürüldü ve 420 bin altın değerindeki mallarına el konuldu... Aslında olayın gerçeği; Çandarlı’nın, İkinci Mehmet’in ilk tahta (1444-46) çıkışında indirilip yerine İkinci Murat’ı saltanat koltuğuna oturtmasıydı! Yani, asıl mesele iktidar kapışmasıydı… Ki bu sebeple ortada tek suç olmamasına rağmen Fatih, saltanat mücadelesinde kardeş katlini kanunname ile meşrulaştırdı. Kundaktaki kardeşi Ahmet’i bile boğdurdu. Bunları bildiğinizi tahmin ediyorum, pek bilinmeyen siyasi baskı aracı olarak kullanılan müsadere! Babası Fatih ölünce iktidara gelen İkinci Beyazıt, Çandarlı Halil’in oğluna mal varlığını iade etti. Ancak: Müsadere sona ermedi. Buna tepki olarak vezirler vd. mallarını muhafaza etmek için “evladiye” vakıfları kurdular. Müsadere konusuna her geçen yıl tepkiler büyüdü; özellikle Üçüncü Selim ve İkinci Mahmut döneminde…Çünkü: Sadece mesele iktidar kavgası değildi: Osmanlı devletinde mali sıkıntı arttıkça müsadere alanı büyüdü; zenginlerin mülklerine-paralarına bir bahane ile el konulmaya başlandı. Tarih, 3 Kasım 1839. Müsadere, Tanzimat fermanıyla ilga edildi/ kaldırıldı. Tarih, 3 Mayıs 1840. Ceza Kanunnamesi’nin dördüncü bölümü tamamen müsadere konusuna ayrıldı. Başkasının mal varlığına artık müdahale edilmeyecekti. Keza: Tarih, 23 Aralık 1876. Kabul edilen ilk Anayasanın yirmi dördüncü maddesi müsaderenin yasak olduğunun altını bir kez daha çizdi. Osmanlı’da bile kişinin mal ve parası Anayasal güvence altına alınırken, bugün müsaderenin gündeme gelmesinin sebebi belli: Politik zihniyet kodlarımız değişmiyor. Zihniyet değişimi yavaş ve uzun sürelidir. İnsanın kültürel hayatı değişmediği sürece kağıt üzerindeki özgürlüklerin hiçbir önemi yok. Değiştiğini sandığınız düzen veya çağ, insanın zihniyeti değişmediği sürece yerinde sayar. Cumhurbaşkanı adayı İmamoğlu’nun o konuşmasında söyledikleri hayli sıkıntı bir sürecin gelmekte olduğunu işaret ediyor: - “35 yıl sonra benim diplomamı iptal ettirmeye çalışan bu kişi, yarın sizin 40 yıllık 50 yıllık tapularınıza, arabalarınıza, bankadaki paralarınıza, diplomam gibi çöker. Bak, buradan söylüyorum; bugün bana, yarın hepimize. İyi görün, iyi anlayın diye anlatıyorum milletimize…” Ramazan, itidal/ölçülülük ayı. Ya sonrası? Bu sert siyasi kapışma ülkeyi nereye götürecek? Kuşkusuz hukuk görevini yapsın, herkesin boynu adalet karşısında ince. Hele mahşer günündeki “Mahkeme-i Kübra”dan kim kaçabilir? Ancak FETÖ kumpaslarını da yaşadık, 2 yıl hapis yattım. Bu gerçeği de göz ardı edemem. Bugün hala siyasi cezalandırma araçlarına ne gerek var. Hepimiz aynı gemideyiz ve gemi yine su alıyor; kimse farkında değil mi? Yusuf Has Hacib ne dedi: - Kutun/iktidarın başının görevi hizmet ve şiarı adalettir. Bakınız: Sokrates’ten Platon’a devlet, bedene benzetildi. (-Michelangelo’nun Davut gibi- pürüzsüz çıplak heykeller bunu vurgulamak için yapıldı.) Bacaklar tüccarlar idi ve onların yok edilmesi bedenin hareketsiz kalması, çökmesi anlamına gelirdi. TÜSİAD operasyonu da, İmamoğlu’nun çevresine yapılan ile aynı! Rönesans ve hümanizm anlayışı Avrupa’da bedenin sağlıklı olması amacıyla doğdu… Ya bugün ülkemizde yaşananlar; geleneksel devlet anlayışını oluşturan keyfilik artıyor? Demokratikleşmeye-modern devlete mecburuz.",https://www.nefes.com.tr/yazarlar/soner-yalcin/hedef-imamoglu-20844
Soner Yalçın,Kurt Kanunu,01 Nisan 2025 05:00,"Kimine göre, İmamoğlu’nun sağ kolu… Kimine göre, İBB Medya A.Ş. yönetim kurulu başkanı… Bana göre kim Murat Ongun? 1996 yılında haber müdürü olduğum Ankara Show TV’nin kapısından stajyer olarak giren A.Ü. İletişim Fakültesi öğrencisi… Sonra birlikte İstanbul’a geldik; Star TV haber merkezinde çalıştık. Ardından farklı haber merkezlerinde çalıştık. Bir ara Star TV’de “Başka Yerde Yok” adlı programı yaptık. Bir daha aynı çatı altında çalışmadık; Habertürk TV kuruluşunda yer aldı, Cem TV genel yayın yönetmenliği yaptı. Ufuk Güldemir, Uğur Dündar, Ali Kırca, Mehmet Ali Birand ile çalıştı, programlar yaptı. Kitaplar yazdı. Bugünlerde kimileri Murat Ongun’un isminin başına veya sonuna bazı sıfatlar koysa da benim için hep gazeteci olarak kaldı. Üstelik istidatlı/kabiliyetli bir haberci… Bu köşeye meslektaşım, dostum Murat Ongun’u “konuk” etmemin sebebi bambaşka: İmamoğlu, 2019 yılında İstanbul Büyükşehir Belediye Başkanı seçilince Murat Ongun adı medyada sıklıkla yer almaya başladı. Artık haber yapan değil, haberin konusuydu! Önce İBB sözcüsü olarak ağır saldırıya uğradı. Ardından İmamoğlu’nun danışmanı olarak hedef yapıldı. Peki niye? Siyaset felsefecisi Thomas Hobbes’un “insan insanın kurdudur” sözünü değiştireyim: - Medya medyanın kurdudur! Kurt kanunudur: - Kurtlukta düşeni yerler medyada! Bununla sınırlı değil: Murat Ongun’a düşmanlığın kavramsal nedeni de var: Murat Ongun isminin popüler olmasının başka önemli sebebi ise kültürel hayatın medyatikleşmesi! Yaşadığımız -bağımlılık yapan- iletişim çağında medya; siyaseti, ekonomiyi, sosyal hayatı yani kültürü derinden etkiliyor. Davranışları, tutumları kökten değiştiriyor. Medya yoluyla kültür, yeni şekle sokuluyor. İnsan, nesne haline getiriliyor. Bu dönüşüm tüm değer yargılarını alt üst ediyor. Mesela: Medyada görünen/karakterize edilen/ünlenen hem ilgi görüyor, gıpta ediliyor ve hem de kıskanılıyor. Medyatikleşen kişi, derinde nefret objesi oluyor. Murat Ongun’un esasta “suçu”; işi gereği sıklıkla medyada görünmesi! Sadece Murat Ongun değil; işini iyi yaparak başarılı olmuş herkesin başına bela getiriliyor. Hele iş siyasi ise ileri sürülen ithamlar -iktidar çevreleri tarafından- sorgusuz kabul görüyor. Dikkat ediniz; ajitatörlerin çoğunluğu “hipnozcu” medya mensubu. Kibirli konuşmalarının satır aralarına bakınız genellikle kişisel çekememezlik var… Adli dosyadaki gizlilik kararı filan umurlarında değil; medyanın vasat şişkin egosu başarıyı yok etmeden kendi varlığını var edemiyor! Söylediklerinin gerçek olup olmamasının hiç önemi yok; ne kadar “tık”, “reyting” alırsa, iktidar gücünden ne kadar onay alıyorsa o kadar başarılı sayıyor kendini… Adalet kimin umurunda? Gazeteciymiş gibi görünen bu kamuflaj oyunu “görev” bitene kadar sürüp giden aslında demokrasi sorunu… Evet, Murat Ongun’un mizansen kurularak manipülasyon lincine uğramasının sebebi, medyatikleşen kültürde taş atılıp kırılmak istenen “vitrinde” olması… Bunu biraz daha açayım: Medya günümüzde, “suçlu üretme-arama-yakalama” merkezi. Kanla, ölümle besleniyor. İnsanlar 24 saat acımasız şiddete maruz bırakılıyor. Şiddet tüketim nesnesi oldu. Özellikle televizyon ekranlarına çıkarılan -çağımızın beslenme alışkanlığı fast food teriminden türetilmiş- abur cubur düşünen fast-thinker profesyoneller salt kendi çıkarlarına göre bilgiye şekil veriyor. Amaçlanmış içerik için bağırıp çağırıp monolog yaparak klişe gelgeç oyunu oynuyor. Böylece: Gerçek ile “gerçek” diye gösterilenler arasındaki uçurum büyüyor. Sözde deşifre etme maksadıyla ekran çizelgeleriyle esas hakikat gizleniyor, propaganda vaazıyla gerçekler bulandırılıyor. Umberto Eco’nun yazdığı gibi “Sahteliğin Savaşı” yapılıyor: Göstererek gizleme… Ana hedef belli, bellek yitimi/amnezi sağlamak, yalanı yutturmak! Öyle ki ekranlara denetim uygulayan RTÜK bile “taraf” seçiyor; bazı ekranların gönüllü “suç ortağı” oluyor: - “Benim kanaatim dışında tavır almak yasak!” İsmet Özel’in deyişiyle gücün medyası isteniyor! Meslek ahlâkı kimin umurunda? Medyanın güvenilirliği Türkiye’de ağır soruna dönüştü. FETÖ’nün akıl dışı yalanları ile başlayan toplumu kandırma hedefli bayağılaşma süreci hızla devam ediyor. FETÖ’nün bizleri Silivri Toplama Kampı’na sokmasının sebebi, yazdıklarımızdan rahatsızlık duyup, sesimizi kesmek istemesiydi. Bugün ne değişti? İktidar farklı ses-yazı duymak istemiyor, baskıyı artırıyor, rıza istiyor. Ve iki seçenek bırakıyor; ya iktidar desteği ya polis şiddeti… Hakikati arayan, güven veren, eleştirel tutum alan bağımsız gazeteciler bir bir sindiriliyor. Mesele salt Murat Ongun değil. Kolektif çığlık atanları neyin bir araya getirdiğini anlamak istemiyor iktidar çevreleri. İnsanlar, medyatik tektipleştirme dayatmasına karşı çıkıyor, adaletsizliğin “suç ortağı” olmak istemiyor…",https://www.nefes.com.tr/yazarlar/soner-yalcin/kurt-kanunu-25251
Soner Yalçın,Hacıbektaş anılarım,12 Mart 2025 06:00,"Çorum’daki çocukluğumda, kadın-erkek, çoluk-çocuk tüm mahalle sabahın alacakaranlığında bir kamyonun ahşap kasasına dolup 4 saatlik yolculuğa çıkardık. Yanımızda bir de koyun olurdu! İstikamet, Hacıbektaş idi. Bir ailenin adak kurbanını götürüyoruz. Kapısı öpülerek girilen Hacı Bektaş-i Veli türbesini ziyaret edip, niyaz eder ve bahçedeki Aslanlı çeşmeden kana kana su içerdik… En korktuğum; -tıpkı türbenin kutsal eşiğinden geçemeyeceğim gibi- Çilehane tepesindeki delik taştan geçip geçemeyeceğim idi. Günahsızlar geçebilirdi sadece, bizde geçemeyen olmazdı… Duvara taş yapıştırmaya çalışırdık… Bir de boynumuza, on iki köşeli “teslim taşı” kolyesi asılırdı... Dilek için ağaca bez bağlardık; sarı, kırmızı, beyaz ve yeşil renklerden oluşan ağaç bana çok güzel görünürdü… Yaptıklarımız tesadüf değildi: Su, taş, ağaç gibi doğa kültleri Alevi inancının sembolleri idi. Bunlar İslam’a Orta Asya Türklerinin kattıklarıydı kuşkusuz… Hacıbektaş’ta bir gece kalırdık; Hz. Ali başta olmak üzere kutsal anlatıları dinleyerek uyurduk yer yataklarında… Tan yeri ağarırken kamyona binip şehrimize dönerdik. Kişisel bu anımı anlatmamın sebebi var: Bu köşede yazdım: “Nusayriler” denen halk… “Arap Alevisi” denen halk… Özünde “Türk Alevi halkıdır” diye yazdım. Ki savımı, bu konuda araştırmalar yapanlara dayandırdım. Neoliberalizmin etnisite etkisinden çıkamayan kimi politik “Kürtçü” yazarlar buna itiraz etti; “Nusayriler Arap Alevisidir!” Aman “Türk” çıkmasın! “Türk” bunların zihninde sadece barbar düşman! Tıpkı Avrupa merkezli tarihçilik anlayışı gibi “Türk” yok bunların ezberledikleri tarihte… “Zazalar Kürttür”, “Nusayriler Araptır” demek dışında başka araştırma-inceleme duymak-okumak istemiyorlar! Peki, neye dayanarak “Nusayriler, Arap Alevisidir” diyorlar? Niye “Şii” değil, neden “Alevi” olarak sınıflandırıyorlar? “Şii” ile “Alevi” arasındaki fark nedir? Şudur: İnanç ritüelleri farklı! Yani, ayrımın tarihi kültürel sebepleri var. Farklı coğrafyadan gelenler İslam’a önceki inançlarını bütünüyle terk ederek katılmadılar. Aleviliğin temelinde -mesela- Orta Asya’dan getirilen Gök Tanrı veya Şamanist gibi gelenekler oldu. Çocukluğumda Hacıbektaş’ta yaptığımız ritüellerin İslam ile pek ilgisi yoktu. İslam’a eklenen Türk törenleriydi bunlar. Binlerce yıllık -Cem töreni gibi- geleneklerin muhafaza edilmesiydi… Nusayrilerde bugün var olan; şifalı su, kutsal delikten geçmek-taş yapıştırmak, ulu dilek ağacı, türbeye adak, kapı öpmek, eşik atlamak, türbede yatmak gibi inanç temelli uygulamaları benim çocukluk anılarımın tıpatıp benzeri… Keza, Muharrem ayı, aşure ya da Hıdırellez gibi… Ölüm ritüelleri, tenasüh/reenkarnasyon vs. var Veya saz gibi folklorik sözlü gelenekler… Arap etkiye kapalı kültürel kimlikten bahsediyoruz. “Nusayriler” nasıl Arap olur? Bunu dayatan kim: Hatay gibi Akdeniz’deki yerlerin nüfusunun çoğunluğunu oluşturanların “Türk Alevi” değil, “Arap Alevisi” olduğunu söyleyen PKK etkisindeki politik “Kürtçü” propaganda! Bunların -özellikle- Avrupa’daki diasporasının Aleviliği, “Kürtleştirmek” için neler yaptığını bilmiyor muyuz? Bunlara bakarsak Hz. Ali de yakında “Kürt” çıkacak! Bu yalanların sonuna gelindi artık; ülkeleri parçalayan “etnik tuzak” neoliberalizm gibi bunlar da yıkılıyor. 1980’de Çorum olaylarını yaşadım. Mahallemizden üç insanımız yakalanıp vahşice işkenceyle öldürüldü. Çorum’da o olaylarda yüze yakın insan katledildi. Duvara yazdığımız sloganı hatırlıyorum: Alevi-Sünni Çatışması Yok Faşist Katliam Var. Çatışmalardan sonra tarihi konağımızda ayrılıp solcuların hakimiyetindeki yukarı mahalleye taşındık. Aradan yıllar geçti... Suriye’de Alevi Türklerin katledilmesi bugün dünya kamuoyunda. Ve mezhepçilik ile büyüyen kimi kafalar Nusayrileri/Alevi Türkleri hedef yapıyor. Ki bunlar Nusayriler ile Esat ilişkisinin soğuk olduğunu bile bilmiyor. (Suriye Baas partisi ile Irak Baas partisi arasındaki gerilimi de bilmezler.) Bilmek istemiyorlar ki, tek becerdikleri düşmanlık yapmak. Neyse, bunlar konu değil. Suriye’de Nusayriler üzerinden kurulan/kurulacak tuzağın hedefinde Türkiye var. Türkiye, nüfusu kaç ülkenin çoğunluğunu oluşturan (İran, Irak, Bahreyn, Lübnan, Yemen, Azerbaycan vd.) stratejik öneme sahip Şii hilalinin hedefi haline getirilmek isteniyor. Duygusal bağı koparmak için çaba harcanıyor. Oyun büyük: Başta İsrail olmak üzere ABD, İngiltere Suriye’de Türkiye’siz çözüm istiyor. Yuvarlak masada gücümüzü tasfiye etmek için hayli çaba harcıyorlar. Fikir yoksunu yobaz mezhepçiler, -dün Çorum olaylarında olduğu gibi- bugün de buna çanak tutuyor. İktidarın hayalciliği bırakıp gerçekçiliğe dönmesi şart.",https://www.nefes.com.tr/yazarlar/soner-yalcin/hacibektas-anilarim-21071
Soner Yalçın,Diktatör Teke,15 Nisan 2025 06:00,"Kurtarıcının canavar diktatöre dönüşmesi hikâyesi bu: - Yönetimini kişi kültü etrafında şekillendirip yöneten… - Uydurduğu yalanlar-entrikalar ile yıllarca iktidar koltuğundan kalkmayan… - Soruşturmalar, işkenceler, tutuklamalar, hapisler ve kurşuna dizmelerle iktidarını korku nesnesine çeviren… - Devlet terörizmi kullanarak muhaliflerini yok eden… - İnsanların işletmelerini-fabrikalarını uydurduğu yasalarla ellerinden alan… - Ülkesini soyan, paraya doymayan… - Başta gazeteciler olmak üzere insanları susturan, sadece kendi yandaşlarını konuşturan ve onlara koltuklar bahşeden… - Orduyu modernleştirerek komşu ülkelerle gerginlik yaşatan saldırgan… Vs. Vs. Kimden bahsettiğimi tahmin etmişsinizdir: Dominik Cumhuriyeti’ni otuz bir yıl yöneten diktatör Rafael Trujillo (1891-1961) ... Halktaki ismi, “Teke” ... Ki aslında yukarıdaki satırları yazan Nobel ödüllü edebiyatçı Mario Vargas Llosa idi… Rafael Trujillo hakkındaki tarihi materyalleri yirmi yıl inceleyerek, 2000 yılında çıkardığı bu siyasi gerilim romanı, dilimize “Teke Şenliği” adıyla çevrildi... Yukarıdaki satırları yazmamın sebebi, Llosa önceki gün hayata veda etti... Edebiyatla başladım sürdüreyim: Yıl, 1995. Ece Ayhan arkadaşı Enis Batur’a ortak kitap yazma önerisinde bulundu: “Kötülük üzerine antoloji/derleme hazırlayalım…” Sağlığı engel çıkardı ve Batur’a mektup gönderdi: - “Yaşasın kötülük! Ben bu halsizliğimle kötülük antolojisini derleyemeyeceğim. Sen derle! Tabii göze alabilirsen…” Enis Batur sadece “Kötülük Üzerine Bir Deneme” başlıklı makale yazdı. Bunu “Hâneberdûş” adlı kitabına koydu… Kitaba katkı sunamasa da kötülüğü anlamlandırmak Ece Ayhan’ın düz yazılarında ve şiirlerinde sıkça başvurduğu yöntem... Kötülüğe maruz kalan bireyleri ve kötülük üreten sistemi, devleti, iktidarı, toplumu ele alarak yazdı. Öteki’ne yapılan kötülüğe hiç sırtını dönmedi. Kaleminin gayesi, gerçeğe ulaşarak tüm kötülükleri göstermekti… Öyle ki: Kötülük, onun çocukluktan itibaren tanık olduklarıyla da alâkalıydı. Mesela, Sultanahmet’e zorunlu olarak idamı seyretmeye götürülen ilkokul öğrencilerinin arasında Ece Ayhan da vardı! Heyhat. En büyük kötülüğü çocuklarımıza yapıyoruz: Bu girişi yapmama, Kadıköy’de cinayete kurban giden 14 yaşındaki Mattia Ahmet Minguzzi’nin mezarının parçalanması vesile oldu... Her gün, hepimize acı ve ıstırap veren benzer korkunç şiddet olayını okuyoruz, yaşıyoruz... Ne oldu bu topluma? İyiliği bu derece ne zaman tükettik? Ağızlardan vatan-millet, günah-ahlâk düşmezken tüm türevleriyle kötülük ülkemizde nasıl bu derece sıradanlaştı? Bunun üzerinde durmak gerekmez mi? Anayasal hakkını kullanan öğrencileri dövüp, gözaltına alıp, hapse atmayı sırf ceza maddeleri gerekçesi üzerinden mi konuşacağız, tartışacağız? Yapmayınız, başta devletin yaptığı olmak üzere yaşanılan kolektif kötülüğün sebebi çok derinde. Kimse bu radikal kötülüğe hukuki gerekçeler aramasın… Açıp okuyun; Ece Ayhan’ın, polis şiddeti sonrası hayatını kaybeden üniversite öğrencisi Battal Mehetoğlu için yazdığı “Meçhul Öğrenci Anıtı” şiirini… Kötülüğün devlet katındaki yerini anlatır: “Buraya bakın, burada, bu kara mermerin altında bir teneffüs daha yaşasaydı tabiattan tahtaya kalkacak bir çocuk gömülüdür Devlet dersinde öldürülmüştür…” İktidarların, kötülüğü türlü gerekçeler yaratarak, ayartıcı maksatla kullanması hiç yeni değil. Yaşadık/yaşıyoruz kıyımları... Öz şudur: Hakikatin yok edilmesiyle kötülüğün yaygınlaşması paraleldir. Kötülük bilgisizlikle/cehaletle büyür… Alman filozof Novalis’e göre ise derinde yatan; “kötülük akılda yer etmiş, inatçı bir ruh hastalığıdır…” Öyle ya da böyle, sonuçta: Karşımızda bugün iktidarıyla-toplumuyla büyük çürüme var. Yokuş aşağı frensiz gidildiğini kimse görmüyor mu? Yaygınlaşan kötülükten hepimiz sorumluyuz. Unutmayınız: “Şeytan” ile mücadelenin esası, daima iyiliği korumaktır. Mario Vargas Llosa’nın “Teke Şenliği” eserini mutlaka okuyunuz. Diktatoryal kötülük sadece Dominik Cumhuriyeti’nde mi yaşandı? Ta 1762 yılında yazdı; Jean-Jacques Rousseau “Toplumsal Sözleşme” adlı eserini: - “Kötülük, önce hükümetin devleti yasalara göre yönetmemeye başlaması ve devlet gücünü zorla ele geçirmesi ile olur. O zaman önemli bir değişiklik meydana gelir: Hükümet değil, devletin kendisi sıkışıp daralır. Yani büyük devlet eriyip gider ve onun içinde, yalnız hükümet üyelerinin kurduğu bir başka devlet ortaya çıkar demek istiyorum. Bu da halkın geri kalanı için efendiden, bir zorbadan başka bir şey değildir artık…” Evet tarih göstermiştir ki; tüm mücadele iyiler ve kötüler arasında. Unutmayınız; kötüler, kendilerine tahammül edildikçe taşkınlıklarını artırır: Bakınız: Rafael Trujillo!",https://www.nefes.com.tr/yazarlar/soner-yalcin/diktator-teke-28267
Soner Yalçın,Beyaz Saray bülteni,10 Nisan 2025 05:00,"Trump öyle ekonomik kararlar alıyor ki, bizim ülke gündemine dönmek güç oluyor! Bugünlerde “The White House”/Beyaz Saray gündemine bakmamazlık etmiyorum. Alınan her kararı -propaganda amaçlı- yayınlıyorlar: - Başkan Trump, endüstriyel altyapımızı yok eden on yıllardır devam eden küreselleşmeyi tersine çevirmek amacıyla, karşılıklı ticarete yönelik cesur planını uygulamaya koydu… - Uzun süredir, Amerika’nın aile çiftçileri ve çiftlik sahipleri, dünyanın dört bir yanındaki belirli ticaret ortakları tarafından kötü muamele gördü. Başkan Trump, yurtdışındaki tüketicilerin yüksek kaliteli, sağlıklı Amerikan sığır etinin tadını çıkarmasını engelleyen çok sayıda ticaret engelini ele almak için harekete geçiyor… Uzatmayayım, -altın bulmuşlar gibi sevinerek- yumurta fiyatlarının düştüğünü bile duyuruyorlar! ABD’de her yıl mart ayında Ulusal Tarım Haftası kutlanıyor. Trump 18 Mart’ta bildiri yayınladı: - BEN, DONALD J. TRUMP, Amerika Birleşik Devletleri Başkanı, Anayasa ve Amerika Birleşik Devletleri yasaları tarafından bana verilen yetkiye dayanarak, 18 Mart 2025’i Ulusal Tarım Günü olarak ilan ediyorum… Sürpriz değil; Trump görev yaptığı geçen dönemde de istisnasız Ulusal Tarım Haftasını kutladı… Peki: Her 12-18 Aralık’ta Yerli Malı Haftamız vardı, hatırlıyor musunuz? Geleceğim bu konuya… Trump’ın ekonomik kararları nedense -Türk medyası da dahil- otomotiv sektörü üzerinden ele alınıyor. Oysa tarım ABD için vazgeçilmez sektör; büyük ihracatçı ülke. Karşınızda bir “dev” var; 900 milyon dönümlük araziden bahsediyoruz… Özellikle dünyanın yarısının yıkıldığı İkinci Dünya Savaşı’ndan sonra ABD, başta Avrupa’ya olmak üzere büyük tarımsal ihracat yaptı. Zamanla Avrupa kendine yeter hale gelip endüstriyel tarımı büyütünce ABD’nin tarımsal dış pazar payı azalmaya başladı. Küreselleşme de ABD tarımını vurmaya başladı; iki büyük güç daha ortaya çıktı; Çin ve Hindistan! Örneğin; buğday, patates, domates, pamuk, üzüm, elma, soğan, yer fıstığı, havuç, ceviz, erik, ıspanak, tütün gibi nice tarımsal üretimde ABD, Çin’in gerisine düştü. Tarımsal ithalat, bir dönemin ihracat şampiyonu Amerikan piyasasını hayli dalgalandırdı. Keza teknolojideki gelişmeler dünyada tarım üretimini hayli büyüttü. Örneğin ABD’de 1960’larda tarımdaki her bir çiftçi 25 kişiyi beslerken, oran 2000’lerde 163 kişiye çıktı. Üretim fazlalığı, ürettiğini dışarıya az satması ve yetmemiş gibi ucuz ithal mallar ABD üreticilerini zora soktu. Özellikle 1980’lerden sonra çiftçi intiharları rekor kırdı. Son kırk yılda bin beş yüz çiftçi canına kıydı… Son elli yılda dört milyon çiftlik ortadan kalktı… Ucuz göçmen iş gücünün tarımdaki işsizliği artırması gibi ek faktörler de tarımdaki sorunları derinleştirdi. Ve sonuçta: Trump tarımsal ithalata gümrük vergilerini artırmak zorunda kaldı. Ya biz? Ülkemizde tarım bilinci Atatürk ile başladı. Mesela, dünya ekonomik krizinin yaşandığı dönem… Tarih, 14 Aralık 1929. İlk üye yazıldığı Milli İktisat ve Tasarruf Cemiyeti’ni kurdu. Türkiye’de ithalatı kısıtlayıp yerli üretimi özendirmek amacıyla “Tasarruf ve Yerli Malları Haftası” kampanyası gerçekleştirdi... İkinci Dünya Savaşı bitimiyle 1946’da Yerli Malı Haftası kutlanmaya başlandı. Amaç, yerli tüketimin bilinçli olarak artırılması ve yatırım yapmanın önemini vurgulamak idi. Bizim öğrencilik dönemimizde evimizden getirdiğimiz yiyeceklerle bu haftayı sınıfımızda kutlar, şiirler okurduk… 12 Eylül askeri darbesi döneminde Özal ismini değiştirdi: “Tutum, Yatırım ve Türk Malları Haftası” … ABD’nin yeni pazar bulmasına yardımcı olması için Turgut Özal, -kendine yeten- Türkiye gibi bir ülkede tarımı sönümledi. Türk üreticisini ithalat ile terbiyeye çalıştı; “domatesi niye iç pazardan alayım dış pazarda daha ucuz!” İthalata bağlı dönüşümün simgesi “çikita muz” oldu. İlk özelleştirilen kurumlar tarımsal kamu şirketleri olması sürpriz değildi. Ve küreselleşme taraftarları yerli malı haftasını demode buldu, erozyona uğrattı, zamanla unutturdu. “Saklı Seçilmişler” kitabımda siyasi iktidarların, stratejik sektör Türk tarımına neler yaptığını ayrıntılı yazdım, utanç dönemidir… Önceki gün Hazine Bakanı Mehmet Şimşek konuştu: - Tarımsal hasılada Dünya Bankası verilerine göre dünyanın en büyük yedinci tarım üreticisiyiz, Avrupa’da ilk sıradayız. Net ihracatçı konumdayız… Biraz abartıyor ama buna girmeyeceğim. Trump Amerikan tarımını koruma açıklaması yapınca bizimkilerin aklı başına geldi! “Kabesiz” düşünemiyorlar! Bir kez olsun özeleştiri yapın; Türk tohumunu bile yok eden, çıkardığınız yasaları ne çabuk unuttunuz? Tarımsal üretimi “Ananı da al git” diyen fedakâr Türk çiftçisi her zorluğa rağmen bu halde tuttu. Şimdi Trump’tan kopya çekiyorlar!",https://www.nefes.com.tr/yazarlar/soner-yalcin/beyaz-saray-bulteni-27122
Soner Yalçın,Asker arkadaşım,04 Nisan 2025 06:00,"Tarih, 29 Ekim 1993. O gece gazetelerin Ankara bürolarını arayan meçhul ses “Binbaşı Cem Ersever’i infaz ettik, sıra Soner Yalçın’da” deyip telefonu kapatıyor… Beş gün sonra Ersever’in nüfus cüzdanı postayla zarf içinde bana gönderildi. Bundan iki gün sonra Ersever’in elleri arkadan bağlanmış, ağzı bantlı, kafasına iki kurşun sıkılmış cesedi, Ankara Elmadağ ilçesi çıkışında kireç ocaklarında bulundu. Ardından Ankara Polatlı ve Kızılcahamam’da aynı şekilde iki ceset daha bulundu: Ersever’in yardımcıları Mustafa Deniz ve Neval Boz… Ölüm tehdidi altındaydım. Ankara’dan uzaklaştım... Ersever’in gizli buluşmalarımızda tüm anlattıklarını; Güneydoğu’daki -Musa Anter gibi- faili meçhul cinayetleri, JİTEM, “Sakallı” / “Yeşil” kod adlı tetikçileri vs. “Binbaşı Ersever’in İtirafları” adlı kitabımda yazdım. Tehlike bitmiş değildi, ne yapacaktım? Devlet çatısı altında güvenliğimi sağlayabilirdim: Askere gittim! Amasya 15’inci Piyade Eğitim Tugayı kapısından içeriye gerginlik içinde girdim. Binbaşı Ersever için “itirafçı” demem Genelkurmay’ın büyük tepkisini çekmişti. Kışlada tehlikeden kurtulacak mıydım? Yoksa… Askeri kıyafeti giyip koğuşa giderken, kulağıma uzaktan müzik sesi geldi. Merak ettim, sesin geldiği kışlanın yemekhanesine yürüyüp girdim, şoke oldum: Herkes ayakta, eller havada, masa üzerine çıkmış birine eşlik ediyor; Çav Bella marşını söylüyorlar! İnanamadım. Burası askeri kışla mıydı? Masanın üzerindeki asker kim miydi; Volkan Konak… Benim Maçkalı askerlik arkadaşım. Karadeniz rüzgârlarının evladı… Turna gagası, kar menekşesi, turuncu gelincik kokulu bebeği… Türkiye’nin en zengin bitki türlerinin büyüttüğü renkli çocuk… Yurdunun dağlarındaki ladin, göknar, sarıçam kayın ağaçları gibi eğilmeyen, baş kaldıran, yiğit delikanlı… Koskocaman kalpli. Karadeniz yağmuru gibi hep dikine yağan, eğrilikten hoşlanmayan… Dik yokuşların inatçı yoldaşı... Çeltikçi kuşu gibi göçmen. Şahin gibi yırtıcı. Maçka dağ keçisi gibi inat, hiç geri adım atmayan sevdasından, ülküsünden… İstanbul’da memleket hasreti çeken kalabalıklar içinde yalnız yoksul ve daima devrimci genç üniversiteli… Çelik yürekli. Dirençli. Duruşunu hiç bozmayan isyankar. Bulanık, kirli, karanlık kişilerden hazzetmedi. Düşmedi hiçbir çirkinliğin içine... Hıyanet nedir bilmedi. Kendine güvenli. Hiç makyajsız. Samimi. Gerçek. Sağduyulu... Gözleri dolu, duygusal daima. Zeki, hınzır ve hep insan kalan. Güneşin yazdığı türkülerin sanatçısı. Acı sessizliğin, hüzünlerin sesi. Mikrofonu tüfeği… Eylem meydanı sahnesi... Her ayağa kalktığımızda en önde yürüyen gözü pek nefer. Davayı büyüten kuzeyin oğlu. Adı gibi yanardağ… Büyük yasımız. Ama bilinmeli ki: Ölür mü hiç Volkan Konak, nasılsa doğdu bir kere… “Bir inancın yüceliğinde buldum seni bir kavganın güzelliğinde sevdim. bin kez budadılar körpe dallarımızı bin kez kırdılar. yine çiçekteyiz işte yine meyvedeyiz bin kez korkuya boğdular zamanı bin kez ölümlediler yine doğumdayız işte, yine sevinçteyiz. bitmedi daha sürüyor o kavga ve sürecek yeryüzü aşkın yüzü oluncaya dek…” Ölüler bile ötekileştirildi. Karşılıklı toplumsal aidiyetler hızla çürütüldü. Acılara ortaklık yok artık; hassasiyet/duyarlılık ve merhamet kalmadı ülkede… Volkan Konak ölüsü ardından kötü konuşan din adamları Müslüman sayılabilir mi; yaptığı tağut… Ya sosyal medyada nefret suçu işleyen küfürbaz troller? Bunlar kendilerini neden bu derece değersizleştiriyor? İnsan yüreğinin en soylu yanı olan iyi olmayı ne zaman kaybettiler? Nasıl bu kadar iyiliği yadsıyan duygusuz, bencil ve kindar kişilere dönüştüler? Ne oldu toplum insan sevgilerine? Yüce gönüllü olmaktan niye vazgeçtiler? Ön yargılara yenik düştüklerinin farkında değiller mi? Sabırla anlamaya çalışmalıyız; toplumsal hayatı sabote eden bu yozlaşmanın sebebi ne? Bir türlü ayılamayan iktidar sarhoşluğu mu? Ya da: İyilikten korkan-kaçan özgüven eksikliği mi? Sevgisiz-şefkatsiz mi büyüdüler? Ne yaşadılar ki çocukluklarında, akıl sağlıklarını bu derece kaybedip, saldırganlaşıyorlar? Evet üzerinde durmamız gereken; niye bu kadar güçsüzler, çaresizler aslında? Samimi olarak yazıyorum; kendilerine bile saygısı olmayan bu kötücül ruha kızmayı bırakalı uzun süre oldu; yerini onlar için duyduğum endişe aldı: İçlerinde ateşi hiç sönmeyen hınçla, kendilerine ve güzelim ülkeye daha ne kadar zarar verecekler? Kaygılıyım. Peki: İyilikten büsbütün umudumuzu keselim mi? Tabii ki hayır. Tarih gösterdi ki; iyi ile kötünün mücadelesinden hep tavizsiz iyilik kazançlı çıktı. Kötünün evi daima cehennem oldu...",https://www.nefes.com.tr/yazarlar/soner-yalcin/asker-arkadasim-25913
Soner Yalçın,Kaos ve belirsizlik,13 Mart 2025 05:45,"Kaotik dünyada yaşıyoruz. Bırakınız dünyayı veya komşularımızı, Türkiye’de olup bitenler hakkında bile herkesin kafası karışık! Keskin değişimlere tanık oluyor ve kimin hangi olay karşısında ne pozisyon aldığı/alacağını kestiremiyoruz. Ki bu çoğunlukla cehalet kaynaklı ezberden kaynaklanıyor. Mesela: Ekranda ya da köşesinde mezhepçi, belirli ön kabulüyle şu analizi yapıyor: Suudi Arabistan, Selefi Vehhabi… İran, Şii… Bu mantıkla diyor ki; bunlar düşman iki ayrı grup. Tüm siyasi değerlendirmesini, bu akıl yürütme üzerine inşa ediyor. Demek bu kadar basit! Oysa hiç değil: Bir zamanlar Sünni Suudi Arabistan ile Şii İran’ın jeopolitik iş birlikçiler olduğu ne çabuk unutuldu? Buna gelmeden önce şunu da anımsatayım. Görüyorum ki, tarihin ömrü çok kısa... Örneğin şu gerçeği kaç kişi biliyor: Suudi Arabistan’ın 1932 yılında kuruluşu sırasında İran, bu yeni devleti diplomatik olarak hemen tanıdı. Ve, dünya devletlerinin tanıması için de öncülük yaptı. Çok uzun zaman önce değildi bu. Daha yakın tarihe götüreyim sizi: Tarih: 15 Ağustos 1971. ABD, altın borsasında tek geçerli değişim birimini Amerikan doları olarak belirten (1944 tarihli) “Bretton Woods” anlaşmasından çekildiğini açıkladı. Doların değeri bu kararla dalgalı olacaktı. Hemen ardından İngiltere de benzer kararla poundunu dalgalı kura geçirdi. Ardından sanayileşmiş ülkeler de benzer kararlarla kendi para birimlerini dalgalı kura geçirdi. Birbirlerine bağlı kararlar alan Batılı ülkeler, rezervlerini artırarak önceden görülmemiş seviyede para bastı. Sonuçta doların ve diğer para birimlerinin değeri düştü. Ve: Petrol fiyatları dolar üzerinden olduğu için petrol üreten ülkeler daha az net gelir elde eder hale geldi. Gerek 1970’ler başındaki petrol şoku ve gerekse İsrail’in, Mısır-Suriye’yi 1973 savaşında yenmesi o tarihe kadar etkisiz olan bir uluslararası kuruluşu harekete geçirdi: Petrol İhraç eden Ülkeler Örgütü/OPEC. Bilgi paylaşımı amaçlı kurulan OPEC, ilk kez Suudi Arabistan ve İran öncülüğünde radikalleşti. Bu ikilinin küresel petrol boykotu teklifini diğer üyeler de kabul etti. Boykot, petrol fiyatlarının artışına sebep oldu. Bu durum Batı ülkelerinde kaos yarattı. Petrol üreticisi ABD’de bile benzinin galon fiyatı 1973’te 38.5 sent iken 1974’te 55.1 sente çıktı. New York Borsası bu dönemde 97 milyar dolar değer kaybetti. Vs. Bu arada Avrupa’daki ülkelere uygulanan ambargo her ülkeye eşit değildi. Savaşta İsrail’e yardım eden Hollanda tamamen ambargo altındayken, ABD’ye askeri üslerini operasyon için kullandırmayan İngiltere ve Fransa petrolünü kesintisiz aldı. Suudi Arabistan ve İran öncülüğündeki bu radikal tavır, Soğuk Savaş’ta ABD’ye vurulan en büyük darbe oldu. Bitmedi. 1970’ler başında… Kimseler Suudi Arabistan-İran arasındaki Sünni-Şii rekabetinden bahsetmedi. Çünkü, yoktu! - Petrol sömürüsüne karşı iş birliği yaptılar... - İsrail işgaline karşı iş birliği yaptılar... İki ülke de, o tarihe kadar ABD’nin yakın müttefiki idi. Ne zaman kendi çıkarları için ABD’ye karşı çıktılar; Sünni-Şii rekabeti konuşulmaya ve iki ülkenin arası açılmaya başladı! Suudi Arabistan ile İran ne zaman yan yana gelmeye çalışsa “bir bölen” hemen devreye girdi. Tek örnek vereyim: Tarih, 3 Mart 2007. Suudi Arabistan Kralı Abdullah ülkesine davet ettiği -hayli ABD karşıtı- İran Cumhurbaşkanı Ahmedinejat’ı Riyad’ta havaalanına gidip -hanedan protokolünü delerek- bizzat karşıladı. İkili, Irak ve Lübnan’daki mezhep çatışmalarını giderme yollarını konuştu. Kral Abdullah tahta çıkalı ve Ahmedinejat seçim kazanalı iki yıl olmuştu. Hemen ardından “çiçeği burnunda” iki lider ABD tarafından hedefe kondu. Kral Abdullah geri adım attı; İran içte bölündü… Şunu demek istiyorum: Jeopolitik ilişkilerin dini kriterler tarafından yönetildiği tezi ABD oyunudur. Emperyalizm sömürüsüne karşı dün iş birliği yapan Suudi Arabistan ve İran’ın gelecekte yine yan yana gelmeleri akla ters olmayacaktır. Yani... Kaos ve belirsizlik yok aslında; Türkiye’de kafası karışık din yobazlarına kanmayınız. Barışın yolu kardeşlikten geçer; bölücü mezhepçilikten değil.",https://www.nefes.com.tr/yazarlar/soner-yalcin/kaos-ve-belirsizlik-21319
Soner Yalçın,142 yıl geçti,14 Mart 2025 06:00,"Londra/Soho 28 Dean Street adresindeki kiralık evde koltuk üzerinde vefat etti Karl Marks… Üç gün sonra Highgate Mezarlığına defnedildi; on beş ay önce ölen eşi Jenny’nin gömüldüğü mezar üzerine… Cenazede konuşan F. Engels, “Adı asırlar boyunca yaşayacak, eseri de öyle” dedi… Marks sürgün yeri Londra’da, uzun yıllardır üzerinde çalıştığı “Das Kapital” kitabını 1867’de çıkardı ve devamında yayınlanacak iki cilde yoğunlaştı... Hayatı sabah saat dokuzdan akşam yedide kapanana kadar kütüphanede geçti. Ardından evde gece yarısına kadar birini söndürmeden diğerini yaktığı sigara eşliğinde çalışmasını sürdürdü... Karaciğer hastasıydı; çıbanları (fronküloz) ve göz iltihabı sebebiyle çalışmalarını yarıda bırakıyordu. Son günlerinde zatürreydi… Yoğun geçim sıkıntısı içindeydi, Engels’in gönderdiği parayla idare etti aile… Mezarı başında Engels sözlerini şöyle sürdürdü: “Marks, zamanının en çok nefret edilen ve en çok iftira atılan adamıydı. Hem mutlakiyetçi hem de cumhuriyetçi hükümetler onu topraklarından sürdüler. Muhafazakâr veya ultra-demokrat olsun, burjuvalar ona iftiralar atmak için birbirleriyle yarıştı. Tüm bunları sanki örümcek ağıymış gibi kenara itti, görmezden geldi ve yalnızca aşırı zorunluluk onu zorladığında yanıtladı…” Dünyada en çok ziyaret edilen Marks’ın mezarı, öte yandan yıllar içinde en çok saldırıya uğrayan da oldu... Karl Marks” adını bilmeyen yok sanırım… Eserleri okunuyor mu? 50 ciltlik eserin tamamını okumak güç. Hâlâ da ekleme yapılıyor; “Londra Mektupları” gibi eserleri bulunup basılıyor. Geçen ay bilmediğim kitabına denk geldim: “Scorpion ve Felix.” Marks, hukuk ve felsefe okumak üzere gittiği Berlin Üniversitesi’nde on dokuz yaşında, 1837’de kaleme aldı. O yılın 15 Nisan’ın da babasına verdiği doğum günü hediyesiydi. Hediyenin kitap olması tesadüf değildi; babası oğlunun edebi becerilerini geliştirmesi için teşvik ediyordu. Marks’ın eğlence olsun diye yazdığı mizahi kitaptı bu… Peki Marks eğlenceli biri miydi? Yirmi dört yaşında şunu yazdı: - “Ben eğlenceliyim, ama yasa bana ciddi yazmamı emrediyor. (...) Gülünç olanı, gülünç olarak ele aldığımda ciddiye almış olurum ve aklın en ciddi utanmazlığı, utanmazlık karşısında mütevazı olmaktır. Ciddi ve mütevazı! Ne kadar değişken, izafi kavramlar! Ciddiyet nerede biter, şaklabanlık nerede başlar?” Marks’ın, hocası Hegel felsefesi ile ironik polemiğe girdiği ilk edebi kitabını beğendi mi? Babasına yedi ay sonra 10 Kasım’da yazdığı mektubunda özeleştiri yaptı: - “Zorlama bir mizah!” Mizaha karşı değildi, ciddi olmanın farklı bir yoluydu. Ama yazdığını beğenmemişti! Bu sebeple Marks kitabını, hiçbir zaman tamamlamadı, bir köşede unuttu! Bazı bölümleri günümüze ulaştı… Şunu eklememek haksızlık olur; Marks’ın başta “Das Kapital” olmak üzere teorik satırlarındaki edebiyat etkisi göz ardı edilemez… Marks’ın üniversite öğrencisiyken yazdığı “Scorpion ve Felix” eserinde kimden etkilendiği biliniyor: 18’inci yüzyılda yaşamış İrlandalı romancı (ve din adamı) Laurence Sterne’in “Tristram Shandy/Beyefendi’nin Hayatı ve Görüşleri ile Duygusal Bir Yolculuk” kitabından… Batı edebiyatının hâlâ okuduğu ve hâlâ “edepsiz” bulup ağır hakaretler ettiği bu komik eserin genç Marks’ı etkilememesi söz konusu olamazdı. Bu “tuhaf” kitap dilimize rahmetli Nuran Yavuz tarafından 1999’da çevrildi. Ön sözünü Orhan Pamuk yazdı. Neden Sterne’in kitabına ön söz yazdı? Yazdıklarını okuyunca Orhan Pamuk’un o dönem hakkındaki eleştirilere Sterne üzerinden yanıt verdiği anlaşılıyor! Mesela: - “Londra’da yayımlayıp geniş sayıda okura ulaşması modernliğe yeni yeni geçmekte olan bir toplumda öfke ve hasetle karşılanacaktı. Sterne’in şakacılığı ve oyunculuğundan nasibini almamış ve her toplumda her zaman fazla fazla bulunur öfkeli kıskançlar hemen saldırmışlar ona: (...) Romanı anlaşılmıyor, kutsal kavramlarla gırgır geçiyor diye, grameri bozuk, cümleleri kesik kesik ve anlamı bilinmeyen uydurma kelimeler kullanıyor diye de…” - “Tristram Shandy gibi ilk bakışta okunması ancak anlayanın anlayacağı kitaplar ise hayat ve yazı konusundaki temel görüşlerimize karşı çıkarlar. ‘Hiçbir şey anlaşılmıyor, yarısında bıraktım’ denir. En zeki okurla en kuş beyinli okur bu tepkide birleşir…” - “Sterne, Türkiye’de, şakadan anlamaz dinciler, gelenekçiler ve milliyetçilerle, şakadan anlamaz ‘aydınlanmacıların’ neşesini kaçırdığı ülkemizde, kendisinden etkilenecek yazarların ve Tristram Shandy’den zevk alacak zeki okurların olduğunu işitmekten memnun olurdu...” 19 yaşındaki Marks’tan nerelere geldik; olgunluk sınavına! Hangi yazarın-düşünürün ölümlü, hangisinin ölümsüz olduğunu tayin eden tarihe bıraktıklarıdır…",https://www.nefes.com.tr/yazarlar/soner-yalcin/142-yil-gecti-21550
Soner Yalçın,Hafızamdaki politikacı,20 Mart 2025 05:00,"Türkiye’nin siyasi kültürel hayatında sembol isimler var. İktidarın, muhalefete olan tutumunu anlama bakımından düne kadar hep bir isim öne çıkardı: Osman Bölükbaşı (1911-2002) ... Demokrat Parti iktidarı, sadece partisinin değil tüm muhalefetin sesi Osman Bölükbaşı’yı susturmak için neler yapmadı: - Partisini kapattı… - Yeni kurduğu parti ile girdiği 1954 seçiminde, onu ve dört arkadaşını milletvekili seçen Kırşehir şehrini hemen ilçe yaptı… - Demeçleri sebebiyle hakkında çok sayıda adli soruşturma ve dava açtı... - Dokunulmazlığı kaldırıldı… - Üç kez hapse atıldı… - 1957 seçimlerinden bir ay sonra serbest bırakıldı… Uğratılmadığı eziyet kalmadı… Başbakan Adnan Menderes’in en büyük kâbusu bükülmez, yılmaz Bölükbaşı idi. Ki: Sadece Bölükbaşı değil. Menderes toplantı ve gösterileri yasakladı, basın üzerine ağır baskı tesis etti, gazeteleri kapattı, gazetecileri hapse attı. Ana muhalefet partisi CHP’yi kapatmak için Tahkikat Komisyonu kurdu. Ve Bölükbaşı daima Menderes iktidarı uygulamalarına karşı muhalefet etmeyi sürdürdü. Ancak; DP içindeki partililer bile şu konuda artık aynı görüşteydi: - Partiyi ortaya çıkaran “46 Ruhu” söndü. Öte yandan: DP iktidarının hedefi yapılarak zulme uğrayan Bölükbaşı, askeri müdahaleye de, Yassıada yargılamalarına da, idamlara da karşı çıktı. Şuraya gelmek istiyorum: Dün Osman Bölükbaşı… Bugün Ekrem İmamoğlu… Siyasi kültürel hayat niçin olgunlaşmıyor, demokratikleşme neden başarılamıyor? Türk siyaseti şu temel karakteristik anlayıştan kurtulamıyor; demokratik rekabeti bir düşmanlık olarak algılıyor! Ona göre politik hayatta dost ve düşman var sadece… Demokrasinin hayli zayıf olduğu “hibrit” tipi otoriterleşen her ülkede muhalefet yok hükmündedir; siyasi tutum ve davranışlarında sadece düşmanlık vardır! Türkiye’de demokrasi, bir meseledir/sorundur/problemdir. Demokrasi-siyasal kültür ilişkilerinde hâlâ Ortadoğuluyuz; her dönem bahane bulunarak “sorunu” çözecek “darbe” yapılmıyor mu? Kuşkusuz bunun tarihsel-sosyolojik kökü, ekonomik temelleri ve geçmişten günümüze kötü siyasal deneyimleri var. Heyhat, demokrasimiz ağır aksak bile ilerlemiyor, tüm kurumlarıyla sürekli geriliyor... DP 1950 seçimini kazanınca kimi yüksek rütbeli askerlerin Çankaya Köşkü’ne çıkarak müdahale için izin istemesine Cumhurbaşkanı İsmet İnönü’nün “katiyetle hayır” demesinin anlamı/anlayışı/ siyasi olgunluğu neden korunamadı/korunamıyor? İnönü’den geriye düştük kaç kez... Evet, rasyonel siyasi kültür/demokratik yönetim yıllardır inşa edilemiyor. Peki… Demokratik değerleri temel alan bir siyasi kültürü hayata geçirmekte niçin zorlanılıyor? Bunun toplumsal çatışmaya sebep olduğu nasıl inatla görülmüyor? Kendimizi kandırmayalım; bu ülkede demokrasi kapasitesi yok. Onu yaşatacak zihniyet yok. Ne var: “Öteki” gördüğüne düşmanlık yaparak, onu fiziksel güç kullanıp etkisiz hale getirerek, ona hükmetmek var… Siyasette uzlaşma kültürünün, adil bir rekabetin, karşılıklı saygının olmamasının sebebi bu... İktidarın hesap vermez günlerine böyle böyle gelindi. “2002 Ruhu” söndü. Bunu anlayan kaç kişi var? Siyasal muhalefetin sınırlandırılması, etkisizleştirmesi yeni değil. Ancak: Siyasal kültür ile demokrasi arasındaki ilişkiyi ele alırken söz konusu çerçeve sadece devlet, hükümet, yasama faaliyeti ve partiler ile sınırlandırılamaz. Halk nerede? Yıllardır “yukarıdakilerin” üzerine yıkılan siyasi yük ile sorumluluktan kaçınılıyor. Oysa yaşanılan demokrasi yozlaşmasında herkesin payı var… Daima birilerini suçlayarak, başkasından hareket bekleyerek demokrasi ve itibarıyla siyasi kültür inşa edilemez. Demokrasiyi kökleştirecek sorumlu siyasal yurttaşlık davranışına herkes mecbur…. Dün gördüm: Dört yanda siyasi mühendislik yapılıyor, “bu gözaltılar şuna yarar, buna yaramaz” diye. Ana strateji bu mühendislik olmamalı... Elitist/seçkinciler başta olmak üzere kimilerinin “yükü” yine başkasına yükleme kolaycılığı bu! Elbet iktidar-muhalefet sonsuz değil; ilelebet olması gereken demokrasi değerlerini ve siyasal sistemi kurumsallaştıracak halkın ta kendisidir. Her birey, siyasi aktördür, bu bilinçte-kimlikte olmak lazım. Siyasete anlam-mana böyle kazandırılır, kişi kültüne mecburiyet böyle son bulur: Kişi ne “çoban”, halk ne “sürü”dür bilincinde olmak şart... Hele… Yaşanılanlar sonucu zaten cılız kalmış siyasete güvensizliği pompalamak iktidarın tek beklentisidir. Aksine demokrasiye sadakatle bağlılık gösterilmek zorundadır; bugün dünden daha fazla siyaset yapmak mecburiyeti doğmuştur. Çünkü: Demokrasinin varlığı-rejimin bekası büyük ölçüde halkın tutumuna bağlıdır. Kişinin tek başına demokrasiyi benimsemesi yeterli olmaz; kolektivizm şart... Ne dedi Bertolt Brecht: - Kurtuluş yok tek başına, ya hep beraber ya hiçbirimiz. Sorunsuz demokrasi için Türkiye buna mecbur.",https://www.nefes.com.tr/yazarlar/soner-yalcin/hafizamdaki-politikaci-22846
Soner Yalçın,Türkiye’nin gücü,09 Nisan 2025 06:00,"Yazıma bir tanım ile başlayayım. Güç; fikir, düşünce ve ahlâk yönünden etki yapabilme veya etkiye direnme yeteneğidir… Güç, bir şeyi yapabilme kapasitesini gösterir. İstenilen sonucu gerçekleştirmek ancak başkalarının davranışını etkileme yeteneği ile mümkündür… O halde şu soruyu sorabiliriz: - Türkiye, dünyada büyük güç müdür? - Peki Türkiye, bölgesel güç müdür? Bu sorulara; devlet aklı ne yanıt veriyor, siyasi iktidar ne yanıt veriyor, halk ne yanıt veriyor ve dünya ülkeleri ne yanıt veriyor? Cevabı için aranan ölçüt belli: Ülkenin sahip olduğu ekonomik, askeri, jeopolitik, diplomatik, teknolojik güç gibi maddi unsurlar yanında, kültür gibi ulusal değerlerin toplamı sizin gücünüzü gösterir... Gücün gücü dengelenmediği yerde demokrasi, özgürlük, adalet olmaz. Yani salt askeri kuvvet, üstünlük sağlamaz! Sosyal yapıdaki demokrasi, hukuk, insan hakları, insani gelişmişlik gibi yapısal fay hatlarını göz ardı edemezsiniz. Bunlar erozyona uğratılırsa devletin-milletin kurumsal gücü zayıflar… Evet: Gücün kullanımı sadece güvenlik politikaları ile sağlanmaz. Hepsinin ahenk içinde olması zorunlu... Sorumu tekrarlayayım: - Türkiye, dünyada ve bölgesinde güç mü? Yanıtını vermeden önce Türkiye’nin üç devresini hatırlatmam gerek: Gerek Atatürk dönemi… Gerek Soğuk Savaş dönemi… Gerek Sovyetler Birliği’nin dağılıp ABD’nin “dünya imparatoru” olduğunu ilan ettiği dönem… Bu üç dönemde de Türk dünyası ve Müslüman nüfuslu ülkeler için bağımsızlık, egemenlik, barış, refah, beka, laik çağdaşlaşma gibi bir “Türk Modeli” örnek gösterilirdi... Türkiye, çok liderin ve ülkenin imrendiği orta güçlü ülkeydi. Ya şimdi? Son dönemde Türkiye “örnek model” vasfını kaybetti mi? En son şunu yaşadık: Özbekistan, Kazakistan ve son olarak Türkmenistan KKTC’yi tanımazken, Güney Kıbrıs Rum Kesimi’ne büyükelçi atadı! Birlikte Türk Devletler Teşkilatı kurduğumuz akrabamız üç ülke, teşkilatın gözlemci statüsündeki KKTC’yi sırtından bıçaklamış oldu. Türk dünyası birliğinin sembolü “Kızıl Elma” çürük mü çıktı? Ne oldu daima övündüğümüz “Türk Modeli”ne? Ortadoğu’da durumumuz farklı mı? “Stratejik derinlik” ile başlayan “Yeni Osmanlıcılık” dış politikası yanımızda tek Müslüman ülke bırakmadı… Irak, Mısır, Suudi Arabistan’a zamanla ettiğimiz lafların hepsini yuttuk. Ne Türk ne de Müslüman dünyanın lideriyiz, yapayalnızız... ABD Başkanı Trump küresel dünyayı yeniden “dizayn” etmeye çalışırken, biz küresel güç dağılımında neredeyiz? Safımız nere? Ve önemlisi gücümüz ne? (ABD Pensilvanya Üniversitesi’nin 21 bin kişiyle yaptığı dünyanın en güçlü ülkeleri sıralamasında bırakın İsrail’i, Suudi Arabistan’ın bile gerisinde çıktık! Orta güçlülükten bile geriye düştük.) Sözde hep güçlüyüz… Güç sarhoşu kimimiz, çenesi güçlü… Kendimizi kandırmaya devam edip, “yeni Trump düzeninde” tıpkı Osmanlı gibi kurulan tuzaklara düşmeyelim! Aklıselim olmalıyız. Hep övündüğümüz askeri gücümüz bile -daha düne kadar silahlanması yasak olan Almanya ve Japonya’nın gerisinde. Teknolojik gelişmeden sınıfta kaldı. Ya iktisadi zenginlik? Yaşadığımız mevcut ekonomik sıkıntı buna yanıt veriyor. Bu zorluğa rağmen İmamoğlu tutuklaması sonucu dövizi baskılamak için 36 milyar dolar harcayan dışa bağımlı ülke, ne derece güçlü olabilir? Ki, bu kaçıncı? Uzatmayayım, yakın tarihte yaşananları biliyorsunuz. Sorumuz şu olmalı: Türkiye gücünü nasıl artırabilir? Mesela, Türk ve Müslüman dünyada yalnız kalarak güçlü olunabilir mi? Mesela, Ortadoğu’da dini gruplaşmalara taraf olan ideolojik anlayışı sorgulamak gerekmiyor mu? “Türk Modeli”ne acilen dönmek gerekmiyor mu? Ve en önemlisi; her türlü muhalefete baskı uygulayıp ülke iç cephesi parçalanarak güçlü olunabilir mi? Bırakın artık şu kuşkuculuğu; herkes sadakat ve özveriyle vatanına bağlı, herkes ülkesine adanmışlık hissinde, herkes fedakâr… Kimse kendi doğrusunu başkasına dayatamaz. Her insan ve her düşünce değerlidir. İstikrara mecburuz. Büyük Atatürk’ün sözlerini hatırlamanın tam zamanı; yurtta barış, dünyada barış… Birleşik olunmadan güç olunmaz. Ülkeyi içe dönük olmaktan kurtaracak ulusal stratejiye ihtiyaç var… Güçlü Türkiye için gelecek vizyonu şart; bunun ilk adımı ise, (milli çözüm sürecine de katkı sunacak) siyasi diyalogu başlatacak, toplumsal barışı sağlayacak genel aftır… Cesur olmak zorundayız. Türkiye’nin kıymetini bilmek zorundayız.",https://www.nefes.com.tr/yazarlar/soner-yalcin/turkiyenin-gucu-26930
Soner Yalçın,Beddua,03 Nisan 2025 06:00,"Bayramda bile… Yapılan ne çok bedduaya tanık oldum! İnsanlar, bedduayı bir çeşit cezalandırma yöntemi olarak kabul görmüş herhalde… Gerek İmamoğlu’nun hapse atılmasının ve gerekse protestolar sonucu ortaya çıkan şiddetin çok insanı üzüntülü yapması şaşırtıcı değil. Ki üzüntü insanı susturabilir; söylenecek ne kaldı ki? Üzüntü, boyun eğmeye ve kabullenmeye en yaklaşan duygu. Peki… Beddua nereden çıktı? Her duyduğumda “beddua etmeyin” dedim, “lanet okumak iyi değildir” çünkü… Bu insanların duygusal halleri aklıma Milan Kundera’nın “Gülüşün ve Unutuşun Kitabı” romanını getirdi. Çek dilinden “litost” sözcüğünü dünya edebiyatına kazandırdı: İnsanın kendini berbat hissettiğinde onu ayağa kaldıracak utanç ve hınç sarmalı… Yani: Bedduayı silah gibi kullananlar üzüntüyü aşmış, kendini aşağılanmış, hakarete uğramış, onuru zedelenmiş hissediyor… İnsanlar öfkeli… İnsanlar hınç dolu… En kötüsü-en tehlikelisi insanlar kindar olmaya başladı… Ve duygusal isyanlarını beddua ile giderme arayışında! Kötü/hastalıklı bir yere savruluyoruz; belirsizliğin yaşandığı ülkeler, duygusal yaralar ile parçalanır. Bu kadar öç alma bedduası nasıl geri alınacak, bilemiyorum. İktidardaki kimileri de Hz. Muhammet’in hadisini unuttu; mazlumun bedduasından sakının. Bırakılsın artık şu kısasa kısas tavrı, infiale kapılmadan ülkede kardeşlik hukuku inşa edilmek zorunda. Kimse yok mu orada? İktidarın “amok” koşusu AKP’li arkadaşlarım var… Bayramlaşmada, -son olaylar sebebiyle- kimilerinde gördüğüm, “mahcubiyet” duygusu oldu. Başta İmamoğlu olmak üzere gençlerin hapse atılmasından üzgünler. Kendilerini küçük düşürülmüş hissediyorlar. Ülkede içtenlikle utanıp-sıkılan, yüzü kızaran siyasilerin olması geleceğe dönük umut beklentisine yol açıyor. Tüm AKP’lileri “merhametsiz” görmeyin diye yazıyorum bu satırları, başkasının acısını hissedenler, hayal kırıklığına uğrayanlar yok değil partide… Usanmışlar… Rahatsızlar… Muallaktalar… Kamuoyu önünde dile getirmiyorlar ama sarsılmış durumdalar; suçluluk-pişmanlık ruh hallerini hissediyorum. Ne yüzlerinde ne kaçırmaya çalıştıkları gözlerinde gülümseme var. Karamsarlar… Kasvetliler… Kendilerini suçlu hissediyorlar… Hiç hatırlamak istemedikleri süreçten geçtiklerinin farkındalar… Kendilerini hayata kapatmışlar… Başka biriymiş gibi yaşıyorlar… Siz farkında değil misiniz: Cesur olduklarından hiç kuşku duymadığım AKP’liler, çıkıp iktidarlarını destekleyen açıklama yapmıyor, demeç vermiyor. Çaresizlik girdabına düşmüş bu vicdanlı AKP’lilerin haline de üzülüyorum... Heyhat! AKP iktidarının ülkede kontrolü kaybetmek üzere olduğunu düşünüyorum. Yalpalıyor; “panik atak” geçiriyor sanki. Gergin ve savunmacı psikolojik hali, aklı tamamen devre dışı bırakmış görünüyor! Sadece muhalefeti düşman görmüyor, herkesten gereksiz şüphe duyuyor. Soğuk Savaş dönemi “her taşın altında komünist arama” paranoyası farklı görüşler üzerinden bugün devam ettiriyor. Dizi oyuncularına, şarkıcılara hasetle “cadı avı” yapmak nedir yahu? Ya önüne gelene hakaret etmeler, aşağılamalar? Bilmeli ki; her birey onuru ve saygıyı hak eder. İnsanları daha da çileden çıkarmaya ne gerek var? Ne oldu edebe, hoşgörüye, hepten unutuldu mu? Malezyalıların “amok” dedikleri; “ani öfke nöbeti” ile uçuruma koşuyor AKP iktidarı… Sahi… Kimse yok mu orada? “Efendi ahlâkı” Friedrich Nietzsche, 1887’de “Ahlâkın Soykütüğü Üstüne” kitabını yazdı… Kitabın ilk bölümünde ahlâkın iki temel türü olduğundan bahsetti: - ”Efendi ahlâkı”... - ”Köle ahlâkı”... Roma İmparatorluğu’nda efendileri tarafından aşağılanan kölelerin hissettikleri öfkeyi, cezalandırma korkusuyla bastırdıklarını ve ancak içlerindeki intikam duygusunu/hınçlarını kimi zaman kışkırtıcı hareketlerle dışarı vurduklarını yazıp kavramsal açıklama yaptı: Soylu “efendi ahlâkının” karşısına hayatının kısıtlanmasına öfke duyan “köle ahlâkının” çıktığını belirtti. “Efendi ahlâkı”; iç güdülere dayalı, gücü ön planda tutan, uyum sağlamak yerine dönüştürmeyi salık veren ve bunları tartışılmaz “iyi”-“doğru” sayan yaşam biçimini temsil ediyordu. “Efendi ahlâkı” bir insan tipi olarak tüm değer yargılarını yine kendisinden hareketle üretirdi: Vahşi insan “efendi ahlâkı” ile “ehlileştirilirdi” ancak… Ortaklaşmayı, hümanizmi, özgürlüğü, insanın kendine saygı duymasını hedefleyen “köle ahlâkını” merhametli hastalık bulan Nietzsche, gurur ve gücü barındırdığını ileri sürdüğü “efendi ahlâkını” savundu… Acı çekmeyi meşrulaştırdı Nietzsche; acının toplu kabulünü tavsiye etti. Neler demedi ki; “aşağılamak, aristokrat bir duygudur!” İtibarıyla: Takipçisi Hitler oldu! Ki, Yahudi soykırımının sebepleri arasında Nietzsche’nin bu kitabı da vardı… Yani: İnsanoğlu tarihindeki bu “ahlâk” kavgası/mücadelesi hep sürecek. Bugün yaşıyoruz. Deniyor ki; çeşitli “ahlâki” kılıflar bularak, hapsettiğimiz insanlar için hiç ses çıkarmayınız! Yani değerli okuyucu: “Kimse yok mu orada” diye sormayınız, safınızı kendiniz belirleyiniz. Kimin ahlâkını savunuyorsunuz?",https://www.nefes.com.tr/yazarlar/soner-yalcin/beddua-25698
Soner Yalçın,Bakış açısı,02 Nisan 2025 06:00,"İmamoğlu ve arkadaşlarının hapse atılmasıyla başlayan protestolara, kimi politik çevreler “emperyalist projedir” bakış açısı getirdi. Bakış açısı; olayların meydana gelmesinde mekan, zaman, şahıs/şahıslar gibi unsurların kim/kimler tarafından nasıl göründüğüdür… Bakış açısının tek ve doğru yorumu yoktur; nereden baktığınıza göre değişir. Mesela Eduardo Galeano aktarımıyla: - Karayip yerlilerinin bakış açısına göre, tüylü şapkası ve kırmızı kadife ceketiyle Kristof Kolomb o zamana kadar görülmemiş boyutlarda bir papağandı… - Hinduların kutsal bir inek gördüğü yerde, başkaları koca bir hamburger görür… - İstatistikçilerin bakış açısına göre, eğer iki kişiden biri bin dolar ve diğeri hiçbir şey almazsa kişi başına düşen gelir hesabında bu iki kişiden her biri beş yüz dolar almış görünür… Bazı siyasi gözlemcilerin bu son sivil protestolara bakış açısının farklı olmasında şaşılacak yön yok. Peki, eylemlerin arkasında sahiden emperyalist proje mi var? Yoksa bu siyasi değerlendirme, propaganda amaçlı mı? Kendi bakış açımı/karşı tezimi yazayım: 1968 Kuşağı gibi meydanlarda-sokaklarda-üniversitelerde 2008 Kuşağı eylemlerine tanıklık ediyoruz bugünlerde... Bu çocukların/gençlerin emperyalizm oyununa gelip gelmediğini değerlendirmek için, öncelikle analize başka soruyla başlamak gerekiyor: Kim bu çocuklar/gençler? Hangi ekonomi-politik-kültürel ortamda yetiştiler? Bu toplumsal yapıyı belirleyen ideoloji neydi? Küreselleşmenin/yani emperyalizmin/yani neoliberalizmin ülkeyi yıllardır tarumar etmesine tek söz etmeyeceksiniz, var olan adaletsizliğe karşı çıkanları “emperyalist proje” diye kodlayıp güvensiz göstereceksiniz! İlk düğme yanlış: Bu gençlerin, çocuk olma haklarını yok eden katı ideolojik sistemi iktidar yapanların kimler olduğunu bilmiyor olamazsınız. Bu gençler sizin iktidarınızda büyüdü. Yine Eduardo Galeano’dan örnek vereyim: “Karşıdan karşıya geçerken çok dikkatli olmak gerektiğini açıklıyordu Kolombiyalı eğitimci Gustavo Wilches bir grup çocuğa: - Yeşil ışık yansa bile önce bir yanınıza, sonra diğer yanınıza bakmadan sakın karşıya geçmeyin… Sonra, Wilches çocuklara, bir keresinde kendisine bir otomobilin çarptığını ve onu sokağın ortasına bir külçe gibi fırlattığını anlattı. Neredeyse hayatına mal olacak o felaketi hatırlayınca Wilches yüzünü buruşturdu. Ama çocuklar şunu soruyordu: - Otomobil ne markaydı? Klimalı mıydı? Üstü açılıp kapanıyor muydu? Sis lambaları var mıydı? Motoru kaç silindirliydi?” Evet, sanırım “emperyalist projeyi” yanlış yerde arıyor bazı arkadaşlar? Tüketim merkezli sistemin yarattığı tutsak düzene karşı bugünlerde tepki gösterenler mi emperyalist proje? Yapmayınız. Gerçekte asıl tehlikenin ne olduğunu nasıl kavrayamazsınız? Bu emperyalist ekonomi politik sistemi sürdürenler kim? Hangi emperyalist projeden bahsediyorsunuz? Özünde küresel totaliter düzene karşı yönelik protestoları, ülkeye yönelikmiş gibi gösteremezsiniz. Gerçekliğe kamuflaj elbisesi/ideoloji giydiremezsiniz. Aksine: Tüketim çılgınlığına-esirliğine karşı çıkan özgürlükçü bir kuşak geliyor. Daha açayım konuyu: Vatanı-milleti prestijli markalara indirgeyen, dilini-kültürünü elektronik kodlara dönüştüren, sürekli değişen yüzeysel alışkanlıklarını sanal dünyayla oluşturan ve cehaleti yücelten sistem/ideoloji aslında “emperyalizm projesi” değil mi? Tüm değerleri alıp-satan “kutsal piyasaya” tek eleştiriniz yok. Zengin çocuklar, yoksul çocuklar ciğerlerine zehir çekerken hiç sesiniz çıkmıyor ama sadece eylem yaptıklarında görüyor, hedefe koyuyorsunuz gençleri… Oysa: Yalnızlaştırılan, bireycileştirilen çocuklar/gençler kollektif çığlık atıyor. Güçlerini ortaklaştırıyor… Tüketim pazarına/her türlü ekrana köle yapılan 2008 Kuşağı’nın toplaşarak ortak sloganlar attığını anlamazlıktan geliyorsunuz. Bakınız: Onlar ne ödül ne de ceza istiyor; liyakatsizliğe/paraya özgü ayrıcalığa/tüketilmeye karşılar… Aptallaştıran tek tipçiliğe karşılar… Yüceltilen cehalete karşılar… Ülkeye hükmeden her türlü adaletsizliğe karşılar… Totaliter iktidarı kutsamaya-mitleştirmeye ve onun “gardiyanı” - “bekçisi” olmaya karşılar… Kovulmaya, atılmaya, korkutulmaya, işsiz bırakılmaya, iç düşman görülmeye, tutuklanmaya karşılar… 2008 Kuşağı’nın özgürlükçü taleplerini, “genelleyici politik etiketlerden” ziyade, anlama temelli değerlendirmek gerek. İktidar çevrelerinin güvenliği adalete tercih eden bakış açılarını değiştirmeleri zorunlu. Devletin bekası asıl bu bakış açısıyla erozyona uğratılıyor… Ülkemizde, 68’den bu yana bir kuşak daha yok edilip, şiddeti-cezayı kendine kalkan yapan vasatlığa teslimiyet sürmesin… Protestolardan çıkarılacak-alınacak dersler var. Bir kuşak üzerine daha şüphe düşürmeyin...",https://www.nefes.com.tr/yazarlar/soner-yalcin/bakis-acisi-25475
Soner Yalçın,Halepli Akbayram ailesi,07 Mart 2025 06:00,"Gaziantep’in en eski yerleşim yeri Akyol mahallesi… Mahallenin dar sokaklarından Saraç Mehmet Sokağında birbirine bitişik iki katlı taş konaklar var… Bir numaralı adreste “Halepliler” denen geniş bir aile oturuyor... “Hacı Dede” diye hitap edilen devlet memuru Hamdi Bey, Halep göçmeni… Kardeşi Şemsettin, ressam… Çoğu zaman konağın avlusundan güzel ses yükseliyor: Hamdi Bey’in kızı Gülten’in sesi bu. Müzeyyen Senar’a benzetiyorlar sesini… Diğer kız kardeşler Gülşen, Semahat, Harbiye, Fethiye, Samiye eşlik ediyor… Repertuvarı belirleyen ağabeyleri Nedim’in eşi İstanbullu gelin, Türkan… Ağabey oto boyacısı Nedim müziğe, eğlenceye düşkün. Kalfası Ahmet Özoğlu şehrin en güzel seslerinden… Pazar günleri konakta ya da piknikte eğlence yapılıyor. Şehrin geleneği bu sazlı sözlü toplantılar… Nedim ile Türkan’ın ilk bebekleri 1950’nin son günlerinde doğuyor; Edip... Ardından üçü kız, ikisi erkek beş çocukları daha oluyor çiftin. Talihsiz Edip, ufakken çocuk felci geçiriyor. Aile seferber, el bebek gül bebek büyütüyorlar sabiyi… Edip hiç şımarık değil, sakin, kibar, ayağının aksamasını pek sorun etmiyor. Daima güler yüzlü sımsıcak bakan iri gözler... Büyük tutkusu var; halalarıyla şarkı söylemek ve onlarla Turizm ya da Kavaklık Bahçe’ye gelen İstanbullu şarkıcıların konserlerine gitmek. Eve gelince ayna karşısında onları taklit ediyor... Müzik için okul bile değiştiriyor. Ve, şehrin ilk orkestrası Siyah Örümcekler müzik grubunun 19 yaşında solisti oluyor… Türk halk ozanlarının türkülerinin Batı formatında çalınıp söylenmesi ile ortaya çıkan “Anadolu-Rock” akımının ilk öncüsü Tülay German-Erdem Buri. Onların “paltosundan” Erol Büyükburç, Alpay, Cem Karaca, Barış Mançolar çıktı… 1960’lar müzikte halkçılık dönemi… 68 Kuşağı siyasal söyleminin türküler ile kitleselleştiği süreç… Genç Edip, Fikret Kızıkok’a özeniyor, ses tonunu Erkin Koray’a benzetmeye çalışıyor. Henüz kendi özgün sesini bulmuş değil, öykünme yılları… Düğünlerde çalıyor. En çok söylediği “Samanyolu” şarkısı… İlk 45’lik plağını çıkarıyor; Neşet Ertaş’ın “Kendim Ettim Kendim Buldum” türküsü… Sonra, Adana’da Beyaz Saray Gazinosu’nda şarkıcılık… Sonra, İstanbul’da diş hekimliği fakültesinde öğrencilik… Altın Mikrofon Müzik Yarışması’nda 1972’de birinci olunca hayatı tamamen değişti, okulu bıraktı. Müziği hayatının merkezine taşıdı… Artık o, halkının takdir edip çok seveceği ışık şelalesi bir sanatçı oldu… Ülkesine armağan Edip Akbayram, halkını hiç hüsrana uğratmadı... O... İçinde yücelik taşıyan, halkının ideallerine sevdalı... Ruhu, haşmetli sesine vuran koca bir ateş... Profesyonelliğe karşı nefsi güçlü sanatçı. Parayla, şöhretle işi yok. En nihayetinde büyük sanatçı, büyük yaşayan değil midir? Maskesiz, boyasız kalmakta inat eden, vasata teslim olmayan sanatçı... Tek istediği halkının sesi olmak, onun sessiz çığlığını duyurmak. Hiç vazgeçmedi bu davasından... Sevdalı. Sabırlı. Hep fedakâr insan… Soyluluk-zarafet vardı davranışlarında...Vakur. Hep mütevazi. Sevmek için yaratılmış samimi insan. Hile bilmez, kurnazlık yapmaz. Hep dürüst. İçi dışı dikensiz gül bahçesi... Onca bedel ödemesine rağmen hep edepli… 1970’ler ikinci yarısı… Çorum’daki konağın arka bahçesinde, kapağı kırık teypte döne döne üç kaset dinliyorum: Cem Karaca, Selda Bağcan ve Edip Akbayram… En çok sevdiğim türkü, “Eşkıya Dünyaya Hükümdar Olmaz.” Sözlerini hiç anlamıyorum; ama kimi zaman tahta kaşıkla, kimi zaman tenekelerden yaptığım bateri ile çalıp eşlik ediyorum türküye... İlk politik dayağımı ortaokulda bu kasetten dinleyip ezberlediğim “Aldırma Gönül” türküsünü söylediğim için yiyorum… Sonra, 12 Eylül 1980 askeri darbesi ve üç kasetin toprağa gömülmesi… Albert Camus’nun dediği gibi, “can çekişilmeyen hiçbir sabah, hapislere düşülmeyen hiçbir akşam ve korkunç katliamların yaşanmadığı hiçbir öğle vakti yoktu...” Siyah beyaz televizyonda üç sanatçı hakkında nefretle neler söyleniyor neler… Kirlilik bulaşmayan hiçbir şeyin kalmadığı dönem... Oysa: Andre Malraux’nun dediği gibi, o çocuk saflığımızla “devrimi, hayata bir şans vermek için yapacaktık...” Heyhat. Bazı insanların saygınlığı ne çabuk yıkıldı ne çabuk teslim oldular onca kötülüğe… Ümitsizliğe kapılan kibirliler ve bilgisizler hemen diz çökmez mi? Sayısı az olsa da vazgeçmeyenler vardı; Edip Akbayram gibi… O biliyordu ki; ruhları iyileştiren, iyiliğe dokunan sadece sanatçılardır. Slavoj Zizek’in kitabının ismi gibiydi duruşu; “Adını söylemeye cesaret eden bir sol.” İnsanın kendi olmaya cüret etmesi yürek ister. Acı çekme korkusuna, tahammül edilmesi zor yalnızlığa, işsizliğe, yok oluş tehlikesine karşı Edip Akbayram zalimliğe boyun eğmedi. Erdemi sürdürmekte yiğit-cesur ve inatçı oldu… Düş kırıklığından doğan hüznün acısını hep içinde tuttu. Ve yorulmaksızın haykırdı: Güzel günler göreceğiz çocuklar…",https://www.nefes.com.tr/yazarlar/soner-yalcin/halepli-akbayram-ailesi-19996
Soner Yalçın,70 yıllık ağır sömürü,19 Şubat 2025 06:00,"TÜSİAD hedefte... Bu konuya girmeden önce iktisat tarihi çerçevesi çizmem şart: Ahmet Lütfi Efendi, Osmanlı vakanüvis idi. Osmanlı tarihine dair 15 cilt kitap yazdı. Babası Mehmet Ağa nalıncı/takunya esnafıydı. Gerek baba mesleği ve gerekse imar meclisinde bulunması, zaptiye başkatipliği, İstanbul kadılığı, Anadolu kazaskerliği yapması Ahmet Lütfi’nin Osmanlı pazarında yaşananlara ilgi duymasına sebep oldu. Mesela: Os­man­lı’yı açık pazar haline getirerek sömürgeleştirilmesine sebep olan İn­gil­te­re ile yapılan 1838’deki Ti­ca­ret Ant­laş­ma­sı­’nı şöyle değerlendirdi: -“Ol mu­ahe­de (1838 Ti­ca­ret Ant­laş­ma­sı) ile yed-i va­hid (te­kel) usu­lü kalk­tı ise de ye­ri­ne ec­ne­bi in­hi­sa­rı (ya­ban­cı te­ke­li) gel­di ki. Me­ma­lik-i Mah­ru­sa­’da (Os­man­lı pazarında) hur­de­fu­ruş­lu­ğa (en kü­çük ti­ca­re­te) ka­dar ec­ne­bi­ler iş­ti­rak ey­le­di. Sa­na­yi­i da­hi­li­ye bü­tün bütün mahv-ü mu­at­tal ol­du (çök­tü) ve em­ti­ayı ef­ren­ci­ye (ya­ban­cı mal­lar) re­vaç bu­la­rak nü­kud-u mev­cu­du­muz (mev­cut pa­ra­mız) Av­ru­pa­’ya çe­ki­lip git­me­ye baş­la­dı...” (Ta­rih-i Dev­let-i Ali­ye-i Os­ma­ni­ye) Osmanlı yetmiş yıl Avrupa’nın ağır sömürüsü altında yaşadı. Öyle ki ilk Türk sermaye birikimi olan Yeniçerilik bile biçildi! Vs. 1908 (İkinci Meşrutiyet) Temmuz Devrimi buna son vermeyi hedefledi. Peki ne oldu? TÜSİAD/Türk Sanayicileri ve İş İnsanları Derneği, 2 Nisan 1971’de kuruldu. Bu tarihten önce neler olduğunu hatırlatayım: İktidara gelen İttihatçılar, Osmanlı’nın Avrupa karşısında geri kalmasının sebebini şöyle analiz etti: - Avrupa’da olduğu gibi bir burjuva sınıfının olmaması, ticaret ve sanayinin azınlıklar ve yabancıların elinde olması Osmanlı’yı zayıf bıraktı. Geri kalmışlığı yenmek için ticaret ve sanayinin Müslüman Türklere verilerek “milli burjuvazi” yaratmak şart… Öyle de yaptılar. Kapitülasyonları kaldırdılar. Bütün yabancı şirketlerin Osmanlı hukukuna tabi olduğunu ilan ettiler. Yani, temel ekonomik ve sosyal yapılar değiştirildi. İlk fırsatta, İtibar-ı Milli Bankası gibi 236 milli anonim şirket kuruldu. Ancak, girişimci olması beklenen Türk sermayesi istenilen düzeye gelemedi. 1913 tarihli Teşvik-i Sanayi Kanunu çıkarılsa da Türkler sanayiden çok ticaretle uğraşıp kısa süreli kârlara yönelip “karaborsacılık” gibi “yeraltı faaliyeti” yaptı. Araya büyük dünya savaşı girdi… “Milli sermaye” yaratma politikası Cumhuriyet ile devam etti. Bu kez araya 1929 dünya iktisat bunalımı ve ikinci dünya savaşı girdi ve itibarıyla “kapkaç ekonomisi” yine hortladı. Toprak ağalarının kurduğu Demokrat Parti/Menderes döneminde ise “devlet eliyle zenginleşme” doruğa çıktı. ANAP/Özal döneminde neoliberalizm ile piyasanın “krallığı” başladı. Küreselleşme ile ithalata yönelim tıpkı 1838’de olduğu gibi Türkiye pazarını korunaksız bıraktı. Sermaye sanayiden ticaretten çekilerek, -havadan kazanç- finans ekonomisine yöneldi. Ülkenin milli kaynakları ya satıldı ya kapatıldı; dolar, tapılacak tanrı oldu. “Tefecilik” isim değiştirdi! Sermayenin büyük bölümü, Özal-Çiller-Kemal Derviş gibi Erdoğan-Gül döneminde de neoliberal iktisat politikalarının tavizsiz süreceği güvencesini alıp AKP’ye destek verdi. Evet hemen hemen tüm iktidarlar, kalkınma stratejileri gereği sermayenin daima “cankurtaranı” oldu. Gelelim bugüne: Geçen yaz yurt dışındaki Türk bankacı bana şunu dedi: - “Erdoğan olmasaydı, 2008 krizinde ‘Beyaz Türklerin’ çoğu iflas edecekti. Erdoğan TÜSİAD’ı kurtardı!” Dedim ki: - “Bu yüz yıllık olay; Türk devleti milli sermaye yaratmak için hep var gücüyle çabaladı. Bu toprakların yüz yıllık değişmez ekonomi-politiği bu…” Geçen hafta… TÜSİAD “demokrasi, hukuk, insan hakları” deyince iktidar taraftarlarınca hedefe kondu. TÜSİAD’a ne derse desinler; Erdoğan ile büyük sermaye birbirine muhtaç! Erdoğan sermaye birikimini karşısına alamaz, ki öyle gücü yok. Peki, TÜSİAD eleştirisinin zamanlamasını nasıl değerlendirmek lazım? Meselenin “demokrasi” olduğuna inanıyor musunuz? Sorun, neoliberalizm krizi! Ülkemizdeki ekonomik buhran gerilimi, büyük sermaye ile iktidarı karşı karşıya getirdi. Yoksa TÜSİAD geçen senelerde eli patlarcasına Erdoğan’ı (ve kumpas döneminde Fethullah Gülen’i) alkışlamadı mı? Ne demokrasisi? Darbeler dahil daima vasat vahşi iktidarları desteklemediler mi? Paylaşım kavgasıdır bugün yaşanılan… Sermaye her daim olduğu gibi kendi faydasına yönelik yapısal dönüşüm istiyor. Krizin faturasını ödemek istemiyor… Sonuçta: Yüz yılı aşkındır devlet desteği verilen büyük sermaye, dün hangi demokratik siyasal mücadele içinde oldu ki, şimdi olsun. Kendi çıkarı için mücadele veriyor hepsi bu… Tam bağımsız Türkiye şiarıyla, “emperyalizme karşı milli sermayeyi destekleyen” tavrımız bu gerçeği görmemize engel değil...",https://www.nefes.com.tr/yazarlar/soner-yalcin/70-yillik-agir-somuru-16378
Soner Yalçın,Öncü olmanın zorluğu,12 Şubat 2025 06:00,"İki yıl önceydi. Bırakın “bizim mahalleyi” yakın çevremde bile herkes bana karşıydı. Hatta onun hakkında övücü yazı yazmamı bile isteyen oldu. Yok yazmadım. Görüyordum ve gördüklerimi yazmam benim mesleğime olan inancım, sorumluluğum idi… Evet, Kılıçdaroğlu’nun cumhurbaşkanı adayı olması, seçime girmesi hataydı; kazanamayacağı belliydi. Daha aday olmadan önce “yapma-etme” diye yazılar yazdım. Dinletemedim. Dinlemedikleri gibi gölgelerine aldıkları çömez gazetecileri üzerime saldırttılar: “Beşli Çete Kılıçdaroğlu’nun adaylığını istemiyor!” Oysa tersi doğruydu, iktidarın karşısında görmek istediği tek isim Kılıçdaroğlu idi! Kılıçdaroğlu ve çevresindekiler, şahsi beklentileri sebebiyle muhalif seçmeni kandırdı. Ve bugün: Hırsı aklını geçmiş Kılıçdaroğlu’nun bu kez genel başkanlık açgözlülüğü sürüyor. Ama artık gerçek yüzünü insanlar görüyor. CHP’nin son büyük kongresini iptal ettirmek için yaptıklarına büyük tepki var. Bir dönem “ağabey” diye gördüğüm Kılıçdaroğlu’nun FETÖ ile yakınlaşması aramıza şüphe soktu. Ve ben duygusallığı aşıp, Kılıçdaroğlu’nun hepimize gösterdiği yüzündeki maskeyi çıkarıp attım. Ortaya çıkanı dün benim gördüğüm gibi bugün herkes görüyor: Tamah/açgözlülük… Siyaset psikolojisi, politika üzerindeki ruhsal faktörlerin etkisini irdeleyen bilim dalı... Ülkemizde siyaset ile psikoloji kesişimi pek ele alınmaz. Oysa kimi siyasi davranışların/tutumların kökünde nelerin yattığı konusu üzerinde durmak zorundayız. İnsanların ruhsal halleri siyasetin oluşumunda hayli etken. Evet, siyasetin sadece dışsal değil, içsel boyutu da var. Mesela: Kılıçdaroğlu -prestijini küçük düşürecek, kendini aşağılatacak bir halde- CHP genel başkanlığını niçin çok istiyor? Bu bağımlılığın sebebi ne? Eski genel başkanlar Altan Öymen, Hikmet Çetin, Murat Karayalçın gibi partisine neden sessizce katkı sunmuyor? İşte… Bu sorunun yanıtını siyaset üzerinden vermek yeterli değil. Kılıçdaroğlu’nun zihinsel ve duygusal şartlanmaları var! Şunu demek istiyorum: Kılıçdaroğlu’nun koltuk sevdasının politik psikoloji konusu olduğunu düşünüyorum. Kimse görmüyor mu? Kılıçdaroğlu’nun ruhsal patolojisi bozuk değil mi? Duygu düşünce ve davranış bozukluğu yaşamıyor mu? CHP genel başkanlığı koltuğundan edindiği gücün bağımlısı olduğunu kimse fark etmiyor mu? Şartlanmış: Koltuğun gücünü zırh gibi üzerine kuşanmış; koltuk yoksa sosyal kimliği de yok… Acınacak halde! Bir dönem edindiği -geçici olması mutlak olan- “genel başkan” kimliğinden kurtulamıyor! “Koltuk da koltuk” diyor, her yola başvuruyor. Siyaset maalesef, kimi “yaralı ruhları” iyileştirmiyor, aksine hastalığı derinleştiriyor! Yani: Kılıçdaroğlu’nun bugün koltuk sahibi olmak için çatışmacı yol seçmesi beni şaşırtmıyor. Kimseyi de şaşırtmasın; evet bunun yanıtı siyaseten verilemez, psikoloji uzmanlarının alanı bu…. Sadece… Topacını yitirmiş ağlayan çocuk gibi haline üzülüyorum. Kötü yaşlandı. Sadece Kılıçdaroğlu değil… CHP’de güç yarışı-arayışı var: Cumhurbaşkanı adayı kim olacak? Genel başkan Özgür Özel, “adayımızı ön seçimle partililer belirleyecek” deyince mutlu oldum. Demek yıllar sonra CHP parti içi demokrasiyi hatırlamıştı… Umarım parti için demokrasi süreci başarıyla tamamlanır. Bu son cümleyi şundan yazıyorum; güç, yozlaşmaya müsait politikacıları mutlaka yozlaştırır! Yani yozlaşma güçten değil, insanın kendinden gelir. Özgür Özel’in yumuşak-samimi çağrısına kiminin bahane göstermesini, “kendini bile yönetememe güçsüzlüğü” olarak değerlendiriyorum: Psikoloji alanında “Hubris sendromu” diye bilinen bir davranış modeli var. Gücün, abartılı gurur ile başkalarını küçümsemesini tanımlıyor: Kibir sendromu! Siz buna “güç sarhoşluğu” da diyebilirsiniz. Genel başkanına, parti içi demokrasiye meydan okumanın başka bir açıklaması var mı? Kendini partisinden yukarıda gören bir güç zehirlenmesi bu… -Tıpkı Kılıçdaroğlu gibi- başkaları tarafından nasıl göründüğünü fark etmeksizin sadece kendiyle ilgili olmak; kimseyi dinlememek, başka görüşleri önemsememek… Özgür Özel’in partide işi zor; güç sarhoşlarının yıkıcı etkisine karşı asıl sert gücün kimde olduğunu göstermek zorunda! Sert güç, ikna şeklinde olabileceği gibi tehdit şeklinde de olabilir: Havuç ya da sopa yani… Çünkü: Aynı dün Kılıçdaroğlu’nun cumhurbaşkanı adayı olması için kurulan -kamuoyu anketleri gibi- cazibeli tuzaklar yine hayata geçirilmekte! Yine birileri baştan çıkarılmaya pek teşne… CHP’ye gerekli olan akıllı güçtür. Machiavelli, “Prens” kitabında CHP’ye yol gösteriyor aslında: “Bir prensin, hayvan gibi davranmayı iyi bilmesi gerektiğine göre, hayvanlar arasından aslan ile tilkiyi seçmelidir. Çünkü aslan kendini tuzaktan koruyamaz ve tilki de kurtlardan kendini savunamaz. Bu yüzden tuzakları tanımak için tilki, kurtları korkutmak için aslan olmak gerekir…” Özgür Özel’in akıllıca yaptığı buydu. Ama tilki kurnazlığından vazgeçmiyor! Unutmayınız ki: İyiliğe gücü yetmeyenlerin kötülük yapma kapasitesi yüksektir. Kılıçdaroğlu’ndan biliyoruz...",https://www.nefes.com.tr/yazarlar/soner-yalcin/oncu-olmanin-zorlugu-14741
Soner Yalçın,Tahammülsüzlük,31 Ocak 2025 06:00,"Toplumda korku var… Toplumda endişe var… Toplumsal gerginlik neredeyse sosyal fobiye dönüşmek üzere. Giderek tırmanan siyasi gerilim bunu körüklüyor. İktidarın 23 yıllık süreci gözden geçirildiğinde görülüyor ki; politika yapmayı sosyal çatışma çıkarma/şiddet üzerine inşa etti/ediyor! Ve daha vahimi: Siyasi pratiğini-tavrını onaylamadığı herkesi, “huzursuzluk çıkarıyor” bahanesiyle cezalandırmaya ve en nihayetinde kendince “ıslah” etmeyi sürdürüyor. Bu sebeple: Çoğulculuğa tahammülü yok, farklılıklara hoşgörü göstermiyor, hatta bu aykırılıklardan nefret ediyor ve nihayetinde saldırganlaşıyor… Evet, zayıf gördüğü “ötekine” saygısızlık yapıyor, aşağılıyor ve hatta zulmediyor, eziyor… Yasalarla “askeri disiplin” altına alınmış “kamu düzeni” istiyor, ki bunun ideolojisinin ne olduğunu biliyorsunuz: Totaliterlik! Ancak şunu göz ardı etmemek lazım: Buna yol açan zihinsel süreç! Yani: Adaletsizlik, salt bu iktidarın sorunu değil; toplumsal-siyasi hoşgörüsüzlüğün tarihsel-sosyolojik sebepleri var. Muktedir iktidarlar doğuran siyasi-kültürel “kodlara” ışık tutmak şart. Bununla yüzleşmeden ülkede demokratikleşme sağlanamaz. Açayım: Öğrenme alışkanlıklarımızı değiştirmeliyiz. Anlıyorum bireysel idrak hemen olmuyor; gerçeğe ulaşmak sabır, cesaret, zaman istiyor. En önemlisi; sorgulama, öğrenme isteği… Görüyoruz-yaşıyoruz büyüsüne kapılan “tarihi efsaneler” yüceltiliyor, genelleniyor. Mesela: - “Osmanlı hoşgörülüydü!” Çokça kabul gören bu mit tekrarlanıp duruyor. Bakınız: Gerçek ve yapıcı diyalog ancak diğer kültürlere içten saygı ve anlayış beslenildiği zaman mümkün olabiliyor. Peki Osmanlı, farklılıklar ile nasıl bir arada yaşadı? Koşullu hoşgörüyle: Dinsel, ırksal farklılıklara cizye/vergi alarak tahammül etti. Bunlar, “ehl-i zimme”/sözleşme altındaki millet sayıldı. Hadi bunlar para karşılığı güvence altındaydı; ya Alevilik gibi mezhepler? Hiçbir tolerans gösterilmedi… Keza: Osmanlı fikri (ve cinsel) farklılığa hiç hoşgörü göstermedi. İşte… Bu “miras” bugün de sürmekte: İnsanların en iyi olduğunu düşündükleri hayatı yaşamaya hakları olduğu gerçeği hoşgörüsüzlükle karşılanmakta... - “Ben böyle düşünüyorum herkes bana uysun” dayatması ısrarla sürdürülüyor. Kendileri erdemli… Kendileri adil… Kendileri sağduyulu… Ya onlardan olmayan, hoşnut olmadıkları “öteki”? Dünden bugüne yaşanılan aynı; iktidar, şüphe duyduğuna-tehdit algıladığına şunu yapıyor: Suçluyor… Dışlıyor… Yasaklıyor… Şiddete ve eziyete mahkum ediyor… Ekonomik yük altına sokuyor… Üstünlüğünü sorgulatmıyor iktidar. Dokunanı yakıyor! Tarihsel siyasi-kültürel yapımız bu. Düşünün ki: Bizim tarihimizde (dini anlamda) hoş görülenler bile aşağılandı, hor görüldü. “Ayrımcı” kabul edilen diğerlerinin başına gelense -ıslah edeceği düşünülen- cezalandırma oldu. Bu topraklarda değişen bir şey yok; çeşitliliğe düşmanlık inatla sürdürülüyor… Ki modern bağnazlar da yok değil... Eşsiz bulduğum edebiyatçıların başında Stefan Zweig gelir. Nazilerin iktidarda olduğu 1936 yılında -sürgüne gitmek zorunda kaldığı Londra’da- “Bir Vicdan, Zorbalığa Karşı” (Calvin’e Karşı Castellio) eserini çıkardı… Kitap, tarihin gördüğü en etkili vicdan özgürlüğü savunmalarından birini konu etti. Din adamı Sebastian Castellio (d.1515-ö.1563), -Kalvenizm mezhebinin kurucusu olup adı azize çıkarılmış- Jean Calvin’in (d.1509-ö.1564) dini özgürlük iddiasıyla ortaya attığı reform hareketinin aslında çeşitli dogmalarla totaliterleşmeye yol açtığını cesurca haykırdı: - “Bu insanları özgürlüğünden edecek dini tiranlık yaratmaktır.” Castellio’ya göre, insanları baskıyla bir dine bağlamak hem o insanlara hem de o dine hakaret teşkil eder, toplumsal barışı ortadan kaldırır... - “Zorbalık daima huzursuzluğa neden olur ve kendi karşıtını doğurur…” Castellio’nun büyüklüğü buradaydı; başının büyük belaya gireceğini bilerek zalimin karşısında durup özgür düşünceyi ve vicdanı savundu… Sonuçta… Dönemin acımasız tiranı Calvin’e karşı verdiği mücadele onun ağır mağduriyet yaşamasına neden oldu. Zweig’ın bu kitabının temel gayesi; sadece unutulmuş bir hak savunucusu Castellio’nun hakkını teslim etmek değil, buradan hareketle gelmekte olan faşizm tehlikesine karşı kitleleri uyarmaktı… Bu kitabı hatırlatmamın nedeni var: Hoşgörü/hoşgörüsüzlük kavramı bize Tanzimat ile geldi. Ancak üzerinde çalışmalar, tartışmalar cılız oldu. Kavrayış; Hz. Muhammet “Medine Sözleşmesi” ve Hz. Ömer “Ömer Paktı” vesikalarını aşamadı. Avrupa’da hoşgörü-hoşgörüsüzlük Aydınlanmanın hemen öncesinde başat rol oynadı. Bunlar ilk başta dini hoşgörü/hümanizm üzerinde yapıldı. Zamanla çeşitlendi… Yani Avrupa tarih yazımında asırlardır tartışılan hoşgörü bugün dahi bizde emekleme aşamasında! İktidarların, siyasilerin tavırlarını bu açıdan da değerlendirmek gerek. Ve Castellio’nun dediğini unutmamak lazım: Tek başına kurtuluş yok!",https://www.nefes.com.tr/yazarlar/soner-yalcin/tahammulsuzluk-11999
Soner Yalçın,Dikkatimi çeken terim,04 Mart 2025 06:00,"Öncelikle baştan belirteyim: Daima yazdığım gibi, Devlet Bahçeli’nin milli çözüm sürecini “ama’sız fakat’sız” destekliyorum... Erdoğan’ın yıllardır ortaya koyduğu barış iradesini destekliyorum… Öcalan’ın silahları bırakın PKK’yı tasfiye edin mektubunu destekliyorum... Ve fakat: Öcalan’ın mektubundaki bazı satırlar dikkatimi çekti: Mektubunda üç kez altını çizdiği bir kavrama takıldım: Reel Sosyalizm! Özetle dedi ki: - PKK, reel-sosyalizm kaynaklı oluşan zeminde doğmuştur. - PKK, teori, program, strateji ve taktik olarak yüzyılın reel-sosyalist sistem gerçeğinin ağır etkisinde kalmıştır. - 1990’larda reel-sosyalizmin iç nedenlerle çöküşü PKK’nın anlam yoksunluğuna ve aşırı tekrarına yol açmıştır. - Dolayısıyla ömrünü benzerleri gibi tamamlamış ve feshini gerekli kılmıştır. Peki nedir bu reel sosyalizm? Kavram, Brejnev döneminde 1960’larda doğdu. Buna göre, Sovyetler Birliği ve Doğu Bloğundaki yaşamın pratiği, sosyalizmin kitaplara uygun yansımasını mümkün kılmıyordu. “Reel sosyalizm” terimi Sovyetler Birliği’nin sosyalist olmadığını vurgulamak isteyen solcular tarafından kullanılmaya başladı: - Sovyetler, kapitalist blok karşısında başarısızlığa uğrayarak yerini yeniden kapitalist egemenliğe bırakarak sosyalizm idealine son vermiştir. Gelelim Öcalan’ın mektubundaki çelişkiye: PKK kuruluşu itibariyle teori olarak “Maocu” örgüttü ve “Maoist” kır gerillası taktiğiyle yola çıktı. Köylü ayaklanması gerçekleştirecekti: Uzun Süreli Halk Savaşı Stratejisi! Dolayısıyla: Mao gibi, dogmatik-tutucu bulduğu Sovyetler Birliği’ndeki ekonomi-politik “kitapsız” reel sosyalizme karşıydı. Öcalan’ın yolu, Mao’nun “uzun yürüyüşü” idi! Bu sebeple, Öcalan’ın mektubundaki “reel sosyalizm” vurgusu çok ilgimi çekti. “Reel sosyalist” Sovyetler Birliği çöktü ama Çin, Mao’yu “terk edip” reel sosyalizme geçti. Yıkılmak şöyle dursun dünyanın en büyük gücü haline geldi! Yani, “reel sosyalizmi çöktü” ise Çin’i nasıl değerlendireceğiz? Reel sosyalizm iyi mi, kötü mü? Öcalan “kötü” deyip bunun etkisinden kurtulmak gerektiğini ifade ediyor. Eee Çin? Neyse, bugün ana konum bu tartışmayı yapmak değil! Ama şunu da belirtmeliyim; mektubunda aynı konuda bir çelişki daha var: Sovyetler Birliği’nde “reel sosyalizm” çökünce Öcalan, 1990’lar başında örgütünün teorisini, adını, sembolünü ve örgütlenme stratejisi ve savaş taktiğini değiştirdi. ABD-PKK görüşmeleri başladı. Silah yardımları aldı. Vs. 2000’ler başında Öcalan yakalanınca askeri değil siyasal mücadeleyi öne çıkardı: Demokratik Çalışma Grupları! Vs. Uzatmayayım: En son İmralı’da, Stalin’den Troçki’ye anarşizmden ekolojiye evrilen Murray Bookchin’den etkilenip PKK programına; “sosyal ekoloji”, “özgürlükçü belediyecilik”, “çok kültürlülük”, “demokratik konfederalizm” kavramlarını soktu. (PKK’nın gölgesindeki önceki partinin adı “Yeşil Sol” idi.) Yani: 1990’lardan günümüze 30 küsur yıldır PKK hâlâ nasıl “reel sosyalizm” etkisi altında olabilir ki? Hiç inandırıcı değil… PKK, uluslararası bambaşka girift ilişkilere girdi, bunun temelinde de sosyalizmin “s harfi” yoktu. O halde, yoksa biz Öcalan’ın mektubundaki ısrarlı “reel sosyalizm” vurgusunu yanlış mı anlamlandırıyoruz? Öcalan’ın dilinin altında aslında ne var? Bu uzun girişi yapmamın sebebine geldim: Öcalan sosyalizm yolunu epey önce terk etti. Bu sebeple, Türkiye Komünist Parti’nin dediği gibi Öcalan mektubunda suçu “reel sosyalizm” üstüne atma uyanıklığını gösterdi. PKK “bileşenleri” arasında inatla sosyalizm diyen örgütler var. Öcalan’ın açıklamasına nedense bunların hiç sesi çıkmadı! Şunu nasıl görmüyorlar: Bir yanda Öcalan ile barış yapılırken, diğer yanda çoğunluğunu sosyalist örgütlerin oluşturduğu yapılara karşı ağır bir operasyon süreci yaşanıyor. Mesela: PKK ile toka yapılırken, Halkların Demokratik Kongresi/HDK mensubu içindeki sosyalist partilerin mensupları gözaltına alınıyor, hapse atılıyor. Niye? Barış herkesi kapsamıyor mu? Sol’suz bir çözüm süreci mi izleniyor? Bu gözaltıları, hapisleri nasıl değerlendirmek gerekiyor? Ya Esenyurt ilçesi benzeri “kent uzlaşısı” operasyonları? Bu “barış çerçevesinde” sol olmayacak mı? Öcalan’ın “reel sosyalizm” vurgusuna bu açıyla bakınca anlamlı oluyor! Kamuoyu önünde açıklama yapmasalar da HDK bünyesindeki altı sosyalist partinin “reel sosyalizm” açıklamasından rahatsız olduklarını tahmin ediyorum. Buna rağmen PKK gölgesinde hâlâ siyaset yapmayı sürdürecekler mi göreceğiz? Evet, kuşkusuz barışa “evet” diyorum. Ama bunun sosyalistleri biçmeye dönüşüp dönüşmeyeceğini de merak ediyorum! Eğer öyleyse bunun sebebi ne olabilir? Öcalan’ın dilinin altında taktiksel bir şeyler varsa benim de kafamda tuhaf sorularım var… Bakalım süreçte nelerle karşılaşacağız.",https://www.nefes.com.tr/yazarlar/soner-yalcin/dikkatimi-ceken-terim-19293
Soner Yalçın,Ateşi kontrol etmek,23 Ocak 2025 06:01,"İlk insanlar tarafından (yıldırım, yanardağ, orman yangını gibi doğal afetlerin yarattığı) ateşin kontrolü, insan evrimini sağlayan ilk kritik adımdı. İki milyon yıl önceden bahsediyorum! Bilgi ve teknoloji geliştikçe ateşin medeniyet üzerinde dönüştürücü etkisi oldu. Bu sebeple ateş/yangın ile ilgili çok mitoloji/mit yaratıldı. Ateş pek çok kültürde kutsaldı; tanrı idi… Mesela: Günümüzden 3 bin 500 yıl önce Zerdüştlük ateşi yüceltti; kutsal görülen ateş kirlenmekten korurdu… Mesela: Hep öğrenme peşinde koşan Prometheus, ateşi çalarak Olimpos tanrılarına meydan okudu. Hint mitolojisindeki ateş tanrısı Agni ile özdeşti… Bizim Türk tarihinde ateş kültü ve yakıldığı ocak önemli yer tutar. Tanrı Ülgen ateşi ocakla birlikte göndermiştir. Ateşsiz ibadet olmazdı… Evet ateşe büyük saygısı olan insanoğlu, öğrendiği her yeni bilgiyle onu yarara dönüştürdü. Peki: Yıl 2025. Bu çağda ateşi kontrol altında tutamayan liyakatsizlik, 76 insanın ölümüne sebep oldu. Ateşin gücünün hâlâ farkında olamayan vasatlık, kalitesizlik, cahillik sadece insanı değil, devleti de yakıyor. Devlet sadece kağıt üstünde var ve ufak ateşle tutuşuyor! Geçmişten hiç ders çıkarmıyor çünkü: Türk’ün ateşle imtihanı Bizans döneminde İstanbul’da pek yangın yoktu. Binalar taş ve kiremitten yapılan kârgir yapılardı. Fetihten sonra mimari yapıların niteliği/biçimi değişerek kârgirden ahşaba yöneldi ve yangın, felaketlere yol açtı! Oysa: Başlangıçta Osmanlı’da yangınla mücadele için kurulmuş kurum bile yoktu. Mücadeleyi halk kendi yapıyordu. Peki, niye ahşap yapı tercih edildi; inşaat malzemesi ucuzdu… Ancak İstanbul’da ahşap yangınları çok artınca ve etkileri büyüyünce itfaiye çabaları başladı. Tulumba makinesi icat edildi. Yangın söndürme ocakları/teşkilatları kuruldu… Beyazıt ve Galata gibi yerlere yangını haber veren kuleler yapıldı... Ve fakat siyasi kargaşa yangınla mücadeleyi etkiledi. 1826 yılında yeniçeriler ile birlikte tulumbacılar da yok edildi. Aynı yıl sur içini büyük oranda tahrip eden Hocapaşa yangını otuz altı saat sürdü. Yangının mali boyutu hesap edilemeyecek kadar büyük oldu… İki yıl sonra tulumbacılar nizamnamesi yayınlandı ancak geçen iki yıllık süre itfaiye tarihi açısından “fetret devri” olarak adlandırıldı… Paris örnek alınarak, belediyecilik (Galata ve Beyoğlu semtleri birleştirilerek) Osmanlı’da hayata geçirildi. Yine de yangınların önüne geçilemedi. İki örnek vereyim: 1865’te 3 bin 334 ve 1871’de 3 bin 321 ev ve dükkân yandı! İstanbul’daki yabancılar isyan etti, modern itfaiye teşkilatı istediler. Sultan Abdülaziz, Macar Ulusal İtfaiye Birliği Başkanı Kont Odeon Szechenyi’yi İstanbul’a davet etti ve modern itfaiye teşkilatının kurulmasını istedi. Yine yangınların önüne geçilemedi; 1916’da 8 bin 480 bina yandı. Zamanla İstanbul binaları ahşaptan tekrar kârgire döndü. Peki, Grand Kartal Oteli yangınında gördüğümüz gibi yapılara son yıllarda neden tuhaf duvar giydirme ve döşeme yapılıyor? Sorun büyük: Sodom ve Gomore günleri Geleceği geçmişten bağımsız olarak düşünmek gerçekçi değildir. İtibarıyla, geleceği/olacağı doğru analiz edecek bilgiye, tecrübeye, siyasi iradeye ve ahlaka sahip olmak şart… Bilinir ki: Özel problem oluşturan yangınların başında yüksek binalar gelir. Bu binalarda yangın güvenlik önlemleri diğer yapılara nazaran çok daha büyük önem arz eder. Dış cephe yalıtım-kaplama ile iç döşeme ve mefruşat malzemeleri yangının-dumanın sirayetini önleyecek şekilde olmalı. Acil durum enerji sistemi, kaçış yollarına pozitif basınçlandırma, otomatik yağmurlama gibi benzeri güvenlik hususları eksiksiz olmalı. Vs. Bunlar bilinmeyen-bilinmeyecek güvenlik önlemleri değil. Mesela: Dış cephe kaplamasında yaygın kullanılan alüminyum kompozit paneller (iç dolgusu ne olursa olsun dış kaplama tabakası yanıcı metal olan) alüminyum yanıcı bir metal olduğundan, bu yangınlar sulu söndürmeyi çözümsüz bırakmaktadır. Bunlar bilinmedik sır değil! Açın bakın İngilizler, Fransızlar neler yapmışlar? Mesela, yangın yayılımını etkileyen diğer önemli etken cephenin geometrik yapısı üzerinde ne çok araştırma yapmışlar. Bizde herkes taşralı kafasına göre bina yapıyor! Ve ana sorun şu; bizde niye güvenlik önlemleri alınmıyor, binalar niye denetlenmiyor? Daha da kötüsü her felaket sonrası çıkarılan yönetmelikler-mevzuatlar sonra niye sürekli esnetiliyor? Ülke yanıyor devlet kurumları yurttaşını niçin korumuyor? Yakup Kadri, İstanbul işgal günlerini yazdığı “Sodom ve Gomore” romanında yoz çevresinde kurtuluşa/zafere inanan Necdet ile ulusalcı Doktor Cemil Kami’yi konuşturdu: Necdet: Bizi iliklerimize kadar çürüttüler. Dr. Cemil Kami: Ateşin temizlemediği pislik yoktur. İnancımı hiç kaybetmedim. Yine ateşten gömlek giyilerek güzel bir ülke yaratılacaktır.",https://www.nefes.com.tr/yazarlar/soner-yalcin/atesi-kontrol-etmek-10155
Soner Yalçın,İtaat korkusu,13 Şubat 2025 06:00,"Güvensizlik, belirsizlik olgusuyla risk altına giren toplumlarda korku kültürü büyür… Korku çaresizlik, karamsarlık yaratır. Korku toplumu ayrıştırır, çatışma çıkarır. Ve: Korkuyla baş etmenin öncelikli yolu, korkunun kaynağı olan problemle yüzleşmektir. Mesela: Totaliter bir ülkede mutlak gücünü korumak isteyen iktidar, gün gelip halkın kendisine itaat etmeyeceğinden korkar… Aksi de geçerlidir; iktidara itaat etmeyen de başına bir şey getirileceğinden korkar… Böylece her iki taraf da korkutmayı-korkmayı göreve dönüştürür. Baksanıza: İktidar her taşın altında “üst akıl” arıyor. Herhangi bir konudaki sokak röportajında ise -yaşamı boyunca meşruluk zemininden ayrılmamış-insanlardan sıklıkla şunu duyuyoruz: - “Silivri soğuktur.” Yani, iktidara rıza göstermeyenlerin cezaevine atıldığı vurgulanıyor! Pek haksız sayılmazlar; iktidarın cezayı terbiye aracına dönüştürdüğü sır değil… Maalesef korku, siyasetin tahakküm aygıtı haline getirildi. Peki, insanlar siyasi korkuyla nasıl baş etmelidir: Bilinçle! Ekranlar “yargı makamı” gibi Hangi TV kanalları olduklarını yazmayayım. Sürekli ekrandan isimler vererek korku yayıyorlar: -Şu belediye başkanına operasyon yapılacak, şu belediye başkanı hapse atılacak… Korku rüzgarı bugünlerde şuna döndü: -Şu gazeteciler, şu yayın organları hedef! Bu tür konuşmalar, yapılan ya da yapılacak olanı meşrulaştırmak, halkı hazırlamak ve korku yaymak değil mi? Gazetecinin görevi tahmin yapmak değil, bilgiyi-belgeyi-haberi kamuoyuyla paylaşmaktır. Ancak: Son yıllarda sayıları hayli çoğalan ekranlar ve itibarıyla “ekran yorumcuları” çoğu zaman ne dediklerini bilmez haldeler. Muhalif ya da iktidar taraftarı ekran masaları “yargı makamı” gibi: Ekranlarda şüpheli hale getirilen siyasilerin, gazetecilerin, aydınların aileleri var, insanları tedirgin etmenin sebebi, olsa olsa cahilliktir. Falcılık yapıp insanları korkutarak boyun eğmeye mi davet ediyorsunuz? Cehalet yaymak itaat etmenin/ettirmenin başka yolu… Montesquieu, “aşırı itaat, itaat edenin bilgisiz olmasını gerektirir” sözünü boşuna etmedi… Bu tür yayıncılık etik/ahlaki değildir; gazetecilik/habercilik değerlerini ayaklar altına alma ucuzluğudur. Meslektaşlarım kurtulun “burnu büyüklükten”, “çok bilmişlikten” ve şöhret olmanın ilkel tutkusundan; kendinizi de ülkeyi de tahrip ediyorsunuz. Korku pompalıyorsunuz! Kimsenin, ezberlediği anti rasyonel klişeleri sürekli tekrarlayan “ekran kafalarını” dinleyecek gücü kalmadı. Bakınız: İnsanoğlunun kimi dönemlerinde zorluklar ortaya çıkmıştır, çıkarılmıştır. Buna karşı yapılacak mücadele mutlaka oldu, olacaktır. Ancak bunun tek yolu, meşru zemindir. Korku ile mücadele etmenin birincil yolu, bilinçli olmaktır. - “Düşüncelerimizi ifade etme özgürlüğünün ancak kendimize ait düşüncelerimiz olduğu sürece anlamı vardır.” Bu çetin mücadelenin asli yolu, insanlığın vicdanı olan entelektüel olmaktan geçer. Ki, “mürekkep yalamak” hiç zahmetsiz olmaz. Açayım konuyu: Otoriteye baş kaldıran entelektüel Korkunun baş edemediği tek güç, entelektüeldir. Çünkü: Entelektüel, hakikati arayan, bulan, söyleyen ileri görüşlü öncüdür. Düşünce insanıdır. Sorgulama gücü son derece yüksek zekalıdır. Yaratıcıdır. Entelektüel, sorgulanamaz dogmaya, vasatlığa, klişelere ve her türlü baskıya karşı çıkıp özgürlüğü, adaleti savunandır. Bu sebeple: Tüm benliğiyle insanlık davasına adamıştır kendini. Ki bu amaçla her türlü riski göze alır. Şaibeli nabza göre şerbet vermeyendir. İktidarlara-kurumlara-koroya-kişilere angaje olma arayışında değildir, bağımsızlığını kutsallık mertebesinde koruyandır. Apolitik değil, politiktir entelektüel. Kimseden medet ummaz. Kendini pazarlamaz; prezantabl bir profesyonel hiç değildir. Güçsüzlere, daha az temsil edilenlere, unutulanlara, zayıf olanlara, umursanmayanlara, mülksüzlere, kolektif acılara ihanet etmeyendir. Ödül avcılığı yapmaz. Entelektüel ne kötülüklere kör kalır ne de popülerlik uğruna insanlara yukardan bakar… Entelektüel, kitle dalkavukluğu yapmayandır. Entelektüel, dünyevi kaygılara yenilmeyendir. Entelektüel, çabucak başarılı olma peşinde değildir. “Ekran filozofu” hiç değildir. Ne sinsilik bilir ne tuzak kurar. Nihayetinde: Entelektüel, her türlü ceremeyi çekendir/bedel ödeyendir. O, çağının iflah olmaz çok sağlam, çok tutkulu tanığıdır. Mevzisi sadece “zihin savaşçısı” olan bir entelektüel neden gocunur, kimden korkar ki? Aksine korku doğuranları korkutur. Demem o ki: Kimse gözlerine bağ, ayaklarına köstek, ağzına tıkaç yapmasın. Kimse korkmasın. Aman dikkat; zihin korkuyla teslim alınır. Görüyorum, ülke siyaseti hayli çetinleşiyor. Bu zorlu dönemde başta gazeteciler olmak üzere kimse kendini “fildişi kulelere” hapsetmesin… Kazanan daima düşünce olmuştur/olacaktır.",https://www.nefes.com.tr/yazarlar/soner-yalcin/itaat-korkusu-14996
Soner Yalçın,Arabulucu Dostlar Grubu,05 Mart 2025 06:00,"Tarih, 21 Eylül 2010. Yer, ABD New York Türkevi. Dışişleri Bakanı Ahmet Davutoğlu, Filistin, Afganistan, Irak, Somali çatışmalarında arabuluculuk yapan Birleşmiş Milletler görevlisi Finlandiyalı Pekka Haavisto ile ortak açıklama yaptı: - Barış için arabuluculuk girişimi kapsamında Birleşmiş Milletler çatısı altında “BM Arabuluculuk Dostlar Grubu” kuruyoruz. Görevi, dünyada çatışmaların sayısının arttığı ve giderek karmaşıklaştığı mevcut dönemde arabuluculuğu gündemde tutmak idi. Davutoğlu ile Haavisto arabuluculuk görevine BM’yi sokmak için niçin yan yana gelmişlerdi? İki yıl önceye gidelim: Tarih, 3 Eylül 2008. Yer, Norveç Oslo. Norveçli, İngiliz ve Birleşmiş Milletler destekli arabulucular vasıtasıyla Türk istihbaratı ile PKK arasında barış görüşmeleri yapıldı. Daha ilk oturum sorunlu başladı. Anlaşmazlık noktası, yabancı arabulucuların masada bulunup bulunmayacağı idi. Türk tarafı üçüncü bir tarafın dahil olmasına karşı çıkarken, PKK tarafı yabancı gözlemcilerin bulunmasında ısrar etti. Sonunda, arabulucuların görüşmelerin açılış ve kapanış oturumlarına katılmalarına izin veren uzlaşmaya varıldı... Bu mesele önemli, açayım: Oslo görüşmelerinde Türk devletinin; tek taraflı silahsızlanma konusunda ısrar etmesi, Öcalan’ın tecridi kaldırmayı reddetmesi ve herhangi yasal veya anayasal reformun olmamasında ısrarcı tutumu arabulucuları ve PKK’yı rahatsız etti. Görüşmeler sona erdi... Ardından PKK terör eylemlerine başladı. İstanbul, Ankara, Kayseri, Gaziantep’te canlı bomba saldırılarında yüzü aşkın sivil insanı katletti… Bu arada FETÖ devreye girdi; Oslo görüşmelerinde bulunduğu iddiasıyla MİT’e yönelik kumpası devreye soktu. AKP iktidarını zayıflatmayı hedefleyenler Oslo görüşmelerini Türk basınına sızdırdı. Nihayet AKP, FETÖ kumpaslarıyla kandırıldığının farkına vardı. Ve İmralı’da Öcalan ile görüşerek “yeni çözüm süreci” başlattı. Parantez açayım; Erdoğan’ın 28 Aralık 2012’de Öcalan ile görüşmelere başlandığını açıklaması ardından 9 Ocak 2013’te Paris’te PKK’nın önde gelen Sakine Cansız gibi üç kadın mensubu suikastla öldürüldü! Oslo görüşmesini baltalayan bir görünmez el İmralı görüşmelerinden de rahatsızdı. Kimdi bunlar? İmralı ile yeni çözüm süreci yaşanırken, -Soros’un Açık Toplum Vakfı ile Alman Heinrich Böll Vakfı gibi sivil toplum kuruluşları İstanbul ve Diyarbakır’da toplantılar yaparak- barış görüşmelerine yabancı arabulucuların dahil edilmesini istedi. Bu toplantılara katılan -örneğin- 2002-2008 arasında Avrupa Birliği tarafından Afganistan’da özel temsilci olarak görev yapmış Francesc Vendrell, barış görüşmelerinde uluslararası gözlemcilerin rolü ve etkisini anlattı. Başka kimler yoktu ki: Afrika Ulusal Kongresi/ANC üyesi (ki partinin istihbarat sorumlusu) Dipuo Bertha Letsatsi Duba ve aynı ülkeden Camp Town Üniversitesi Adalet ve Dönüşüm/JT Programı’nın yürütücüsü Helen Scanlon vs. hep bir konunun altını çizdi: - Barış görüşmesi arabulucu yabancılar olmadan çözülemez! Cengiz Çandar gibi isimler de aynı görüşü savundu. BDP eş başkanı Gültan Kışanak “hakem şart” dedi. Vs. Tarih, 22 Mart 2015. Erdoğan, yaşananlardan rahatsızlık duyduğunu belirterek çözüm sürecini sonlandırdı. Gelelim bugüne: Özal, Demirel, Erdal İnönü, Erbakan ve Erdoğan terörün son bulması için elinden geleni yaptı. Araya sürekli “barış arabulucuları” diye süreci baltalayanlar sokuldu. Hedefleri barış değil, terörün sürekliliği ile Türkiye’yi maddi-manevi güçsüz bırakmaktı… Tarih, 22 Ekim 2024. Devlet Bahçeli’nin “PKK silah bıraksın kendini lağvetsin” açıklamasına “milli çözüm süreci” adını verdim. “Milli” kavramını bilerek kullandım; arabulucusuz yani Batılı “üçüncü gözün” olmadığı bir barış sürecini kastettim. Bu bizim iç meselemiz ve kardeşlik hukukuyla çözeriz… Bugün Batı’sız milli bir çözüm süreci yaşanıyor. Bugün “akil insanlar” gibi iç gözlemcilere gerek duyulmayan süreç yaşanıyor. Ancak bugün suyu bulandırmak isteyenler yine yok değil; -örneğin “Öcalan’a ev yapılıyor” gibi- absürt yalanlar pompalanıyor. DEM içindeki “Batıcı kanat” olmadık demeçler veriyor! İsrail gölgesindeki YPG üzerinden sıkıntı yaratılmak isteniyor. Vs. Yani… Bu süreç yine hiç kolay olmayacak, yine provokasyonlar yapılacak. Medya başta olmak üzere herkesin dikkatli olması gerekiyor. Kafa karıştırmaya hiç gerek yok. Bahçeli’nin sözleriyle başlayan süreç net: - PKK silah bıraksın kendini lağvetsin. Nokta. “Milli çözüm sürecini” sağlıklı geçirebilmek için niyet önemli, barışı isteyen kim, istemeyen kim? Yolun barışa çıkması için bu sorunun açıklık ile yanıt bulması lazım. Bu süreç hemen bitecek demiyorum, uzun zaman alacak. Beşinci Kol faaliyetlerine karşı uyanık olmak şart.",https://www.nefes.com.tr/yazarlar/soner-yalcin/arabulucu-dostlar-grubu-19520
Soner Yalçın,Sandalye metaforu,06 Şubat 2025 22:44,"ABD Başkanı Trump’ın, faşist Netanyahu’nun sandalyesini çekerek düzeltmesi kimilerini şaşırttı… Altı ay önce Netanyahu onur konuğu olarak çağrıldığı Amerikan kongresinde ayakta alkışlanmadı mı? Şaşırmayın… Siyonizm, Yahudi milliyetçiliğidir. Ki, dini kökü vardır; -mesela- Musevi günlük duaları, “halkınız İsrail”, “Kudüs’e dönüşünüz” gibi göndermeler içerir… Siyonizmin kurumsallaşmasında İngiliz Protestan Anglikan Kilisesi Papazı William Hechler (1845-1931) gibi Hristiyanlar etkili oldu. Papaz Hechler kitaplar yayınlayıp, “Yahudileri sevmek her Hristiyanın görevidir” diye söylevler verdi. Cemaatini, İkinci Geliş’in (Mesih’in Dünya’ya geri dönüşü) ön koşulunun Yahudilerin Filistin’e dönmeleri olduğuna inandırdı… Ve: Siyonizm için Theodor Herzl ile çalıştı. Örneğin: İsviçre Basel’de ilk Dünya Siyonist Kongresi yapıldı. Hechler, Herzl’i Alman İkinci Wilhelm ile buluşturdu. Kayser’in İstanbul’da İkinci Abdülhamit’i ziyaretinden hemen önce… Eklemeliyim: Hristiyanlar arasında sadece Anglikanlar değil, Evangelist, Metodist, Baptist, Presbiteryen, Congregationalist gibi mezhepler “İkinci Geliş” inancı gereği hâlâ siyonizme destek veriyor: - “İsrail’e karşı durmak, Tanrı’ya karşı durmak demektir.” Trump’ın, Netanyahu’nun sandalyesini çekmesi metafordur; özünde siyonisttir. En son Gazze şeridinin “temizlenmesi” fikrini ortaya attı Trump: “Onları (Gazzelileri) kargaşa, devrim ve şiddet olmadan yaşayabilecekleri bir bölgeye taşımak istiyoruz…” Siyonist ideolojinin çıkış amacı; Yahudi devleti kurmaktır. İşçi sınıfının ulus, politika, kültür, ırk ve sınıf ayrımlarını aşarak birleşmeleri gerektiğine inanan sol enternasyonalizm, siyonizme/Yahudi milliyetçiliğine mesafeli durdu. Ki aralarında hayli Yahudi vardı… Öte yandan, “kendi kaderini tayin hakkına” inanan ve eşitlik temelinde ulus devlet kurmak isteyen işçi/emekçi siyonist kanat yok değildi. Uzun yıllar İsrail’i yöneten İşçi Partisi bu anlayıştan doğdu... Dünya solunda siyonizm hep tartışma konusu oldu. Pek çok Marksist düşünür siyonizmi gerici buldu. Kautsky, Adler, Bauer gibi önde gelen solcular sosyalizmle yaratılacak “yeni insanın” Yahudilik gibi etnik kimliklerden kurtulacağını öne sürdü. Bu kuramcıların da çoğu Yahudi idi. Birkaç isim daha yazayım: -Aşkenaz Yahudilerinin köklerinin Hazar Türkleri olduğunu iddia eden Arthur Koestler, siyonizme karşı en ateşli muhalefeti yürüten entelektüellerden biriydi. Oysa, annesi saygın bir Haham’ın torunuydu, Koestler Yahudi gelenekleriyle büyüdü. Ki ailesinin büyük bölümü Auschwitz’te öldürüldü… - “Hz. Muhammet”, “Marksizm ve Müslüman Dünyası”, “İslam ve Kapitalizm” gibi kitaplar yazan, bir dönem -Koestler gibi- Fransız Komünist Partisi’nde bulunan -anne babası Yahudi- Maxime Rodinson da tutarlı bir antisiyonist idi: - “Annem babam, arkadaşlarım hepimiz enternasyonalisttik, Yahudi milliyetçiliği ile ilgilenmiyorduk. (...) Siyonist hareket, Yahudi kapitalistlerin kazancı için sömürüden başka bir şey değildir…” Rodinson’un da ailesi Auschwitz’te katledildi… Yahudi olup siyonizme karşı çıkan isimleri çoğaltabilirim: Albert Memmi, Fred Halliday, Isaac Deutscher, Isidor F. Stone, Noam Chomsky, Otto Heller, Abram Leon… Siyonizmin hem teorisine hem pratiğine karşı olmanın Yahudileri sevip sevmemekle ilgisi yok. Ama siyonizmi pazarlayanlar dünyaya bunun tersini pompalıyor. Faşist Netanyahu vahşetine karşı çıkmaya bile antisemitizm diyorlar! Bu tavır başta İsrailli solcular olmak üzere Yahudilere hakarettir… Trump’ın sandalye metaforunun temelinde salt inanç yok, ABD’de kamuoyunun görüşünü değiştiren -AIPAC/Amerikan İsrail Kamu İşleri Komitesi veya siyonist J Street gibi- hayli güçlü Yahudi lobileri var. Öyle güçlüler ki, -mesela- Amerikan ordusunun Irak’ı işgalinde öncü AIPAC oldu... Trump’a kızmayınız; sağcı Bushlardan solcu Clinton, Obama, Biden’a kadar iktidarların bu konuda birbirlerinden farkı olmadı. Hepsi seçimden hemen sonra AIPAC konferansında sahneye çıkıp İsrail’e bağlılığını sundu. Başkent Washington DC’nin politikası bu konuda hep aynı. (Sadece bir kez Obama, İran Cumhurbaşkanı Hasan Ruhani ile ilişki kurmak isteyince Netanyahu ABD’yi ayağa kaldırdı!) ABD’de mesaj açık: “İsrail’den yana olmak barıştan yana olmaktır!” Trump bir ara AIPAC ile arasını bozdu; “sadece neden solculara destek veriyorsunuz, beni de destekleyin” dedi. Ki mesele sadece ABD değil; AIPAC’in en büyük düşmanlarından Al Jazeera’nın Türkiye’de yayıncılık yapmasına kimler izin vermedi? Uzatmayayım… Ilan Pappe’nin “Siyonizmi Pazarlamak” kitabını okuyunuz… ABD’de yeni solcu gençlik doğuyor. Sloganlarından biri, “Hey hey, ho ho, AIPAC defol.” Faşist Netanyahu karşıtı eylemleri Batı’da sıkça görüyorsunuz artık. Yazıyı toplarken şunu belirtmem gerekiyor: İsrail kurulalı 77 yıl oldu. Bugün dahi görülen; lobiler dünyaya hâlâ İsrail’in meşru devlet olduğunu kabul ettirmeye çabalıyor. O zaman dönüp soruyorsunuz; siyonizmi sömürgeci gören Hannah Arendt gibi Yahudi düşün insanları haksız mıydı? Siyonizm, Ortadoğu’ya barış getirmedi. Yahudilerin de canını yaktı/yakmaya devam ediyor. Solcular haklı çıktı.",https://www.nefes.com.tr/yazarlar/soner-yalcin/sandalye-metaforu-13631
Soner Yalçın,Kriminalize edilen iç cephe,04 Şubat 2025 05:50,"Kuşkusuz hiç yeni değil: FETÖ kumpaslarını yaşadık... Bu “bulaşıcı virüs” iktidara bulaştı. Ve iktidar bu çatışmalı siyasetin kendine seçim kazandırdığını gördükçe, bu yöntemi politik araç haline getirdi. Ceza yasalarının gölgesinde siyaset yapmaktan bahsediyorum! Maalesef… Cezalandırıcı tertibat, bugün yine siyaset üzerinde tayin edici bir etkiye kavuşmuş görünüyor. Oysa: Erdoğan son dönemde ısrarla, başta muhalefet olmak üzere herkesi ana dava konusunda birleştirici “iç cephe” vurgusunu yaptı/yapıyor. Doğrudur. Mustafa Kemal Nutuk’ta ne dedi: “Asıl olan iç cephedir. Bu cephe bütün memleketin, bütün milletin meydana getirdiği cephedir. Dış cephe, doğrudan doğruya ordunun düşman karşısındaki silahlı cephesidir. Bu cephe sarsılabilir, değişebilir, mağlup olabilir; fakat bu durum, hiçbir zaman bir memleketi, bir milleti yok edemez. Önemli olan, memleketi temelinden yıkan, milleti tutsak ettiren, iç cephenin çökmesidir...” Ancak bugün iktidar çevresi neden iç cephede çatlak yaratacak, birliği yıpratacak tavırlar içinde? Sandık başarısı için iç cepheyi çökertmeye gerek var mı? Ülkemizde son dönemde nedir bu yaşananlar: Cezai kavramlar ile siyasi kavramları ve kriminal şiddet ile siyasal şiddeti birbirinden ayıran eşik çok belirsizleşti/müphem oldu! Ki bu giderek kronikleşiyor… Gözaltı, tutuklama, disiplin, kontrol, tecrit, kapatma, ıslah, dışlama vs. vs… En son teğmenlerin ihracında da yaşadık: Meşru bir söz söylediğinizi (veya gazetecilik gibi meşru bir eylem yaptığınızı) düşünürken, bir bakıyorsunuz ceza ile karşılaşmışsınız! Yargı görevlileri sanki kamu düzenini korumakla değil, siyasal düzene rıza sağlamakla, toplumu aynılaştırmak ile görevli… Böylece: Ceza maddeleri ile hayat arasındaki sınırlar muğlaklaşıyor; insanlar çok kolay yargının konusu haline geliveriyor. Eleştirel düşünce yok ediliyor. Öyle ki: Pek dikkat çekmeyen, unutulmuş, örtülü ceza maddeleri bile bulunup, genelleştirilip hayata geçiriliyor: Düşman ceza hukuku. Yani suçlu yok, düşman var sanki! Daha kafa karıştırıcı olan; söz, yazı, eylem iktidarın siyasi konjonktürüne göre esnetiliyor. “Sayın Öcalan” hitabı gibi! Kimi zaman suç, kimi zaman değil… Evet, son yıllarda siyaset ile suç arasındaki eşik mütemadiyen ihlâl ediliyor. Suçun siyasetten, siyasetin suçtan ayırt edilemediği dönemden geçiyoruz yine… Benzer konular/eylemler üzerinde bile ayrım yapılıyor; “Bizden” ve “Öteki” olan tarafa yönelik ceza tayinini siyaset belirliyor. “İBB bilirkişisinin” tam ismini açıkça yazıp yazmamak konusu gibi! Bu tür hukuki çelişkiler toplumda düş kırıklığına sebep oluyor. Kurumlara olan inanç azalıyor. Daha kötüsü; suç ve ceza siyaseti gündelik politikanın tansiyonunu sürekli artırarak iç cepheyi güçsüzleştiriyor. Şunun da altını çizmeliyim: Cezayı “silah” olarak kullanan bu rejimin ana sorumlusu iktidardır. Ancak: Muhalefetin kamu görevlilerini/yargı insanlarını hedef yapması da doğru değildir. Adalet sistemine yönelik politik eleştiriler kişiselleştirilemez. Bu yanlış stratejidir; hedefinde cezai olanı, siyasal eleştiriye açmak esas olmalıdır. Muhalefetin tek muhatabı, siyasi iktidardır, yargı kurumları ve yargı insanları değil. Tartışmayı siyasi zemin üzerinde yürütmelidir. Peki, cezalandırılması gereken gerçek suç failleri ne yapıyor: Siyaset ile ortaklık! Stanley Cohen (1942-2013) ... London School of Economics/LSE üniversitesinde sosyoloji profesörü idi. İnsan hakları ihlalleriyle ilgili çalışmalarda bulundu. Örneğin, İsrail’de hapis cezalarını araştırdı. Prof. Cohen’in LSE’de verdiği dersin adı ilginçti: - “Suç ve Siyaset: Aradaki Farkı Bulun.” Öğrencileri “farkı” buldu mu bilmiyorum. Bugün (hele ülkemizde) suç ile siyaset arasındaki farkı değil de bu ilişkinin nasıl arttığını üniversitelerde ders olarak verebilir miyiz? İmkansız. Neyse, şunu vurgulamak istiyorum; siyaset ile suç ayırt edilemez hâle geldi. Ki: Sadece iktidarı ima etmiyorum, yerel yönetimleri göz ardı etmemek gerek. Suç bir virüs gibi merkezi ve yerel iktidarları kuşatmış durumda… Bu tehlikenin iç cepheyi sarstığı üzerinde pek durulmuyor. Durulsa bile siyasi kapışma üzerinden ele alınıyor; “bizim değil, senin partin hırsız!” Suçun sinsice sızdığı, politikayı artık gasbettiği görülmek istenmiyor. Herkes saptanan-ortaya çıkarılan suçu rakibine atıyor. Siyasetin kaderi neyse yurttaşın kaderi de o oluyor: Yozlaşma. Suçla her türlü ortaklık, siyasetin ve toplumun çürümesidir. Devletin sönümlenmesine yol açar. İtibarıyla iç cepheyi paramparça eder. Kimse kendini kandırmasın: “Gerçek kabul edilen yalan, her zaman en tehlikeli olandır” dedi Dostoyevski… İç cephe lafla kurulmaz, tehlikenin farkında olunuz. Bu ülke hepimizin…",https://www.nefes.com.tr/yazarlar/soner-yalcin/kriminalize-edilen-ic-cephe-12889
Soner Yalçın,Kafamı kemiren soru,06 Şubat 2025 06:00,"Suriye lideri Şara’yı Külliye’de Erdoğan’ın karşısında takım elbiseli-kravatlı görünce aklıma neler geldi? Tarih: 7 Ekim 2023. Hamas, İsrail’e karşı “El Aksa Tufanı” adını verdiği geniş çaplı saldırı başlattı. Örgütün İzzeddin el-Kassam Tugayları, -iddiaya göre- istihbarat zaafından yararlanıp İsrail sınırına kolayca girdi. Çoğu sivil bini aşkın İsrail vatandaşını öldürdü, üç yüze yakın kişiyi esir aldı… Küresel medya bu saldırıyı, -El Kaide’nin ABD’ye yaptığı uçak saldırılarına benzeterek- “İsrail’in 11 Eylül’ü” diye tanımladı… Saldırıda ve nihayetinde başlayan savaşta hangi tarafın haklı olduğuna dair görüşümü yazmayacağım, tarafım belli kuşkusuz. Ancak: Bir soru etrafında kafamda olanları size anlatmaya çalışacağım: Hamas, 7 Ekim’de İsrail’e niçin saldırdı? (Eylemi yapmaya sebep olan “neden” sorusunu değil, eylemin amacını öğrenmek için kullanılan “niçin” sorusunu soruyorum.) Soruma yanıt için hemen bilindik faşist Netanyahu ve siyonist zalimliğinden bahsetmeyiniz. Konu bu değil. Konu şu, Hamas’ın 7 Ekim stratejisi neydi? Neyi amaçlıyordu bu saldırıyla? Bu sorulara dair yanıt bulamıyorum... Saldırının yaşandığı 7 Ekim 2023 tarihinden önce olanları yazayım; bakalım siz ne yanıt bulacaksınız? Hamas (Hareke el-Mukaveme el-İslamiye/İslami Direniş Hareketi), aralık 1987’de başlayan Filistin intifadasının ilk günlerinde Şeyh Ahmed Yasin öncülüğünde kuruldu. Benimsediği teori ve pratiğinin kökeni büyük ölçüde siyasal İslamcı Müslüman Kardeşler örgütüne dayandı. Hedefi bağımsız Filistin Devleti idi. İki devletli çözüme karşıydı… Örgütün silahlı kanadı İzzeddin el-Kassam Tugayları’nın 1990’lar başında kurulmasıyla daha güçlü yapıya dönüştü. Ve Hamas ile İsrail Savaşı başladı. Çok kanlı geçti süreç... Ancak: Mayıs 2017’de Hamas politika stratejisinde değişiklik yaptı. Siyasi Büro Şefi Halit el-Meşal tarafından yeni siyaset belgesi yayınladı. -İslami düzenden taviz vermemek gibi temel ilkelere bağlı kalmakla birlikte örgütün, bu yeni yol haritasının temelini meşruluk oluşturdu. Mesela: Kuruluş metninde Hamas kendini, Müslüman Kardeşler’in bünyesindeki yapı olarak tarif ederken, 2017’deki metninde Müslüman Kardeşler’e dair tek atıf yapmadı… Mesela: Yeni siyaset belgesinde en göze çarpan metnin yirminci maddesi idi. Hamas, yeni belgede 1967’deki “Altı Gün Savaşı” öncesi sınırları dolaylı biçimde kabul etti. Ki, bu aynı zamanda Hamas’ın iki devletli yaklaşıma görece “evet” demesiydi. İsrail’in “tanınması” idi! Mesela: Hamas yeni metinde İsrail’i işgalci yerel tehditten ziyade, dünya barışını tehlikeye atan büyük tehdit olarak tanımladı… Mesela: Yeni belgede Yahudilere değil siyonizme düşman olduğunu açıkladı… Mesela: Metinde “demokrasi” dedi, “hukuk” dedi, “çoğulculuk” dedi. Uluslararası topluma entegre olmayı arzulayan mesajlar verdi. Sivil siyasi bir yapı olduğunun altını çizdi. Mesela: Çatışma halindeki FKÖ ile iş birliğinden bahsetti… Uzatmayayım… Hamas yeni siyaset belgesindeki manifestosunu dünya kamuoyuna açıklayıp, ardından sivilleri bile kasıtlı olarak hedef alan 7 Ekim saldırısını niçin yaptı? Kafamı kemiren sorunun mahiyetini anlıyor musunuz? Devam edeyim: Hamas’ın yeni siyaset belgesine yanıt dönemin ABD Başkanı Trump’dan beş ay sonra aralık 2017’de geldi. Kudüs’ü İsrail’in başkenti olarak kabul etti ve ABD büyükelçiliğini Kudüs’e taşıyacağını açıkladı… Bu kışkırtıcı karar ve söylemlere Hamas’ın yanıtı ne oldu biliyor musunuz; sivil siyaset belgesine sadık kaldı, mitingler yaptı. Adına “Büyük Dönüş Yürüyüşü” denen sivil eylemleri tekrar harekete geçirdi… Ve fakat bu sivil siyaset süreci uzun sürmedi. Sonuçta: Hamas, 7 Ekim saldırısını düzenledi. Bunu fırsat bilen faşist Netanyahu çocuk-kadın demeden Gazze’de taş üstünde taş bırakmadı... Sadece Gazze değil; Lübnan’ı, İran’ı ve Suriye’yi bombaladı. Dünyada ahlaki üstünlüğü kaybetse de Ortadoğu’da askeri üstünlüğü ele geçirdi… Kendine karşı neredeyse tüm örgütleri de etkisiz hale getirdi… Kanlı vahşet saldırısında İsmail Haniye gibi sivil siyaseti savunanları da katletti… Bu sonuçlara bakınca 7 Ekim saldırısının sebep-sonuç ilişkisi hakkında sizler ne düşünüyorsunuz? Önceki gün Külliye’de takım elbiseli, kravatlı Suriye yeni başkanı Şara’yı görünce aklımdaki soru yine kendini anımsattı: Hamas sivil strateji siyasetini niye sürdüremedi? Niye rafa kaldırdı sivilleşmeyi? Bu soruya nitelikli yanıt verilmezse İsrail’in Ortadoğu politikaları konusunda uyanık kalınamaz. Uyanık kalmanın ilk adımı ise, genellemeleri ve hamaset edebiyatını bırakmaktır. Propagandanın hâkim olduğu politikayı, hakikatin önüne çıkarmamaktır. Hele hele insanları zapturapt altına almamaktır. Bırakın Hamas stratejileri ve eylemleri de tartışılsın. Düşünce, karşıtlarıyla doğrulanır… Yoksa, Gazze’de yaşananlar dünyada insan denen herkesin yüreğini yakıyor…",https://www.nefes.com.tr/yazarlar/soner-yalcin/kafami-kemiren-soru-13382
Soner Yalçın,Dar kafalılık,26 Şubat 2025 06:00,"Son dönemde sıklıkla gördüğümüz tutum şu: Siyasette fanatizm var. Mezhepte fanatizm var. Milliyetçilikte fanatizm var. Futbolda fanatizm var. Hayatımızın merkezinde fanatizm var artık. Fanatizm dün hiç yoktu demiyorum. Ancak bu kadar değildi; yaygınlaşmamıştı bu derece… Nedir fanatizm? Ya da bizim dilimize göre nedir bağnazlık? Ülkedeki gerginlik kaynağını bu toplumsal yarayı irdelemeye tanımıyla başlamak gerek: Fanatizm, bağlanmaktır. Latince kökü tapmaktır. Yakınlık hissi aramak, yalnız olmadığının verdiği rahatlamayı hissetmektir… Buradaki asıl sıkıntı, sorunlu bağlanma biçimi. Çünkü: Körlük yaratıp, somut bütünü görmeyi engeller, gerçekle bağını koparır. Mantıksızdır. Hep kendi tarafını haklı görür, karşısındaki ise dışlanması gereken düşman... Evet, karşımızda -görüşünü tartışılmaz doğru sanan, eleştiriye kapalı- dar kafa var! Kanıtsız, bilgisiz haklı olduğuna inanan dogmatik düşünce yani… İşte… Fanatik zihniyet, bugün ülkemizde yaşanılan hoşgörüsüzlüğün ve itibarıyla gerginliklerin ana sebebi… Winston Churchill’in tarihte iğneleyici üslupla dile getirdiği fanatik şudur: - “Kafasını değiştiremeyen, konuyu da değiştirmeyecek olan biri.” Siyasi fanatizm sadece bizde yok. Dünyayı sardı: Son yıllarda: Fransa’da başladı... İtalya’da sürdü... Almanya ile yine gündeme geldi: - Aşırı sağcılık! Karşıtları diyor ki; aşırı sağcılar fanatiktir. Onlar da diyor ki, bize önyargılı bakanlar fanatiktir. Sahi, asıl bağnaz kim? Almanya seçimi yeni bitti, bu ülkeden örnek vereyim: İktidardaki Sosyal Demokrat Parti/SPD İçişleri Bakanı Nancy Faeser, gazeteci Jürgen Elsasser’i gözetim altına aldırdı ve yayın organı Compact dergisine yayın yasağı getirdi. Dedi ki: - Bu dergi aşırı sağcı kesimin sözcüsüdür. - Bu dergi Yahudilere, göç geçmişi olan insanlara ve parlamenter demokrasimize karşı nefreti körüklemektedir… Gazeteci Elsasser’i tanırım. FETÖ kumpaslarında hep yanımda durdu, yazılar yazdı. Batı’daki -Bakan Faeser- benzerleri, FETÖ-solcu dönek liberal ittifakın etkisiyle bana da “faşist” karalaması yaptı/yapıyor! Peki sahiden Gazeteci Elsasser fanatik mi? Yoksa Bakan Faeser mi fanatik? 68 Kuşağı etkisiyle solcu olan, komünist olduğu için öğretmenlik yapması engellenen, devrimci yayın organlarında gazetecilik yapan, Ukrayna savaşında Putin’e hak veren, NATO karşıtı, Gladio ile mücadele eden anti emperyalist Elsasser mi aşırı sağcı? Dünya futbol turnuvasının Katar’da yapılmasına karşı çıkıp, “uyulması gereken kriterler var ve bu tür ülkelere turnuva verilmemesi daha iyi olur” diyen Bakan Faeser mi solcu? İsrail’i protesto edenlerin Filistin’e destek sloganlarını yasaklayan Bakan Faeser mi insan hakları savunucusu? Merih Demiral’ın Bozkurt işareti yapmasına tepki göstermesine filan girmeyeyim… Türk’e ve Müslümana önyargılı Bakan Faeser fanatik değil, öyle mi? Solcu, öyle mi? Sosyal demokratların pazar günkü seçimde hüsrana uğramasında fanatikliğe varan icraatlarının etkisi yok mu sanıyorsunuz! Soğuk Savaş’ta ABD, anti emperyalist mücadeleleri “aşırı” sözcüğüyle tanımladı… Günümüzde neoliberalizm de karşıtlarını “aşırı” olmakla itham ediyor! Hatta aşırı sol ve aşırı sağın karşıt uç değil, benzer olduğunu ileri süren “at nalı teorisini” ortaya attı! Fransız düşünür E. Auguste Chartier’in sözünü anımsatmalıyım: - “İnsanlar bana sağ partiler ile sol partiler ayrımının hâlâ anlamlı olup olmadığını sorduklarında aklıma gelen ilk şey şu: Bu soruyu soran kesinlikle solcu kişi değildir...” Fransa… İtalya… Almanya gibi ülkelerde sosyal demokrasi “patolojik vaka” haline geldi. Tek bildikleri siyasi yöntem, topluma korku salmak; “eyvah aşırı sağcılar geliyor!” Hitler, Mussolini korkutması ile kitleden destek alacaklarını sanıyor ki, bu oyuna gelmeyenler de yok değil! Şunu nasıl görmezler: Sömürgeci küreselleşmeye karşı ulusal pazarını/ülkesini korumaya çalışanlara nasıl “faşist” denir? Faşizm, ekonomik kriz sonucu kârları düşen kapitalist sınıfın, sömürü düzeyini yükseltmesi için işçi sınıfı direncini kırmak amacıyla uyguladığı rejimin adıdır… İtibarıyla… Kapitalizmin “zulüm silahı” olarak tarih sahnesine çıkardığı faşizm ile küreselleşme arasındaki ekonomik yapı benzerliğini nasıl görmezden gelirler? Yapmayınız: Küresel sömürüye karşı; tarlasını-atölyesini koruyan üretici, emeğinin hakkını isteyen işçi-köylü faşist olabilir mi? Faşizmi ekonomi alanından çıkarıp salt ahlaki-kültürel alanla sınırlamak gerçekte olanı maskelemektir… Ulus devlete düşman küreselciler, milli devletini-pazarını korumak isteyen herkesi faşist olarak nasıl itham ediyor, bu nasıl görülmez? Asıl “tektipçi” fanatik olan küreselleşmeci neoliberalizmdir. Buna karşı çıkan seçmenlere “aşırı sağcı” denebilir mi? Hayır. Neoliberalizm ideolojisinin yarattığı fanatik bireycilik virüsü ile mücadele etmeyen/edemeyen sosyal demokrasi tarihi, misyonunun sonuna gelmiştir/gelecektir… Umarım CHP bu global fanatizmden ders çıkarır!",https://www.nefes.com.tr/yazarlar/soner-yalcin/dar-kafalilik-17977
Soner Yalçın,Yanlış hayat doğru yaşanmaz,24 Ocak 2025 05:50,"Lev Tolstoy, “İvan İlyiç’in Ölümü” eserini yazdığında 58 yaşındaydı. “Savaş ve Barış” romanı üzerinden 17 sene ve “Anna Karenina” romanı üzerinden 9 yıl geçmişti. Yüksek rütbeli bir yargıç olan İvan İlyiç, ölümcül hastalığının farkına vardığında, o güne kadar büyük anlam yüklediği ve uğruna büyük çaba verdiği serveti, şöhreti, saygınlığı kendisine bir anda boş ve saçma görünür… Tolstoy, baş karakterine ahlâk felsefesinin şu temel sorusunu sordurur: - “Doğru bir hayat yaşadım mı?” İvan İlyiç aslında yazar Tolstoy’un ta kendisidir. - “Doğru bir hayat mı benimkisi? Dünyada bunca yoksulluk varken benim varlık içinde yaşamam doğru mu? Başkaları yoksulluk içindeyken mutlu olmam mümkün mü?” Tolstoy bu eserini din değiştirdiği sorgulama döneminde kaleme aldı: - “İğrenç beden çağrılarından kaçtım…” - “Dünyada alınacak hazlar var ama başkalarının zevk almıyor olması benim aldığım zevki sakatlıyor…” Yıllar sonra felsefeci Theodor Adorno da benzer aforizmayı/çarpıcı sözü sarf etti: - “Yanlış hayat doğru yaşanmaz!” Bolu Kartalkaya’da 78 insanın can verdiği yangın sonrası hiçbir şey olmamış gibi tatilini sürdürenlerin/kayak yapanların ruh sağlığı üzerinde durmak gerekmiyor mu? Hayatın aslında onları “yaktığının” farkında bile değiller. Kötü bir sınavdalar; patolojik vakalar! Bu yaşadıkları travmatik hayat toplumsal yaşamımıza bulaşıyor, hayatı biçimlendiriyor. Tolstoy’un “İvan İlyiç’in Ölümü” eserini yazdığı yaştayım bugün... Benim kuşağımı anlamlandıran, büyüten yazarın Kemalettin Tuğcu olduğunu düşünürüm! Talihsiz-yoksul ve gözyaşı dolu çocuk masallarının yazarıydı Tuğcu... Masum yıllardı bizim çocukluğumuz. Zengin-fakir ayrımı bilmezdik. Utanılacak hayat yoktu. Zenginin parası varsa yoksulun haysiyeti vardı. Herkesin başı dikti. Kanaatkârdık. Merhametliydik. İyimserdik. Sadaka bilmezdik, yardımseverdik… Çalışanın karşılığını alacağına inanıyorduk. O eski mahallelerin çocuk insanlarıydık hepimiz... Kimse, değersiz değildi. Kimse, öteki değildi. Kimse vicdansız değildi. Biraz büyüdük, aydınlık bakışlı-sosyal gerçekçi Orhan Kemal’in emekçi çocuk hikayeleriyle tanıştık. Geçim dünyasında; kâr duygusu ile ar duygusunun çelişkisini öğrenmeye başladık. Hayat sertleşiyordu ama keskin duygusallığımız henüz bozulmamıştı. Umutluyduk; kötülükten iyilik doğacağına inanıyorduk. Yıllar sonra öğrendik ki; Orhan Kemal bugünün karanlığına işaret ediyordu. Sonra, büyüdük… Sonra, toplumun korkutularak savunmasız bırakıldığına şahitlik ettik. Sonra güvensiz insanın, cahilliği yücelten karanlığın doğumuna destek verdiğini gördük. Bakınız: İnsan aklıyla görür; akıl bozulursa toplum bozulur. Bugün büyük insan yıkımına yol açan vasat dönüşümün özü budur: Akılsızlık. Kemalettin Tuğcu’nun “çocukları” bugün sadece tüketim peşinde. Kötülüğün ürkütücü sıradanlığını yaşıyor. Ve bu kötülük bulaşıcı virüs gibi ülkeye yayılıyor. Kötülük ne çok kişiyle/kitleyle paylaşılırsa toplumsal sorumluluk o kadar azalıyor. Grand Kartal Otel yangınından hepimizin sorumlu olduğunun kaç kişi farkında? Moliere ne dedi: - “Yalnız yaptıklarımızdan değil, yapmadıklarımızdan da sorumluyuz.” Yangından sonra kayak yapanlar ile tepkisiz kalanlar arasında pek fark var mı? Kendimiz dışında herkesi suçlayarak adaleti hâkim kılamayız, temiz kalamayız, düzeni değiştiremeyiz… Ne dedi Tolstoy: - “Herkes dünyayı değiştirmeyi düşünür ama kimse kendini değiştirmeyi düşünmez.” Evrende belirsizlik, bulanıklık, gizem yoktur. Düşünememe mantıksızlığı vardır. Mantık, gerçekle yüzleşen aklın ölçüsüdür/mizan-ül akl! Aklın olmadığı yerde safsata başlar. İtibarıyla abartma, mübalağa etme ve kehanetvari/komplocu çıkarımlar toplumsal yaşamın bel kemiğini oluşturur. Her işin altında çapanoğlu aranır. Kendinden saymadığı dinlenmez, okunmaz, hiçbir şey sorgulanmaz olur. Sorumluluk insan karalamakla ötekinin sırtından atılır. Muhatabın kişiliğe-karakterine, vasıflarına ve hatta ailesine saldırılarak görüşlerinin çürütüleceği sanılır: Ad hominem! Tek amaç vardır; delil olup olmadığına bakmaksızın hasmını köşeye sıkıştıracak polemik yaratmak. Devede kulak misali hayli önemsiz konular ileri sürülerek kafalar karıştırılır. Münazara katledilir, karşı görüş biçilir. “Ben böyle düşünüyorum, doğrusu da budur” anlayışı düşünceyi öldürür. Son yıllarda yaşadığımız işte budur. Bu sebeple olay(lar) işin içinden çıkılamaz hale geliyor/getiriliyor. Konunun özü gözden kaçırılıyor, olay gündemden düşürülüyor… Zarfa değil, mazrûfa/aslolana değil meselenin dışına baktırılıyor… Böylece… Her olayda safsataya dayalı sonuç çıkarmalar kısır döngüsü sürüp gidiyor… Maksat daima; grup baskısıyla çoğunluğu yanına çekmek oluyor… İktidara yaranacak çok insan olduğundan bu taktik başarılı görünüyor… Ki ülkemizin bıkkınlık veren durumu/hal-i pürmelali tam da budur. Yangından sonra kayak yapmayı sürdürenler toplumsal hayata yabancılaşmış mahluklardır… İnsana muhtacız, insan arıyoruz.",https://www.nefes.com.tr/yazarlar/soner-yalcin/yanlis-hayat-dogru-yasanmaz-10406
Soner Yalçın,Erdoğan’ın mektubu,11 Şubat 2025 05:50,"Meslektaşımız Ahmet Hakan niye telaşlandı anlamadım! Trump dedi ki: -Filistinlileri tehcir edip/Gazze’yi boşaltacağım… -Tüm binaları yıkıp temizleyip 30 katlı binalar yapacağım… -Deniz kıyısında lüks restoran ve oteller inşa edeceğim… -İnşaatlar 10-15 yıl sürecek… -İki trilyon dolar para harcayacağım. Bunun üzerine Ahmet Hakan, Erdoğan’a tavsiyede bulundu: “Sayın Cumhurbaşkanı. Trump’a kırıp dökücü bir cevap vermemeniz çok doğru. Muhalefetin ‘Susuyorsun, neden cevap vermiyorsun’ demesine hiç aldırış etmeyin. Onlar Gazze’nin iyiliği için istemiyorlar ki bunu. Onlar, sizin Trump’la kurabileceğiniz diyalog potansiyelini ortadan kaldırmayı hedefliyorlar… Sayın Cumhurbaşkanı, Trump’a hak ettiği cevabı vermeyin…” Ahmet Hakan’ın yazısını okuyunca Trump’a içimden argo bir şekilde seslendim; “yap ulan, yap da görelim!” Bu açıyla yazı yazayım istedim, vazgeçtim. Çünkü: Ahmet Hakan, Erdoğan’a tavsiyede bulunuyor ise, bende Erdoğan’ın ağzından mektup yazabilirim dedim! Aldım kağıdı kalemi elime başladım, Erdoğan’ın dilinden Trump’a mektup yazmaya: Sayın mevkidaşım, Gazze ile ilgili önerinizi duyunca irkildim. Bizim Ahmet Hakan iyi niyetiyle ‘cevap vermeyin’ dese de siz beni tanıyorsunuz, yanıt vermemezlik etmem, karakterime ters. Sayın Trump, Gazze’den önce siz aynaya/devletinizin belgelerine bakar mısınız: 1,7 trilyon dolar bütçe açığınız var, hangi parayla Gazze’yi onaracaksınız? 1981 yılında 141 milyar dolar ile dünyanın önde gelen borç veren ülkesiydiniz. Bugün 36 trilyon dolar ile dünyanın en borçlu ülkesi haline geldiniz. Hangi parayla Gazze’yi onaracaksınız? Sayın Trump, Ülkenizin altyapısını yenilemeniz için acil 4,6 trilyon dolara ihtiyacınız var: 600 bin köprünüzün ortalama yaşı 42 ve bunların yarısı kusurlu, hemen onarıma girmesi şart. On yılda 17 köprünüz çöktü, elliye yakın vatandaşınız öldü... Bozuk karayolları yüzünden her yıl 230 milyar dolarınız kazalara gidiyor. Keza, 80 milyar dolarlık yakıt ve zaman kaybı yaşıyorsunuz. Dünyanın en iyi yolları, raylı sistemleri, havaalanları artık sizde bulunmuyor, hepsi dökülüyor. Siz Gazze’yi nasıl onaracaksınız? En son Los Angeles’ta gördük, hangi doğal afetle başa çıkabildiniz ki? Başınızda çok tehlike var: 104 nükleer tesisinizin yüzde 71’i onarım bekliyor. Yıllardır elektrik altyapılarını yenileyemiyorsunuz. Elli milyona yakın insanın kanalizasyonu bozuk. İnsanlar temiz su içemiyor… Milyonlarca işsiziniz var, insanlar gıda yardımıyla karnını doyuruyor. Gazze çocuklarına yardımdan önce siz ülkenizdeki bebek ölüm hızlarını düşürün. 15 milyon çocuğunuz sağlık hizmetlerinden mahrum. Dört milyon çocuk cinsel istismara uğruyor. Gazze’yi bırakın; siz önce New York metrosundaki altı milyon fareyle baş ediniz! Çok uzatmayayım mektubumu, uzun yazıları okumadığınızı biliyorum. Selamlar… Türkiye Cumhurbaşkanı” Yukarıda okudunuz: Trump’ın geçen salı günü Beyaz Saray’da Netanyahu’yu ağırlarken açıkladığı Gazze onarımı teklifi sadece gevezelik! Çünkü ABD’nin Gazze’ye harcayacağı parası yok. Bu konuşmasına Trump’ın alışık olduğumuz gelişigüzel lakırtısı mı demeliyiz? Yoksa bu sözlerin altında başka gerçekler mi var? Öyle ya; faşist Netanyahu tarafından bu proje “tarihi değiştirebilecek” ve “yıllardır ortaya atılan ilk orijinal fikir” diye karşılandı. Netanyahu böyle diyorsa altında bir çapanoğlu aramak şart. Trump’a “Gazze Projesini” veren kişiyi araştırdım: Ekonomist Prof. Joseph Pelzman. George Washington Üniversitesi öğretim üyesi. Yolu İsrail’e uğrayan araştırmacılardan: -Fulbright bursuyla Kudüs’te Negev Ben-Gurion Üniversitesi’nde bulundu. -Tel Aviv’de Herzliya Akademisi’nde çalıştı. - Maurice Falk Ekonomi Araştırmaları Enstitüsü’nde araştırma görevlisi olarak yer aldı. - Kudüs İbrani Üniversitesinde görev yaptı. Vs. Prof. Joseph Pelzman ilginç/dikkat çekici bir karakter. Harvard Üniversitesi’nde 1980’lerde Sovyetler Birliği üzerine çalıştı. Bu ülkenin 1990’larda dağılımıyla Tiflis Gürcistan’daki Uluslararası Ekonomi Okulu kurucu başkanı olarak görev yaptı. Ukrayna Kiev Ekonomi Okulu’nda uluslararası danışma kurulu üyesi olarak görev yaptı… Başkent Washington DC’de halen Küresel Çalışmalar Vakfı’nın yönetim kurulu üyesi olarak görev yapıyor. Global Economy Journal’ın şu anki genel yayın yönetmeni, ki “Gazze’yi Yeniden İnşa Etmek İçin Ekonomik Bir Plan: Bir BOT (Yap-İşlet-Devret) Yaklaşımı” başlıklı makalesi, ekim ayında bu dergide yayınlandı. Şu cümlesi önemlidir; Hamas’ın 1993 Oslo Anlaşmaları uyarınca Gazze üzerinde hiçbir mülkiyet hakkı yoktur, İsrail’in 2005’te Gazze’den çekilmesiyle bu haklar bozulmamıştır. “Gazze İsrail’in” diyor! Niyet belli… Prof. Joseph Pelzman’ın siyonizmi pazarlayan “akademisyenlerden” olduğu su götürmez gerçek…",https://www.nefes.com.tr/yazarlar/soner-yalcin/erdoganin-mektubu-14510
Soner Yalçın,Ver gazı coştur Lazı,18 Şubat 2025 06:00,"Erdoğan geçen hafta Malezya, Endonezya, Pakistan gezisine çıktığında elimde -Osmanlı tarihi konusunda otorite- tarihçi Suraiya Faroqhi’nin “Osmanlılar ve Babürlüler” kitabı vardı… Gezide ülke liderlerinin Gazze katliamı konusunda Erdoğan’ın mücadeleciliğini öven sözlerini duyunca, “bizim tarihimiz hiç mi değişmeyecek” dedim. Osmanlı döneminde İngilizler, Almanlar başta olmak üzere Avrupa ülkeleri alavere dalavere ile bizi hep savaşa soktu… Gezide devlet başkanlarının iltifatları Savcı Sayan’dan Rahim Er’e kadar kimilerini heyecana getirdi! “Halife isteriz” demeye başladılar. Coştular: - Gidilen ülkeler “halife toprağı” idi… - “Lozan’da halifelik elimizden alınmış” idi… Ne çabuk manipüle ediliyorlar? Acaba, “Kutsal Aldanışın Soyağacı/TAĞUT” kitabımın ikinci cildini mi çıkarsam? Gerçi, kim gerçeği arıyor ki? Girişi Suraiya Faroqhi’den açtım onunla sürdüreyim; “Osmanlı Tarihi Nasıl İncelenir” adlı kitabı var. Tarih yazıcılığının olmazsa olmazının kaynak okumak olduğunu ısrarla vurguluyor. Dolduruşa gelip “halifelik” isteyenler hakikati ne kadar biliyor? Yazayım: Çok derine kazmayayım; Emevilerin, Abbasilerin halifeliğine girmeyeyim! Günümüz resmi tarihine göre, (Yavuz) Selim, 1517’de Kahire’deki Memlük Devleti’ne son vererek halifelik unvanını İstanbul’a getirdi! Peki, dönemin Osmanlı tarihçileri ne yazdı: - Osmanlı tarihine dair “Mir’ât-ı kâinât” adlı kitaplar yazan Mehmet Muhyettin Nişancızade eserlerinde “halifelik transferinden” hiç bahsetmedi… - “Tarih-i Al-i Osman” gibi kitaplar yazan Mehmet bin Mehmet (Edirnevi) eserlerinde “halifelik transferinden” hiç bahsetmedi… - Osmanlı Beyliği’nin ortaya çıkışından (Yavuz) Selim devri sonuna kadar yazdığı “Bedayiü’l-vekayi” kitabında Koca Hüseyin “halifelik transferinden” hiç bahsetmedi… - “Tarih-i Solakzade” gibi döneminin Osmanlı tarihini kaleme alan Solakzade Mehmet Hemdemi eserlerinde “halifelik transferinden” hiç bahsetmedi… - Şeyhülislam olup, Osmanlı padişahlarının tarihini yazan Karaçelebizade Abdülaziz eserlerinde “halifelik transferinden” hiç bahsetmedi… - Yazdıkları Osmanlı’nın önemli kaynakları olarak gösterilen Müneccimbaşı Ahmet Dede eserlerinde “halifelik transferinden” hiç bahsetmedi… - Kahire/Feyyum kadılığında da bulunan, “Mür’i’t-tevarih” adlı tarihi kitaplar yazan Şemdanizade Süleyman eserlerinde “halifelik transferinden” hiç bahsetmedi… Uzatmayayım… Dönemin tarihçilerinde halifelik konusunda ima bile yok. Hemen hepsi şeyhülislam ve tarihçi Kemal Paşazade (İbn-Kemal) gibi (Yavuz) Selim’i “Fatih memalikü’l- Arab” (Arap ülkelerinin fatihi) diye adlandırdı… Keza: İslam ve Osmanlı tarihi üzerine çalışmış Vasili V. Bartold, V. Dimitriyeviç Smirnov, Anna S. Tveritinova gibi çok Asyalı yazar da benzerini yazdı. Avrupalı tarihçiler ise bu konu üzerine pek eğilmedi. Niye? Sorunun yanıtı şu soruda gizli: Halife rivayeti ne zaman, neden çıktı? Şunun altını çizmek şart; kavram dini değil, siyasi amaç için yaratıldı. 18’inci yüzyıl ortası… İstanbul Ermenisi olup, İsveç için tercümanlık, katiplik ve 1796-1798 yılları arasında büyükelçilik yapan Ignatius M. D’ohsson, padişah Üçüncü Selim’e sunduğu “Tableau General de L’Empire Ottoman” adlı üç ciltlik eserinde, “halifelik” unvanını kullanarak, “Padişah-ı İslam” için tüm Müslümanların/“Memalik-i İslam”ın başı olduğunu yazdı! Sebebi şuydu: Küçük Kaynarca Antlaşması (1774) ile, Rusya’ya -Müslümanların yoğun olduğu- topraklarını kaybeden Osmanlı için halife rivayeti yürürlüğe sokuldu! Bu, Rusya’yı kuşatan “Yeşil Kuşak Projesi” idi. Hedef, başta Kırım olmak üzere Kafkas Müslümanlarını kışkırtarak Rusya’yı durdurmaktı… Ve Osmanlı, “halifelik” merkezli Panislam’ı resmi tezi yaptı. Namık Kemal, Mithat Paşa gibi Yeni Osmanlılar da buna uydu; hatta 1876 Anayasasına koydular… Dün olduğu gibi bugün de sorgusuz tarihsel yazın, “halifelik” propagandasını her daim siyaset malzemesi olarak kullanmayı sürdürüyor... Cehalet diyor ki: Lozan’da İngilizler, “halifeliği kaldırın” demiş, Kemalistler buna uymuş! Oysa. İngilizler “icadına” katkı sunduğu halifeliği çıkarları için daima kullandı. Mesela; sömürdüğü Hindistan’daki Müslümanlar arasında Osmanlı padişahının İslam halifesi olduğu görüşünü destekledi, yaydı. Halifeler Üçüncü Selim ve Birinci Abdülmecit’e Hindistan Müslümanlarına İngiliz yönetimini desteklemelerini söyleyen mektup/name-i hümayun yazdırdı! Keza: Cehalet, Osmanlı ile aynı dönemde Hindistan’da halifelik olduğunu bile bilmiyor; Üçüncü Ekber (1556-1605) döneminde Babürlüler! Sonra Ahmediye halifeliği vd. Osmanlı ile paralel kaç yerde halifelik var bilmiyorlar: Endonezya’da Yogyakarta halifeliği, Kamerun’da Bornu halifeliği, Nijerya’da Sokoto halifeliği, Sahraaltı Afrika’da Toucouleur halifeliği, Arabistan’da Şerif halifeliği… Sufi halifeliklere hiç girmeyeyim. En son 1993’te IŞİD halifelik kurdu… Kime ne anlatabilirsiniz; kimileri politik amaçları için ezberlerini tekrarlayıp duruyorlar…",https://www.nefes.com.tr/yazarlar/soner-yalcin/ver-gazi-costur-lazi-16150
Soner Yalçın,Ahlâki iktisat,20 Şubat 2025 04:00,"“Vacibi”, İslam’a göre yapılması uygun olan demek. Son yıllardaki yüksek enflasyon; firmaların fiyatlandırma stratejileri ve kârlılık üzerinde büyük değişimlere yol açtı. Eş dostla aramızdaki sohbetlerin ana konusu, işletmelerin kâr marjı oluyor… Halkın geçinemediği acı hakikat. Ve genellikle deniyor ki; şirketler, giderlerinin çok üstüne kâr elde ediyor! Öyle mi gerçekten? Keza: Erdoğan da bazen sert çıkışlar yapıp kâr marjlarını baskı altına almaya çalışıyor. Firmaları hedef haline getiriyor… Şirketler ise, enflasyon sebebiyle artan maliyetlerden şikayetçi olup, bunu fiyatlara yansıtmak zorunda olduklarını söylüyor. “Sattığımızı aynı maliyetle üretemiyoruz.” Kim haklı? Halk mı, firmalar mı? Bu durum Kadı Nasrettin Hoca’nın “sen de haklısın” fıkrasına benziyor! Şaka bir yana; kâr marjları meselesi hem ekonomik istikrar hem de firma düzeyinde sürdürülebilirlik açısından kritik sorun. “Vacibi”/uygunluk üzerinde ehemmiyetle durmak zorundayız: Türkiye “Sosyalist” Devleti Şu gerçeği bilmek zorundayız: Kâr marjlarını belirleyen en önemli faktörlerden biri, fiyatlama gücü. Ki, Türkiye’de enflasyonun sektörlere göre kâr marjları üzerindeki etkisi farklı. Örneğin: -Eğer firmalar talep esnekliği düşük olan sektörde faaliyet gösteriyor ise, -temel gıda ürünleri veya enerji gibi zorunlu tüketim malları- maliyet artışlarını fiyatlara daha kolay yansıtıyorlar… -Eğer firmalar rekabetin yüksek olduğu -otomobil veya elektronik gibi lüks tüketim malları gibi- sektörlerde faaliyet gösteriyor ise, tüketicilerin alım gücünü kaybetmesi nedeniyle fiyatları sınırsız artıramıyor. Bu durum, kâr marjlarının daralmasına neden oluyor. İşte bu nedenle: Sadece 2024 yılında mahkemeler tarafından toplamda 1723 şirkete konkordato geçici mühlet kararı verilirken, kesin mühlet kararlarının sayısı ise 827 oldu. Yıl boyunca 701 konkordato başvurusu reddedilirken, 132 iflas kararı ve 114 tasdik kararı alındı… Karşımızda neoliberalizm krizi var. Bu ideolojinin sorumluları kimler, kimse çıkıp özeleştiri yapmıyor, “topu” birbirinin üzerine atıyor. Herkes birbirini suçlarken temelde yatan gözden kaçırılıyor. Hiç unutmuyorum: Tarih, 24 Kasım 1994. Özelleştirme Yasası Meclis’ten geçince Başbakan Tansu Çiller kürsüye çıkıp, “Türkiye, coğrafi bölgesindeki son sosyalist devlet olmuştu. Biz onu yıktık” dedi. Siyasi hayatımızda, benzer siyasi kandırmalar hep oldu. Aslında o dönem meselenin özü şuydu: 5 Nisan 1994’te büyük devalüasyon yaşandı; dolar 40 TL’ye fırladı! Çiller hükümetinin aldığı kararlar yoğun işsizlik dalgasına neden oldu ve gelir dağılımında ücretliler açısından adaletsizliğe yol açtı. Büyük sermaye sahipleri gerek döviz yatırımıyla ve gerekse uygulanan yüksek faizle büyük paralar kazandı. Diğer yanda yaşanan durgunluk birçok firmayı ya küçülttü ya da iflas ettirdi… Evet yine ağır kriz vardı; yine kamu malları satıldı ve yine rant zenginlere, yabancı spekülatörlere aktarıldı. Bugün değişen ne? Sadece ne yıkılan “sosyalist devlet” bahanesi, ne de satılacak kamu malı kaldı… Osmanlı “Sosyalist” Devleti Fiyat artışı araştırması gibi Osmanlı’nın ekonomi hayatına dair bizde pek tarihsel çalışma yok. Ömer Lütfi Barkan, Halil İnalcık gibi tarihçilerimizin sayısı maalesef az oldu. “Ekonomi” deyince akla hep Karl Marks geldi ve bu da suçtu! Ama… Genel olarak bildiklerimiz var: Osmanlı’da üretim kitlesel talep sonucu değil, ihtiyaçlara göre belirlenirdi. Mesela: Narh, piyasada alım satım yapılan ürünlerin fiyat tavanının belirlenmesiydi. Kadı başkanlığındaki komisyon, kârlılık oranı yüzde 10-20 arasında belirlerdi. Bahar, güz ve kış ortasında olmak üzere üç kez fiyat tespiti öngörürdü... Tespit edilen fiyatlar bedesten, arasta, açık pazar gibi satış mekanlarına asılırdı. Fiyatlar belirlenince piyasa kendi başına bırakılmazdı. Kadı, zanaat loncası başı ile sadece fiyat denetimi değil, kalite kontrolü ve tartı aletleri için damgalama yapardı. Padişahlar için piyasanın kontrolü mühim devlet işlerinden idi. Bazen sadrazam pazara giderek fiyatları denetlerdi. Uymayanları çarşı içinde kimi zaman kendi cezalandırırdı! Hele üç kritik üründe; ekmek, et ve pirinçte yapılan usulsüzlüğün cezası ağırdı... Osmanlı pazarında amaç, daha çok kâr etmek değil, helal kazanç sağlamak idi. Osmanlı iktisadi sistemi, bireyci modele değil, İslami toplumsal yaşamı önemseyen hayat tarzını hedefledi. Neymiş, Çiller “son sosyalist devleti” yıkmış; aslında Çillerler ahlâki iktisadı yıktı. Bugün yaşadıklarımız bunun sonucudur; derine kazılmadığı sürece benzerleri yaşanmaya devam edecektir: Kapitalizm krizsiz olmaz.",https://www.nefes.com.tr/yazarlar/soner-yalcin/ahlaki-iktisat-16645
Soner Yalçın,“Diplomam canımı acıtıyor”,28 Şubat 2025 06:00,"Yazıyı yazmaya oturduğumda içimden dedim ki: - Siyasi atmosfer çok gergin bu konuyu ertelesem mi? Sonra dedim ki, otuz sekiz yıllık gazeteciyim hangi dönem siyasi stres yaşamadık ki? O halde: İnsanların kuyusunu kazmak yerine bilgi birikimimizi, onca yıllık tecrübemizi sorunları çözmek için kullanmak gerekmiyor mu? Evet, yüzeysellik yerine derine kazmak şart… Şunu demek istiyorum; Erdoğan ya da İmamoğlu’nun diplomaları polemiği yerine, o mezuniyet belgesinin verildiği üniversitelere odaklanmak gerekmiyor mu? Günümüzde salt Türkiye’de değil, Batı’da da yeni bir “orta çağın” yaşanmasında, üst seviyede eğitim vermesi, araştırma yapması ve bilgi üretmesi gereken üniversitelerin payı nedir? Siyasi-toplumsal sorunlarımızdan; eleştirel düşünme becerisini kaybetmiş, fikir üretemeyen, hayattan izole olmuş, kariyerist odaklı üniversiteler ne kadar sorumlu? Üniversiteler şirket, öğrenciler müşteriye dönüştürüldü. Artık düzenin onarıcısı bile değil, aksine yıkıcısı hale getirilen üniversite gerçeğini konuşmamız gerekmiyor mu? Montreal Üniversitesi’nde “bilgi ekonomisi” dersi verirken gerçekle yüzleşen Catherine Martelline, “diplomam canımı acıtıyor” deyip akademisyenliği bıraktı! Keşke Türk siyasetindeki diploma tartışmasına başka perspektiften bakabilsek… Arkadaşım Haluk Hepkon etkilendiği kitapları, okumam için bana tavsiye eder. Son önerdiği, Cambridge Üniversitesi’nden Prof. Ayşe Zarakol’un araştırması olan “Batı’dan Önce/Doğu Dünya Düzenlerinin Yükselişi ve Düşüşü” kitabı oldu. Eserin özünü; uluslararası tarihin ve dünya siyasetinin Avrupa merkezci olmayan bir çalışma olması oluşturuyor. 13’üncü yüzyıl itibarıyla dünyanın merkezi olan Asya’nın ekonomi-politiği gözler önüne seriliyor. Alternatif tarih yazımı her daim ilgimi çekti. Okudum. Yararlandım. Mesela, Liberal Uluslararası Düzen’in çökmekte olduğu endişesinin ele alındığı bölüm, Trump başta olmak üzere günümüz dünya siyasetini kavramak için anlamlı veriler sunuyor… Kitabı okumanızı tavsiye ederim. Ancak: Kitabın içeriğinden çok yedinci bölümdeki yazarın “savunması” dikkatimi çekti: “Ben ‘Avrasyacı’ Mıyım?” Şöyle yazıyor: - “Kendi kimliğimin, bu kitapta savunduğum bazı argümanları okuyucunun gözünde şüpheli hale getirebileceğinin farkındayım. - Ankara’da doğdum, İstanbul’da yetiştim, şimdi de Avrupa ve Batı’nın modern dönem uluslararası düzenleriyle kıyaslanabilecek, Asya ve Avrasya ‘dünya düzenleri’ni gün ışığına çıkardığını iddia eden bir kitap yazdım. - Ortaya koyduğum anlatı ağırlıkla, Asya’da Türk-Moğol etnik-dilsel grubundan hanedanların oluşturduğu ağ hakkında. Bu nedenle, okuyucunun bu son sayfalara, Avrasyacılık ya da Pantürkizm gibi siyasi bir projeyle ilişkili bir çeşit gizli gündemim olduğundan ya da Asya’nın 21. yüzyılda Türk liderliği altında birleşmesini savunduğumdan şüphelenerek gelmiş olabileceğinin farkındayım. Bunlar, hayatta savunmayacağım şeyler olsa da bu şüpheyi kayıtsızca göz ardı etmem istemem…” Bu satırları okuyunca “bir ressamın eserinin ne anlattığını ifade etmesi gibi olmuş” diye düşündüm! Neden böyle savunma yapma gereği duydu Prof. Zarakol? İşte… Günümüz üniversitelerin pürmelali tam da budur: Aman yanlış anlaşılmayayım! Düşünce insanı Bertrand Russell’ın 1948’de başlattığı BBC radyoda yayınlanan Reith Konferansları’na 1993’te konuşmacı olarak Filistin asıllı Prof. Edward Said davet edildi. Konu, “Entelektüelin Temsili” idi. Davet, İngiliz medyası ve kamuoyunda sert tepki gördü; “Filistin’in bağımsızlık savaşına aktif katılan biri BBC’de konferans veremez!” İngilizlerin bir entelektüele bile tahammülü yoktu. Ki, “savaşçıdan” kastettikleri, Said’in, Filistin (ve Doğu) meselesinde sömürgeciliğe karşı ödünsüz makaleler, kitaplar yazmasıydı... Entelektüel ile akademisyen arasındaki fark tam da bu; zamana (ve kurumlara vd.) yenilmemek! Entelektüel şöhreti, ödülü, makamı önemseyip, nabza göre şerbet veren değildir. “Aman yanlış anlaşılmayayım” derdi/meselesi olmayandır ve gerektiğinde bedel ödeyendir. İflah olmaz ölçüde bağımsız bir ruhtur. Kendini açıklama ihtiyacı duymaz! Lakin günümüzde üniversiteler, entelektüeli yok etti/ediyor. Akademisyenden, üniversiteye fon getirecek çalışmalar yapan prezantabl profesyonel olması bekleniyor! Öğrencisini, akademisyenini köşeli kalıba sokmak isteyen üniversitenin farklı olana tahammülü yok, baskıcı. Bu tür nedenlerle, bilimsel çalışma yapan Prof. Ayşe Zarakol “aman beni yanlış anlamayın” demek zorunda hissediyor kendini. Oysa. Biz kendisinin yazdığı olgular ile ilgiliyiz, siyasi kimliği ile değil! Ama Prof. Zarakol’u anlayabiliyorum; çalışmaları -Batı merkezci tarih anlayışı gibi- güçlü ideolojileri rahatsız eden akademisyenlere bunun bedelini ağır ödetiyorlar. Bunlar sadece, “politik doğruculuk” ile bir iki vitrin süsüne ihtiyaç duyuyor! Üniversite gerçeğiyle yüzleş(e)miyoruz. Bunun yerine yıllardır inatla “diploma” polemiği yapıyoruz. Ahlaki açıdan iflas etmiş siyasi vasata teslim olmaktır bu…",https://www.nefes.com.tr/yazarlar/soner-yalcin/diplomam-canimi-acitiyor-18483
Soner Yalçın,İstihbarat endüstrisi,29 Ocak 2025 06:00,"Devlet Bahçeli, Ankara merkezli “milli çözüm süreci” başlattı: - “Öcalan örgüte silah bırakma çağrısı yapsın.” Aradan üç ay geçti; uzun müzakereler hâlâ yapılıp duruyor. Kafamda soru, “iş yokuşa mı sürülüyor?” Soru soruyu doğuruyor; “işi yokuşa süren kimler?” AKP ya da DEM içindeki bir kanat mı? Uzun parantez açıp şu bilgiyi vermeliyim: ABD’de 1990’larda istihbarat hizmetleri endüstriye dönüştürülerek özelleştirildi! Yani işin içine istihbarat faaliyeti yapan özel sektör girdi… New York Times’a göre ABD’nin 80 milyar dolarlık ulusal istihbarat bütçesinin yaklaşık 56 milyar doları özel sektöre gitmeye başladı… Hepsi sıfırdan kurulmadı; silah sanayinin önde gelen şirketlerinden Booz Allen Hamilton bünyesinde istihbarat toplamak için büyük yapı kurdu. Bloomberg bu şirketi, “dünyanın en kârlı casusluk firması” olarak tanıttı. (21.6.2013) Ki bunlar sözde “stratejik danışmanlık” şirketleriydi! Buradaki 34 bin 200 çalışanın çoğu CIA, NATO, NASA gibi kurumlardan transfer edilmişti. Mesela Clinton döneminde CIA başkanlığı yapan R. James Woolsey bunlardan biriydi. Şirketin geçen yıl hasılatı 10 milyar 700 milyon dolar! İşin büyüklüğünün farkında mısınız? Şirketin merkezi, CIA’in bulunduğu Virginia’da… Dünyada 80 ofisi var. Ve “Arap Baharı”ndan sonra 2012’de Türkiye’ye geldi. İstihbarat faaliyeti yapan ülkemizdeki tek şirket bu değil. Ülkemizde “Gölge CIA” diye bilinen Stratfor bu özel istihbarat şirketlerinden biri. 1996 yılında kuruldu. 24 Aralık 2011’de Stratfor’un web sitesi, aktivist hareket Anonymous tarafından siber saldırıya uğradı. Ortaya çıkan beş milyondan fazla belgeyi yayınlayan WikiLeaks ve kurucusu Julian Assange’ın başına neler geldiğini biliyorsunuz… Ortaya çıkan bilgiler arasında Türkiye’de de bazı isimlerden bilgi-rapor-istihbarat aldıkları ortaya çıktı: Mesela TR703, Irak Kürtleri konusunda istihbarat vermişti. Mesela TR705, PKK/Kürt sorunu konusunda istihbarat vermişti. Vs. Güvenilirlik derecesi bile verilmiş bunlara! Evet, istihbaratın özelleşmesiyle ülkemizde de çok kişi “uzman” veya “analist” adı altında taşeron casusluk yapmaya başladı. Bakınız: Özel istihbarat şirketleri sadece bunlarla sınırlı değil. Abraxas Corp, Fusion GPS, Kroll Inc, Palantir, Pinkerton, Smith Brandon Inc gibi özel istihbarat şirketleri sadece ABD ile sınırlı değil… İngiltere’de de çok: AEGIS, BAE, Emerdata Lim, Hakluyt & Company, Janes, Oxford Analytica vs. İsrail’de var; Archimedes, Black Cube, Niv, Shalev, Omri/NSO vs. Kanada’da AggregateIQ, Fransa’da GEOS vs. görev yapıyor! Şunu ekleyeyim; seçimlerde veri skandalı yapan Cambridge Analytica sözde kapandı. Ne gezer; Afrika ve Ortadoğu siyasetini etkilemek amacıyla Auspex International’ı kurdular. Yukarıda yazdığım Emerdata da buradan doğdu. Gelelim asıl konumuza: -Bu özel istihbarat şirketlerinin kaçı Türkiye’de faaliyette? -Emirlerinde kaç kişi görevde? “Milli çözüm süreci” başladığından beri yazılanları, konuşulanları ve panelleri takip etmeye çalışıyorum. Birilerinin işi yokuşa sürmek istediği çok belli. Sadece DEM’deki bir grup değil; iktidarın bir kanadının da Devlet Bahçeli’yi yalnızlaştırma politikası yürüttüğünü görüyorum... Bizim tarihi bir sözümüz vardır: - “Savaşta kazandık ama masada kaybettik.” Tek örnek vereyim: Yıl, 1897. Osmanlı, Rum tebaasını kışkırtan Yunan’ı perişan etti. Sadece Yunanistan’ı değil arkasındaki büyük emperyalist güçleri de yendi. Atina’ya girmemiz an meselesiydi. İkinci Abdülhamit, Rus Çarı İkinci Nikolay’ın ricasını kıramadı. Ordu durdu. Bırakın Atina’yı, ele geçirilen koca Teselya’yı geri verdi. Girit’in özerkliğini kabul etti! Osmanlı masada kaybetti. Bu ne ilk ne son oldu… Hürriyet gazetesinde, “Osmanlı Rumeli’yi cephede değil masada kaybetti” başlıklı tam sayfa yazı yazmıştım: (28 Ekim 2007) - “Türkiye sınır ötesi operasyonu tartışıyor. Bazı çevreler ‘ABD’yi, AB’yi karşımıza almayalım; sorunu masada çözmeye çalışalım’ diyor. Tarih tekerrür mü ediyor? Çünkü benzer olayları Osmanlı Devleti de yaşadı...” Masa bizde hep “kumar masası” görevi yaptı; kazanan hep kasa/Batı oldu... Kuşkusuz masada kaybetme salt savaş bağlamında geçerli değil! Siyaset gibi her konuda masa bize iyi gelmez. Sorular cevapsız, teklifler havada kalır, sonuç alınamaz. Ağız dalaşı sürüp gider… Ne teorimiz ne de pratiğimiz güçlüdür çünkü. Düşünsel vasatlık çabuk oyuna gelir! Sağlıklı münazara yapılarak/tartışılarak ortak karar almak/uzlaşmak bizde hayli zordur. Maksatlı “oyun bozan” sayısı hayli çok çünkü... Kuşkusuz her bozguncuyu “taşeron casus” diye etiketlemek doğru olmaz. Ama: Kimilerinin olduğunu düşünmemek de saflık olur! Evet: Temkinli olmak mecburiyetindeyiz; tarihsel dersimiz hep acı dolu. “Milli çözüm sürecini” dikkatli takip ediniz, oyunbozan taşeron istihbaratçıların varlığını göz ardı etmeyiniz…",https://www.nefes.com.tr/yazarlar/soner-yalcin/istihbarat-endustrisi-11481
Soner Yalçın,CIA amblemli tişört,28 Ocak 2025 06:00,"Bize döneceğim ancak bir örnek olay vermeliyim: Tarih: 15 Aralık 2004. Amerikan Senatosu, onayladığı 235 sayfalık yasa teklifini Başkan Bush’a gönderdi. İki gün sonra imzalanan yasa, CIA’e tarihinde vurulan en büyük darbe oldu! Teşkilat paramparça edildi… Oysa üç yıl önce,11 Eylül saldırılarından sonra insanlar Beyaz Saray önüne geçip “CIA… CIA” diye kurum lehine tezahürat etti, teşkilatı göreve çağırdı. Amerikalılar gururla CIA amblemli tişörtü giydi. Gençler teşkilata üye olmak için akın etti… 11 Eylül’de yaşanan istihbarat zaafının sorumlusu olarak Beyaz Saray’daki Ulusal Güvenlik Danışmanlığı ve itibarıyla başındaki Condoleezza Rice gösterildi. -İstihbarat ile ilgili 5 Temmuz’da kendi düzenlediği kontrterör toplantısına Rice katılmamıştı. - CIA başkanı George Tenet 6 Ağustos tarihli raporunda, el Kaide’nin büyük çapta saldırı düzenleyeceği uyarısını yapmış ama Rice bu raporu; kesin olmayan birtakım bilgilerle kabaca bir araya getirilmiş olarak değerlendirdi. Akademisyenlikten politikaya geçen, pratiği zayıf Rice, yanıldı. Bush da Amerikan halkı gibi el Kaide’ye saldıracak tek güç olarak CIA’den medet umdu. Ve Afganistan işgal edildi. Sırada Irak vardı… İnsansız hava araçları ile el Kaide militanlarını tek tek avlayan CIA altın günlerini yaşıyordu… Tarih: 20 Mart 2003. ABD, Irak’ı işgal etti. Saddam heykellerinin yıkıldığı bu işgal CIA’e büyük darbe vurdu! Şöyle: Bush’un Başkan Yardımcısı Dick Cheney, Savunma Bakanı Donald Rumsfeld, yardımcısı Paul Wolfowitz gibi Beyaz Saray “şahinleri”, CIA istihbaratını ve analizlerini politik amaçları için ters düz etti. Mesela: “Saddam’ın elinde kimyasal-biyolojik silahlar var” yalanı yayıldı. Oysa: Birleşmiş Milletler’in Irak’a gönderdiği müfettişler gibi kişilerce hazırlanan onca rapor tersini yazıyordu. En kötüsü CIA idi; Beyaz Saray “şahinlerine” boyun eğdi. Bulgularının, değerlendirmelerinin politikleşmesine ses çıkarmadı. CIA, siyasete boyun eğdi, gerçekleri çarpıttı. Öyle ki: Saddam’ın kitle imha silahı için uranyumu Nijer’den aldığı yazılıp söylenince, New York Times gazetesinden -eski CIA mensubu- Joseph P. Wilson hakikatleri gün ışığına çıkardı: Hepsi yalandı. Bunun üzerine ne yapıldı dersiniz; Dick Cheney, nükleer silahların kontrolü alanında çalışan Wilson’un eşi Valerie Plame’in gizli kimliğini açığa çıkarmakla kalmadı, işine son verdi! Sonuçta Amerikan Ordusu Irak’a girdi. Ama ortada kimyasal silah yoktu. Keza: Irak’ta yeni yönetimin belirlenmesinde -İran’ın Şii dini yapısı düşünülerek- ülkenin çoğunluğu Şii olmasına rağmen iktidar Sünni azınlığa verildi. Deneyimli idari personel görevlerinden uzaklaştırıldı. Irak’ta yönetim kaosu ülkeyi sürekli çatışmalara yöneltti. ABD bataklığa saplandı. Sadece abartılı istihbarat yalanları değil, CIA hatalı siyasi değerlendirmeler/analizler konusunda da başarısız oldu. Ayrıca yargısız infazlar, adam kaçırmalar, işkenceler, yanıltıcı haberler gibi hukuk dışı uygulamaları artık dünya kamuoyundan tepki toplamaya başladı. Ve sonunda Irak başarısızlığı CIA’i hedefe koydu. İşte, 2004 yılı sonunda kapsamlı istihbarat reformu bu sebeple yapıldı. CIA yetkileri budandı: ABD’de bütün istihbaratın başına Ulusal İstihbarat Direktörü (DNI) getirildi; CIA buraya bağlandı. Vs. Yeni yasa, CIA’in her gün analiz içeren rapor yazıp başkana sunmasını şart koştu. Amerikan başkanları kahvaltı sırasında CIA’in bu raporunu okudu/okuyor… Michelle Obama bu rapora isim buldu: “Ölüm, Yıkım ve Korkunç Şeyler Kitabı.” Bu kadar bilgiden sonra gelelim bize: Son günlerde sıklıkla karşılaştığım soruların başında “Suriye’de neler olacak” var? Esat yıkılınca zafer naraları atıldı. İstihbaratçılarımız Şam’ın müdavimi oldu! Olsun, olmalı burada değilim... Kafamda şu var: İstihbarat analizleri, siyasete göre mi yapılıyor? Yoksa iktidar hangi tavrı alırsa alsın, hangi propagandayı yaparsa yapsın, istihbarat raporları hakikat üzerine mi inşa ediliyor? CIA’in yaptığı gibi istihbaratlar politik propagandaya malzeme sağlamak için eğilip bükülüyor ise sorun büyük demektir… Bizim istihbarat bilgilerini ve istihbarat analizlerini bilmemiz mümkün değil… Ancak: Gerek istihbarat teşkilatının “gölgesindeki” Siyaset, Ekonomi ve Toplum Araştırmaları Vakfı (SETA)... Gerek devletin haber kurumu Anadolu Ajansı (AA) vd. analizlerini sıklıkla okuyorum. Buralarda 2025 yılı güvenlik analizlerinde dış politikaya dair sürekli “Türkiye İran ile çatışabilir” değerlendirmesi var. - “İran’ın Suriye’den çekilmesi ve etkisinin azalması, İran’ın Suriye’de Türkiye’ye karşı asimetrik unsurları desteklemesine yol açabilir ve bu durum Ankara ile Tahran arasında çatışmacı bir rekabeti tetikleyebilir…” Sanki olanı değil, olması gerekeni yazıyorlar. İktidar medyasının geçen yıl “günah keçisi” ilan ettiği İran, anlaşılan bu yıl da hedefte olacak. Tekrarlamalıyım; bu politik analizin metodolojisi/analitik yöntemi ne? Siyasi iktidardan bağımsız mı? Yoksa politikleşmiş analiz mi?",https://www.nefes.com.tr/yazarlar/soner-yalcin/cia-amblemli-tisort-11254
Soner Yalçın,Kod adı: MK-84,30 Ocak 2025 06:00,"ABD Başkanı D. Trump Beyaz Saray’da görevine hızlı başladı. İmzaladığı kararnamelerden biriyle yaklaşık 1 tonluk ve 3,3 metre uzunluğundaki MK-84 bombalarının İsrail’e sevkiyatına yönelik “engeli” kaldırmak ilk icraatlarından biri oldu. Ardından… İsrail Başbakanı Netanyahu, ABD Başkanı Trump’a teşekkür açıklaması yayınladı: - “İsrail’e kendisini savunmak için ihtiyaç duyduğu araçları sağlama sözünüzü tuttuğunuz için teşekkür ederiz.” Gazze’de barış antlaşması yürürlüğe girerken; büyük binaları, fabrikaları, köprüleri, yeraltı sığınakları ve uçak hangarlarını yok eden MK-84 serisi bombalar İsrail’e neden verildi? Bu ağır güdümsüz bomba ilk Vietnam savaşında kullanıldı. Daha sonra Çöl Fırtınası’nda, Irak, Afganistan ve Yugoslavya bombalamalarında kullanıldı. Suudi Arabistan, ABD’den aldığı bombaları Yemen’de kullandı. Küresel medya her ne kadar, “J. Biden, bu bombaların verilmesine imza koymadı” diye yazsa da ABD, 2023 ve 2024’te 14 binden fazla MK-84 bombasını İsrail’e verdi. Bunlar İsrail tarafından Gazze’de yoğun olarak kullanıldı. Mesela: İsrail, -insani güvenli bölge ilan ettiği- el Mevasi bölgesini bu bombalarla 13 Temmuz 2024’te vurarak 90’dan fazla sivil Filistinli’nin ölmesine sebep oldu. Bu saldırı, Arap ülkeleri, AB ve BM tarafından İsrail’e yönelik uluslararası kınamalara yol açtı. Hatta Uluslararası Ceza Mahkemesi/UCM, Netanyahu ve iki İsrailli yönetici hakkında tutuklama emri çıkardı. Sonra ne oldu; Lübnan’da Hizbullah lideri Hasan Nasrallah’ın öldürülmesinde de İsrail yine bu bombayı kullandı. Şuraya geleceğim: Trump’ın MK-84 bombasını İsrail’e vermesi aklıma bir isim getirdi: CIA görevlisi Michael F. Scheuer! Önemli görevlerde bulundu. 1996’dan 1999’a kadar Usame Bin Ladin hedefli “Alec İstasyonu” şefliğini yaptı. Ayrıca Eylül 2001-Kasım 2004 arasında da bu istasyonun danışmanlığını yürüttü… “Imperial Hubris” (İmparatorluk Kibri) adlı kitabını -müstear isimle- 2004 yılında çıkardı. ABD’nin Usame bin Ladin gibi İslamcılara yönelik mücadelesindeki hataları-eksiklikleri kaleme alarak, öz eleştiri yaptı. En temel görüşü şuydu; “terör diyerek kendinizi kandırmayın bu bir barbarlığa karşı İslamcı isyandır” dedi… Kitap, Washington Post’tan Richard A. Clarke, New York Times’tan Michiko Kakutani, The Guardian’dan Jason Burke gibi yazarlardan övgüler aldı. En ilginç açıklamayı 2007 yılında Ladin yaptı: - “Bize karşı mücadelenizi kaybetmenizin nedenlerini öğrenmek istiyorsanız Michael Scheuer’in kitabını okuyun!” Kitabın gerçek yazarının kim olduğu ortaya çıkınca Scheuer CIA’den ayrılmak zorunda kaldı. CBS News gibi yayınlarda analist olarak çalıştı. Georgetown Üniversitesi’nde el Kaide konusunda lisansüstü dersler verdi. Fakat: Bir düşünce kuruluşu olan Jamestown Vakfı’ndaki kıdemli üyeliği, siyonist lobinin “bağış fonunu kesme” tehdidiyle son buldu. Medyada çıkamaz oldu. Oysa yazdığı şuydu: - “Washington’ın Müslüman dünyasına karşı izlediği statüko politikasını sürdürmesi ve İsrail’in Filistinlilere karşı giriştiği eylemlere sürekli yeşil ışık yakması, bin Ladin olmasa bile birçok Arap gencinin cihat için gönüllü olmasına daima yol açacaktır…” Scheuer’e kimi istihbaratçılar destek verdi. CIA başkanı (1997-2004) George Tenet bunlardan biriydi: - “İsrail-Filistin savaşı dünyayı saran global terör belasının temelinde yatan sebeptir…” Tenet, 2001’de kısa ömürlü İsrail-Filistin ateşkesi için arabuluculuk tecrübesi yaşadı. Anladı ki sorunu salt “terör” diye görmek yanıltıcıdır. Uzun yıllar Arap ülkelerinde görev yapmış Fransız diplomat Prof. Jean-Pierre Filiu 2015 yılında “Histoire Gaza” (Gazze Tarihi) kitabını yazdı. Kitabı okuduğunuzda görüyorsunuz ki; “dünyanın en büyük açık hava hapishanesi” Gazze’nin tarihi, acı ile ölüm arasında sürüp gidiyor. Ortadoğu’nun Hong Kong’u olması gereken Gazze’de zulüm eksik olmuyor… Yahudi isyancıların ilk saldırısı M.S. 66 yılında başlıyor, arkası kesilmiyor. Müslümanların da -1929 yılı ağustos ayında olduğu gibi- Yahudilere saldırısı yok değil. Ancak: İsrail’in kurulduğu 1948’den beri Gazze’de savaş -minik aralıklar dışında- hiç eksik olmuyor; İsrail saldırıyor Filistinliler direniyor... Peki, İsrail-Filistin savaşı nasıl ve ne zaman son bulacak? Trump, Gazze tarihini bilmiyor olmalı ki, hâlâ İsrail’e bomba veriyor. Bu yıkıcı ağır bombaların barış getirmediğini ne zaman anlayacak? İsrail için daha vahimi var: Gazze’ye bu son insanlık dışı saldırılar dünyadaki ahlaki üstünlüklerini kaybetmelerine neden oldu! Şunu demek istiyorum: Her yıl Ocak ayının 27’nci günü dünyada Auschwitz ölüm kampında yaşamını kaybeden 1,1 milyon kişi anılıyor. Haklı olarak soykırım/holokost lanetleniyor. Ve lakin: Bu yıl geçmiş dönemlere göre anma programları hayli sönük geçti. Küresel medyada bile geçiştirildi! Bunun Netanyahu’nun Gazze’ye yönelik yaptığı soykırım ile ilişkisi olabilir mi? Bence evet...",https://www.nefes.com.tr/yazarlar/soner-yalcin/kod-adi-mk-84-11721
Soner Yalçın,Kendine güveni kaybetmek,25 Şubat 2025 06:00,"Filmi biraz geriye sarayım: Sovyetler Birliği dağıldı. Ağır ekonomik-siyasi çöküş dönemi başladı. Batı tarzı küresel dünyayla birleşmek için liberalizmi kurtuluş yolu olarak benimsedi. Batı artık düşmanı değil dostu olacaktı; sınırlar kalkacak, ticaret serbestleşecek idi... Bunların gerçekleşmesi için ilk adım devletin ulusal çıkarlarını reddetmesi bekleniyordu! “Bunlar Nazi düşünceleri” idi! “Oysa” diyordu Batı, “çağ dışı görüşleri unutup demokratik dünyanın medeniyeti ile buluşması lazım.” Rusya, Batı ne istiyorsa yaptı. Ancak ne kadar “demokratik” olursa o kadar batıyordu! Kendine güvenini kaybetti Rusya, kafasında şüphe soruları oluştu; “bizim yönetme yeteneğimiz mi yok?” Dünya Ticaret Örgütü, NATO, Avrupa Birliği gibi Batı kurumları ile birleşip bu çöküşü durduracağını umut etti! ABD’nin Afganistan saldırısını desteklemekle kalmadı, silah verdi, toprağını-havalimanlarını açtı. NATO’ya katılmak istedi. Kabul görmedi. Aksine Batı, Rusya sınırında Gürcistan’da (ve sonra Ukrayna’da) Soros destekli “renkli devrimler” yapmaya başladı. Ve NATO askeri bloku/sınırlarını Rusya aleyhine genişletmeye başladı… Tarih: 10 Şubat 2007. 43’üncü Münih Güvenlik Konferansına ilk kez bir Rus lider davet edildi: V. Putin! Konuşması Rusya’nın dönemeci oldu. Şöyle: Başkan Putin, konferansa 200 kişilik kadrosuyla geldi. Kürsüde dedi ki: - ABD’nin dünyadaki tekelci hakimiyeti ve uluslararası ilişkilerde hukuk dinlemeyen, kontrol edilemeyen aşırı güç kullanımı hepimizi tehdit ediyor… Hemen ardından akşam saatlerinde ABD, Beyaz Saray sözcüsü G. Johndroe aracılığıyla tepki gösterdi: - Putin’in açıklamaları bizi şaşırttı ve hayal kırıklığına uğrattı. Suçlamaları asılsız… ABD Savunma Bakanı R. Gates, Putin’i küçümseyip, eski mesleğini anımsatarak, “sanırım eski casusların açık sözlü konuşma alışkanlığı var” dedi. Bilindik sözleri tekrarladı: - Tarihin sonu geldi; siyaset bitti. Rusya, ideal liberal ABD’yi örnek almalı… Ve: Bir yıl sonra NATO, Gürcistan ve Ukrayna’yı bloka davet edeceğini açıkladı. Putin, NATO’nun doğuya doğru genişlemesini tehdit olarak algıladığını vurguladı: - NATO’nun genişlemesinin Avrupa’da güvenliğin sağlanması ile hiçbir ilgisi olmadığının düşünüyorum. Aksine, karşılıklı güven düzeyini düşüren ciddi bir provokasyondur. Bu genişleme kime karşı amaçlanıyor? Varşova Paktı’nın dağılmasından sonra Batılı ortaklarımızın verdiği güvencelere ne oldu? Kimse onları hatırlamıyor bile… Batı ciddiye almaz görünse de Putin, “dünün eski görüşü” denen realizme/gerçekçiliğe dönüş yaptırdı ülkesini. Anlamıştı ki; Batı, Rusya devlet geleneğini yıkmak istiyor. Anlamıştı ki; Batı, “liberal”, “demokrat” maskesi altında Rusya’yı parçalayıp -petrolden doğalgaza- kaynaklarını sömürmek istiyor. (İngilizce gibi Batı kültürünü öğretmek için FETÖ gibi örgütlerini 1990’larda Rusya’ya soktular. Vs.) Batı, “kendini beğenmiş casus müsveddesi” dediği Putin’in avuçlarına düşeceğini düşünüyordu. Aksi gerçekleşti: Bu uzun girişi yapmamın sebebi, herkesin kafasını karıştıran Trump-Putin yakınlaşması… Konuyu salt liderler değil, sistem üzerinden konuşmak gerekmiyor mu? Bakınız: Psikolojide “maruz kalma etkisi” olgusu var; bir şeye ne kadar maruz kalırsak onunla ilgili olumlu tepkiler geliştiririz! Sıklıkla baktığınız aynada kendinizi güzel görüp, aralıklarla baktığınız fotoğrafta çirkin görmek gibi! Batı, “aynaya” bakıp sürekli kendi değerlerini güzel görüyor, -ekonomik sıkıntılar gibi- fotoğraf hakikati önüne koyunca kızıyor: Faşist… (Fransa, İtalya ve en son Almanya seçiminde görüldüğü gibi!) Halbuki, özellikle son kırk yıldır yarattığı -kendi hırsına yenik düşen- tekno Frankenstein hikayesi/neoliberalizm gerçeği ile yüzleşmekten kaçınmaması gerek. İşte… Trump ülkesinin jeopolitik gerçeğinin farkında mı? Trump, ABD dış politikasının artık sürdürülemez olduğunun farkında mı? Bu nedenle mi “kartların yeniden karılmasına” destek veriyor? Evet, globalizm/küreselleşme yenilmiştir. Evet, Batı’nın neoliberal “devletsizleşme” dayatmalarından kurtulan Rusya gibi ulus devletler kazanmıştır/kazanacaktır… (Hüda-Par’ın bu gelişmeleri analiz edemeyip, liberallerin batmakta olan kayığına binip Kemalizmi suçlaması önyargılı ve kullanılmaya müsait dar siyasi yapısının sonucudur.) Trump, -büyük açıklar veren bütçesi gibi- çeşitli ekonomik veriler yüzünden içe dönmek zorunda kaldı. Yoksa, Amerikan mali piyasalarının çökeceğinin farkında. Uluslararası çatışmalara-savaşlara verecek tek senti yok… İngiltere’nin kopması gibi Avrupa Birliği yalnızlaşıyor. Yarattıkları korkuları şimdilik dağılmamalarına engel… Rusya’ya dün yapılan yıllardır Türkiye’de de yapılıyor; sanki kaç bin yıllık devlet geleneğimiz yokmuş gibi! Dünyada “düşünce atlası” yeniden oluşurken, unutturulan -kökümüz- Asya tarihi birikimimizi hatırlama zamanı geldi.",https://www.nefes.com.tr/yazarlar/soner-yalcin/kendine-guveni-kaybetmek-17744
Soner Yalçın,Pusu kültürü,27 Şubat 2025 05:00,"Dedim ki: Dünyada yeniden “düşünce atlası” oluşuyor. Yeni dünya düzeni kuruluyor. Bunun üzerine tartışmalar yapmamız gerekiyor… Yok. Tahammülü zor vasatlık sizi hep aşağıya çekmeyi sürdürüyor. Çünkü, entelektüel birikimimiz yok. Kurnazlar ülkesiyiz; bizde pusu kültürü var! Dün Erdoğan’ın diploması polemiği ile yıllar geçirdik. Bugün İmamoğlu’nun diploması üzerinden hız kesmeden benzer lakırtıyı sürdürüyoruz. Haziran 2014 tarihinde “Kayıp Sicil/Erdoğan’ın Çalınan Dosyası” kitabımı çıkardım. Her daim olduğu gibi kendi “mahallemden” öncü olmanın “dayağını” yedim. Çünkü: Erdoğan’ın üniversite mezunu olduğunu ve diplomasının olduğunu belgelerle sundum. Kafa karıştırıcı tarihlerin, ismi sürekli değiştirilen okulların gerçeklerini anlattım. (Merak edenler ilgili kitabıma bakabilir.) Odatv yazarı Rafael Sadi, Erdoğan ile sınıf arkadaşı olduğunu ve o günleri bana ayrıntılı anlattı. Yazdım. Sonra ne oldu dersiniz: “Erdoğancı olmakla” itham edildim! Rafael Sadi ise, “MOSSAD ajanı” ilan edildi! Kimseler hakikati aramıyor ülkemizde. Bildiğini sandığı şeyin onaylanmasını bekliyor sadece. Bu sebeple: Gazetecilik değil, algı operasyonu yapmamız isteniyor... Aradan yıllar geçti: Diploma kurnazlığına rağmen Erdoğan’ın cumhurbaşkanı olması engellenemedi. Peki, bugün değişen ne? İmamoğlu’nun cumhurbaşkanı adayı olmaması için her tür kurnazlık deneniyor. Sahiden bıktırıcı değil mi artık bu yaşadıklarımız? İkiyüzlü düzen: Vasatlık Meşhur rivayet: Osmanlı/Fatih ordusu İstanbul surlarına dayandığı günlerde, şehrin içine sıkışıp kalmış Hristiyan Ortodoks din adamları Ayasofya’da toplanıp “meleklerin cinsiyetini” tartışma konusu yaptı! Oysa. Gerçek olan; Ayasofya’daki tartışma konusu “melekler bizi kurtarır mı” sorusuna yanıt bulmaktı… Kim hakikati arıyor ki? İşte... Diploma meseleleri buna benziyor. Dün gibi bugün de tek hedef var: Cumhurbaşkanlığı seçimi: - İmamoğlu “yargıçlara hakaret etti” diye ceza verip cumhurbaşkanlığı adaylığını engelleyelim… - İmamoğlu “savcıları hedef gösterdi” diye ceza verip cumhurbaşkanlığı adaylığını engelleyelim… - İmamoğlu “kamu çalışanlarını tehdit etti” diye ceza verip cumhurbaşkanlığı adaylığını engelleyelim… - İmamoğlu Beylikdüzü belediye başkanlığı döneminde “ihaleye fesat karıştırdı” diye ceza verip cumhurbaşkanlığı adaylığını engelleyelim… Ve en son İmamoğlu’nun diploması gündeme getirildi. Dejavu! Erdoğan ile yaşanılan benzeri soruşturmaları, davaları, cezaları ve diploma konusunu yine yaşıyoruz! Yorucu değil mi? Evet, bıktırıcı değil mi? Dün “Erdoğan’ın diploması var” dediğimde saldırıya uğradım, bugün “İmamoğlu ile ilgili tüm soruşturmaların-davaların sebebi siyasidir” dediğim için saldırıya uğruyorum. Gerçek aranmıyor, habercilik istenmiyor ve “gazeteciliği bizim kurallarımıza göre yap” baskısı artıyor… Bunu FETÖ döneminde yaşadım, hiçbir baskıya boyun eğmedim ki bilirim; sonunda kazanan sadece hakikat olur. Bu köşenin adını boşuna “Hakikat” koymadım... Felsefeci yazar Alain Deneault “Vasatlığın İktidarı” kitabına şunu yazdı: “Ah ne acı! Tek pare top atılmadan vasat, iktidarı ele geçirdi.” Mesele ne Erdoğan’ın diploması, ne de İmamoğlu’nun diplomasıdır! İsimlerin önemi yok. Ana mesele, çıkarı için her yolu mübah gösteren bu iki yüzlü vasat düzendir. Ve soru şudur; biz buna nasıl teslim olduk? Ya da soru şu: Aklımızı nasıl kaybettik? Entelektüel kıtlık dönemi 12 Mart 1971 askeri darbesiyle başladı. 12 Eylül 1980 askeri darbesiyle doruğa çıkarıldı. Yeni paradigma/model: Akılsızlık yaratma projesi… Aptallaşın müjdesi… Zihni, artık yolunu bulamayacak, konuşamayacak hale getirmek, felç etmek… Ardından zihinsel protez “icat” edildi: Dayatılanı sorgusuz kabul eden -akılcılığı, sağduyuyu, şüpheyi düşman gören- otoriter bir düzen… Küreselciliğin denetimi altına sokulan bilgi, ustalıkla yeniden üretildi: “Tüm bildiklerinizi unutun.” Merkezinde vasatlığın olduğu -daima para çıkarcı dayanışmanın- uzlaşma kültürü yaratıldı; “ideolojiler öldü; ne sağcıyız ne de solcu!” Düşünce hapse atıldı. Düşünce ürkekleştirildi. Dogmatik vasatlık böyle böyle iktidara taşındı. Özünde üzerinde anlaşma sağlanan tek şey entrika becerisi oldu! Buna karşı çıkan bir avuç insan “patolojik dinozor” olarak damgalandı! Matah olmayanlara -liyakatsizlere- boş sözlere her “kapı” açıldı… Yani: Mesele ne salt Erdoğan… Mesele ne salt İmamoğlu… Asıl mesele biziz! Yıkıma sürükleyen vasatın egemenliğine teslim olmuşuz. Baksanıza: Diploma olsa ne olur, olmasa ne olur; yaratıcı zihin katledildi. Entelektüel kıtlık yaşıyoruz. İçi boşaltılarak teslim alınıp, yararsız hale getirilen üniversitelerin verdiği diplomayı bu derece önemli hale getirmek vasatlığı yüceltmektir. Heyhat! Hiç okumayanlar diploma peşinde. Kime ne anlatıyoruz ki… En dibe vurmadan hızlı yükseliş mümkün görünmüyor…",https://www.nefes.com.tr/yazarlar/soner-yalcin/pusu-kulturu-18240
Soner Yalçın,Sosyalist Melami: Şeyh Paçariz,14 Şubat 2025 06:00,"Hacı Ömer Lütfü Paçariz (1870-1928)... Prizrenli idi. İstanbul Fatih Medresesinde okudu. Buradan Kahire’ye giderek El-Ezher’de çalışmaya devam etti. Tasarruf şairi olarak tanındı. Uzun yıllar Prizren’deki Melami Tekkesi şeyhliğini yaptı. Şeyh Bedrettin metinlerini okuyarak sosyalizme dair dini tarihsel değerlendirmeler yaptı. İttihat ve Terakki Cemiyeti’ne girerek Makedonya’da alevlenen 1908 (II. Meşrutiyet) Temmuz Devrimi’ne destek verdi… Türkçe, Arapça, Farsça’ya hakim olup, bu dillerde şiirler yazdı… Bölgedeki bitmek bilmeyen iç savaşlar, Balkan Savaşı ve Birinci Dünya Savaşı ardından ülkesi (tam adıyla Sırp, Hırvat, Sloven Krallığı) Krallık Yugoslavya’sı oldu. Paçariz devrimcilikten vazgeçmedi; Komünist Parti’ye katıldı. Partinin “Sosyalist Fecri” yayınında şiirler yazdı. “Mev’iza: Çiftçi ve İşçi Kardaşlarıma, (...) Kırmızı bayrak odur ayetimiz Hakk, diye dalgalanır rayetimiz Bolşevikler yaşasın dünyade Onların gayreti fevkalade Yaşasınlar Kamenef ile Karenin Yaşasın Troçki ile şanlı Lenin (...)” Seçimlerde Komünist Parti çok büyük oy alınca Krallık tarafından hemen kapatıldı. Keza Melami tekkesi de! Paçariz’i size niye tanıttım? Balkan Sosyalist Melami Federasyonu Melamilerin sosyalist kimliklerine dair ilk Hürriyet gazetesinde yazdım: “Hangi Tarikat Sosyalizmden Yanaydı” (23 Ocak 2011). Yirmi gün sonra FETÖ kumpasıyla hapse atıldım! Neyse. Şunu yazdım: - “Bundan yüz yıl önce Melamiler, ‘Balkan Sosyalist Melami Federasyonu’ kurmak için çok çaba harcadı. Melamilerin sosyalizmle ilişkileri konusunda ne yazık ki hiç araştırma yapılmadı…” Melami Şeyhi Abdülaziz Mecdi’yi (Tolun) tanıttım. 1908 Devriminden sonra Balıkesir’den İttihat ve Terakki Fırkası listesinden mebus seçildi. Cemiyetin sol kanadına mensuptu, “Mutedil sosyalizm gerçekleşebilir” diyordu. Burada sözü Marksist Abidin Nesimi’ye bırakayım. “Yılların İçinden” adlı anı kitabında Melamiler ile ilgili şunu yazdı: - “Balkanlar’da ya sosyalist bir federasyon ya da İslami bir sosyalist Melami federasyonunun kurulması gerekliydi. Sosyalist federasyonu (Alman sosyalist) Parvus Efendi önermişti ve sosyalist Melami federasyonunu da Romen, Makedon, Sırp, Ulah, Rum, Yahudi kısaca Rus Çarlığına karşı olan unsurlara dayandırmayı istiyordu. Miralay Sadık Bey, Yüzbaşı Şabanağa, Terlikçi Salih Efendi hareketi, 1912 Halaskar Zabitan Hareketi, Şeyhülislam Cemalettin Efendi’nin çabaları İslami Sosyalist Melami Federasyonu kurmak istediğinin sonuçlarıdır.” TKP’nin kuruluş aşamasında Melami etkilerinin olması da şaşırtıcıydı. Abidin Nesimi’ye göre; Melamilerin İstanbul’daki şeyhi Terlikçi Salih, Sadrazam Mehmet Şevket Paşa’ya yapılan suikast dolayısıyla tevkif edilip Sinop’a sürüldü. - “Sinop’ta (geleceğin TKP lideri) Mustafa Suphi ile konuşmuş ve Mustafa Suphi’yi etkilemiştir. Mustafa Suphi’nin ‘İslamcı Masonluğu’ yani Melamiliği bu görüşmeler sonucudur...” Son örnekle toparlayayım: “Melamilik ve Melamiler” araştırmasını 1931’de ilk yapan kişi, tasavvuf dünyasını en iyi bilen tarihçi Abdulbaki Gölpınarlı idi. Ki, polis raporuna göre TKP’ye katılan ilk öğretim üyesiydi; itibarıyla 1944 “Komünist Tevkifatı”nda cezaevine atıldı. Duruşmalarda “Müslüman Sosyalist” olduğunu hiç saklamadı… Yani… Melami şeyhi Paçariz tek değildi, Melami yoldaşları vardı. Dört aydır açık sergiyi ne yazık ki geç gördüm: İstanbul Salt Galata’da “Sosyalizme Tercüme” adlı sergiden bahsediyorum. Görmenizi tavsiye ederim 23 Şubat’a kadar açık. Serginin bir bölümünde Mustafa Emin Büyükcoşkun’un hazırladığı “Karşılıksız Aşk” adlı belgeselde, iki sosyalist isim Prizrenli Paçariz ile Priştineli Dr. Hikmet Kıvılcımlı arasındaki hayali diyaloglara yer veriyor: - “Batı dışı modernliklerde ‘ilericilik-gericilik’ ikilemine hapsolmuş kurtuluş ideolojisini irdeleyen enstalasyon, 2000’li yıllarda Türkiye’de siyaset yapmış bir grup hayalperest arasındaki tuhaf ve trajikomik karşılaşmaların izini sürer.” TKP’li Dr. Kıvılcımlı seçilmesi tesadüf değildi. Hikmet Kıvılcımlı, dini politikaya alet etmekten (Eski TCK 163) yargılanan ilk Marksistlerden idi! Suçu; Eyüp Sultan’dan çıkan cami cemaatine sosyalizm ile İslam’ın ortak noktalarını anlatmasıydı. Partisi kapatıldı... Sergide de anlatıldığı gibi Balkan coğrafyasında Türk, Müslüman, Komünist kimlikler dün enternasyonalist sosyalist gelecek idealinde buluşurken, zamanla birbirine nasıl karşıt hale getirildi? Örneğin: Ne zaman ki sömürgeci Avrupa Balkanlara müdahale etti; sosyalist Makedon Devrimci Örgütü bile bölündü. Örgütün lideri Yane Sandanski’nin başını çektiği sosyalistler (levitsi), Balkanlar’ın emperyalizm tarafından paylaşılmak istendiğini söyleyerek, çözümün Osmanlı bayrağı altında eşit hak ve yükümlülüklere dayanan anayasal bir sistemde yaşamak olduğunu savundu... Sonuçta hepsi yenildi, Osmanlı (ve sonra Yugoslavya Sosyalist Federal Cumhuriyeti) paramparça edildi. Geçmişten çıkarılacak ders var; aşkın karşılık bulmasının tek yolu etnisiteye esir düşmemek.",https://www.nefes.com.tr/yazarlar/soner-yalcin/sosyalist-melami-seyh-pacariz-15227
Soner Yalçın,Varka ile Gülşah,21 Şubat 2025 06:00,"Geçen yıl Türkiye’nin sanat eseri ihracatı 15 milyon dolar oldu. En çok satış yaptığımız ülke ABD idi. Haberi okuyunca “nereden nereye “dedim… Kur’an’da yasak yazmamasına rağmen, resime-heykele Hz. Muhammet zinhar/kesinlikle karşıydı. İslam, Arap yarımadasından çıkıp yayılmaya başlayınca her coğrafyada farklı kültürler ile karşılaştı. Örneğin, İran’da insan figürlerinin yer aldığı resim sanatı/minyatür geleneği vardı. Geleneği Anadolu Selçuklular da devraldı. Mesela 13’üncü yüzyılda -Hz. Muhammet döneminde geçen- “Varka ile Gülşah” aşk hikayesinin 71 minyatürü vardır. Yapan nakkaş Abdülmümin el Hûyi Türk’tü. Ki, Türklerde İslam öncesinde minyatür geleneği, Orta Asya’da Uygurlar döneminde vardı. Osmanlı’nın beylik döneminde ne minyatür ne de hayvan insan figürlerinin yer aldığı çini işçiliği vardı. (Yavuz) Selim, Çaldıran’da (1514) Şah İsmail’i yenince İran’dan getirilen savaş ganimetleri arasında minyatürler ve bu eserleri yapan sanatçılar vardı. Kanuni Süleyman dönemi başta olmak üzere minyatür geleneği yaygınlaştı. Bunlar genellikle sarayın hamiliğinde yapıldı. Kadızadeler gibi muhalifler minyatürlere saldırılarda bulundu. Gelelim resim konusuna… Hristiyan resim tarihini değiştiren Caravaggio’nun 1602 yılındaki “Şüpheci Thomas” resmi neyse, Osmanlı tarihi açısından Gentile Bellini’nin 1480 senesindeki (Fatih) II. Mehmet tablosu da odur… Sadece Bellini yoktu; -örneğin- İtalya’da ressam Maestro Paolo’nun yanında çalışan ve döndüğünde Fatih’i gül koklarken tasvir eden portresini yapan Sinan gibi Türk ressamları da vardı… Devrimci Fatih’ten sonra tahta geçen muhafazakâr II. Beyazıt ile başlayan süreçte kırk yıl resim yok sayıldı. Yapılanlar depolara kaldırıldı... Kanuni ile resim yeniden hayat buldu. Rönesans ressamı Melchior Lorck, Kanuni’nin (ve çok sayıda Süleymaniye Cami gibi mekanların, insanların) gravür çizimlerini yaptı. (Geleneksel Türk kıyafetleri giyerek resim yaptırmak o dönem Avrupa’da da moda oldu: Turquerie akımı.) Venedik’teki Titian ve Veronese resim atölyeleri padişahlar gibi Osmanlı üst düzey devlet bürokratların da portresini çizdi. Resimli kitaplar yaygınlaştı. Osmanlı, himayesine aldığı sanatçılara maaş bağladı. Mevkiler bahşetti; -örneğin- Nakkaş Osman’a “Paşa” kariyeri verildi. Önemli hale geldi ressamlar. Şöyle ki: III. Murat gibi ordusunu yönetmekten vazgeçen padişahlar, savaşı temsili resim anlatısından görmeyi tercih etti! 18’inci yüzyılın ikinci yarısında yağlı boya resim, saray çevrelerinde moda oldu… Çırağan Sarayı’nda 1845’te ilk sergi açıldı. Salvatore Valeri’den resim dersi alan, ressam Fausto Zonaro ile resim çalışması yapan “Halife” Abdülmecit, çıplak kadın/nü dahil resim yapan ressam idi. Osmanlı Ressamlar Cemiyeti’ni kurdurdu. Bu derneğin başkanı -her sabah “kırkambar” adını verdiği resim kutusunu eşeğine yükleyip İstanbul’u dolaşan- Hoca Ali Rıza ne çok peyzaj resim yaptı… Uzatmayayım: Cumhuriyet döneminde de resim, devlet himayesi altında varlığını sürdürdü. Neredeyse tek resim alıcısı kamu idi. Ressamlar yurt dışına eğitime gönderildi. Vs. Geldik bugüne: Resmin, meta fetişizmine dönüşmesine! Adalet Cimcoz 1950’de Maya Sanat Galerisi açsa da ekonomik sıkıntılar yüzünden ancak beş yıl sürdürebildi. 1970 ortalarına kadar Türkiye’de resim piyasası denilecek ticari faaliyet yoktu. Ne özel galeriler ne de koleksiyonerler vardı… Resmi antikacılar satıyordu. Tablolar arasında büyük fiyat farkı bulunmuyordu… Özel galeri açmanın öncüsü; aileden antika uzmanı Raffi Portakal ile (Türkçü babası Ahmet Münir’in arkeoloji merakıyla) Yahşi Baraz oldu. Arkası geldi… Halil Bezmen’den Erol Aksoy’a zenginler bu piyasaya girdi. Neoliberalizm ile sanat tacirleri, resmi “ürün” olarak gördü, yatırım varlığı olarak satın aldı. Resmin finansallaşması başladı… Sergi açılışlarına gitmek, galerileri dolaşmak, resim almak modaya dönüştü. Moda, büyük pazar yarattı. Bu piyasanın oluşumunda medyaya görev verildi: Eline verilen metni haberleştiren magazinciler galerilerin gönüllü pazarlamacısı haline getirildi. Sanatçılık, yaratıcılık, özgünlük hak getire! Artık sanat eserinin estetik değerinden çok sanat eserinin kazancı konuşulur oldu… Medyada -galerici aracılığı ya da kişisel ilişkiler ile- yer bulanlar “iyi ressam” sayıldı… Sanattan anlamayan neoliberalizmin yeni zenginleri hiçbir heyecan duymadan bu “ürünlere” hücum etti. Sanat eseri, hisse senedine dönüştürüldü. Geldiğimiz bugünlerde Hz. Muhammet’in hadisleri hiç hatırlanmaz oldu. İslam ülkeleri uluslararası resim piyasasının en büyük alıcılarından oldu. AKP iktidarında devlet koleksiyonundaki tablo kataloglarını yayınlamaya başladı. Baksanıza, artık sanat ihracatçısı olduk!",https://www.nefes.com.tr/yazarlar/soner-yalcin/varka-ile-gulsah-16881
Soner Yalçın,Kalitenin tasfiyesi,05 Şubat 2025 05:55,"Amasya’nın bir köyünde dünyaya geldi. Dokuz yaşına kadar köyde yaşadı. İlkokulun ilk iki sınıfını köyde okudu. “Okula girdiğimde kutsal bir mekâna girmiş gibi hissederdim…” - “Köy okulu ve köy öğretmeni, Cumhuriyet’in köylere uzattığı dokunaçlarıydı. Okul ve öğretmen Cumhuriyet’in ta kendisiydi…” Her yoksul aile gibi köyden şehre göçtüler. İlkokul öğretmenlerine hayrandı bu sebeple; ODTÜ eğitim fakültesine girdi, 1982’de mezun oldu. Eğitim yönetimi alanında master için ABD Minnesota Üniversitesi’ne gitti. Doktora derecesini de aynı alanda, aynı üniversiteden aldı. Doktora tezine, ABD’deki “Uluslararası Eğitim Planlaması Derneği” tarafından “kuramsal modellemede yılın doktora tezi ödülü” verildi… Yurda döndü, 1993 yılında ODTÜ’de öğretim üyeliği görevine başladı. Eğitim Fakültesi dekan yardımcılığı, bölüm başkanlığı yaptı. Millî Eğitim Bakanlığı-Dünya Bankası “Millî Eğitimi Geliştirme Projesi” ve “Mesleki Eğitimi Geliştirme Projesi”nde danışmanlık, YÖK-Dünya Bankası “Öğretmen Eğitimi Projesi”nde yöneticilik görevlerinde bulundu... Sonra, Bahçeşehir Üniversitesi’nde Rektör Yardımcısı ve İstanbul Kültür Üniversitesi Eğitim Fakültesi kurucu dekanlığı görevlerini yaptı... Uzatmayayım... Yaşamından kısa kesit sunduğum kişi, Prof. Hasan Şimşek… Eğitim yönetimi konusunda ülkemizdeki en etkin bilim insanlarından biri olan Prof. Şimşek niçin hiçbir üniversitede tutunamadı, karşısına hep zorluk çıkarıldı? Bu yazının konusu bu soru… Tarih, 30 Ocak 2025. Yer, Ankara TBMM. AKP Grubu adına Sivas Milletvekili Rukiye Toy, özel okulların ücretiyle ilgili konuşmak üzere kürsüye geldi: - “2002 yılında Türkiye’de faaliyet gösteren toplam 2 bin 395 özel okul varken, bugün 12 bin 149 özel okul bulunmaktadır. Eğitim sektörü bu anlamda 2002 yılından bu yana ciddi büyüme göstermiştir. Özel okullarda bugün 1 milyon 407 bin öğrencimiz eğitim görmektedir. Eğitim sistemimiz için önemli bir aktör olan özel okullarımız Türkiye yüzyılı maarif modeli kapsamında öğretim programlarını uygulamakta ve eğitim süreçlerinin daha nitelikli hâle getirilmesi için millî birlik ve dayanışma anlayışıyla üzerlerine düşeni yapmaya gayret göstermektedir…” Milletvekili Toy, sonra okul fiyatlarıyla ilgili rakamlar verdi: -750 bin TL üzerinde ücret alan 22 okulda 1.546 öğrenci, -500 bin TL ile 750 bin TL arasında ücret alan 230 okulda 13 bin 586 öğrenci, -150 bin TL ile 500 bin TL arasında ücret alan 3 bin 873 okulda 151 bin 206 öğrenci, -150 bin TL’nin altında ücret alan 2 bin 826 okulda 73 bin 793 öğrenci eğitim görmektedir… (Toy’un ilk cümlesindeki özel okul ve öğrenci sayıları ile fiyatlardan bahsettiği cümlelerdeki sayılar tutarsız ancak konumuz bu değil.) Neyse… Prof. Hasan Şimşek’in aklıma gelmesinin sebebi bu konuşma oldu. Ki bu sözler milletvekilinin şahsi görüşü değil, AKP eğitim sistemini özelleştirmeci neoliberalizme terk etmekle kalmayıp bir de bununla övünüyor… İmam Hatip ve İlahiyat mezunu Rukiye Toy gibi politikacılar derinde yatan sorunun salt din dersi ile yok edileceğini sanıyor! Sadece eğitimin değil tüm toplumsal yaşamın nasıl paraya bağlandığını kavrayamıyor bizim mukaddesatçılar… Prof. Hasan Şimşek, neoliberalizm-eğitim ilişkisi konusunda kitaplar yazdı. - “Türkiye’de Devlet Okulu Neden Hedefte/Yeni Liberal ve Yeni Muhafazakâr Taktikler” kitabı bunlardan biri… - “Yeni Toplumculuk ve Yeni Toplumcu Eğitim” kitabı gibi her yazdığını merakla okudum. Özel üniversitelerde barındırılmamasının sebebi bu tür çalışmaları idi. Hiç geri adım atmadı: - “Yeni Liberal ekonomi politiğin dünyamızı bir ahtapot gibi sardığı 1990’ların başlarından beri dünyada devlet okulu serbest piyasacıların ağzını sulandırmaktadır…” - “Devlet okuluna karşı ilk sistematik saldırının anavatanı ABD’dir. Neo-Liberal ekonominin ‘babası’ Milton Friedman (‘dedesi’ Frederich Von Hayek), politikalarının kapsamına eğitimi ve devlet okulunu dahil etti. Çözümleri basitti: Devlet okulu, liberal piyasa kapitalizmine açılmalıdır…” - “ABD’de devlet okuluna yeni bir alternatif 1983 yılında yayınlanan raporla geldi. Başkan Ronald Reagan’ın Eğitim Bakanı Terrel Bell ve 18 kişilik ekibi tarafından hazırlanan, ‘Bir Ulus Tehlikede’ başlığıyla yayınlanan rapor izleyen yıllarda Amerikan eğitim sisteminde köklü değişikliklere yol açtı…” Amerikancı/neoliberal bu eğitim sistemi Turgut Özal eliyle Türkiye’ye getirildi, AKP eliyle büyütüldü… Mesela: Eğitimi piyasalaştırmak için kimileri sistematik biçimde medya organlarını kullanarak devlet okulu aleyhinde kampanyalar yürüttü/yürütüyor. Örneğin, devlet okullarında öğrencilerin madde bağımlılığı görüntülerinin medyaya sürekli servis edilmesi gibi... Pek şöhretli eğitimciler, sözde eğitim uzmanı gazeteciler “devlet okulu kötüdür” fikrini halkın zihnine yerleştirip, velileri korkutup özel okullara yönlendiriyor! Konu, derinlikli, bu köşeyi aşar. Son olarak şunu diyeyim: Milli Eğitim Bakanı olması gereken Prof. Hasan Şimşek gibi değerin/değerlerin neden “işsiz” bırakıldığını anlıyorsunuz değil mi?",https://www.nefes.com.tr/yazarlar/soner-yalcin/kalitenin-tasfiyesi-13155
Soner Yalçın,Stratejik zeka arıyoruz,21 Ocak 2025 05:50,"Konuyu CHP yönetimine getireceğim ama önce birkaç cümle yazmalıyım: Strateji, siyaset sanatıdır. Her siyasi partinin stratejiye ihtiyacı vardır. Hiçbir ciddi organizasyonun bundan yoksun olması düşünülemez. Stratejiye sahip olmak demek; kısa vadeli veya rutin işlerden kopup, uzun vadeye/esas konulara akıllıca bakabilmektir. Ağacı değil ormanı görmektir stratejik bakış. Stratejiniz olmadan herhangi bir sorunla gerçek anlamda yüzleşemezsiniz. Ardından; atılacak adımları önceden düşünmek ve eldeki olanaklarla bunlara ulaşacak araçları iyi belirleyemezsiniz. Stratejiniz olmadan (halktan vs.) destek bulamazsınız ve itibarıyla başarılı olamazsınız. Hasımlarınızın hata yapmasını bekleyen ve sürekli yapılan gevezelikle, riski az günlük taktiklerle oyalanıp durursunuz! Strateji, hamasetle yapılmaz, entelektüel zeka ve cesaret barındıran yaratıcılık şarttır. İktidarın (devlet olanaklarıyla) sizden fazla olan gücüyle laf ebeliği yaparak baş edemezsiniz. Strateji, çözüm odaklı olmak zorundadır ve kibirle-kaba kuvvetle, yalanla-kandırmayla baş etmelidir. Strateji yapmak, risk almak demektir. Ki bu özünde, bir ulusun geleceğini inşa etmektir… Yani: CHP yönetiminin, -iktidar hilelerini yenecek- stratejik zekaya ihtiyacı var! Odisseia”, Homeros’un yaklaşık üç bin yıl önce yazdığı destandır. On sene süren savaştan sonra Truva’nın düşmesinin ardından Odisseus’un evine dönüş yolculuğunu konu alır… “Odisseus” ismi Yunanca’da “bela” anlamına gelmektedir; hem “başı beladan kurtulmayan” hem de “başkalarına bela getiren” … Odisseus’un baskın özelliği sivri zekası ve kurnazlığıdır. Sık kılık değiştirip, sürekli yalanlar söyleyerek rakiplerini kandırır! Kibirlidir. Gururludur. Odisseus, her ne kadar destanın sembolik karakteri olsa da insanlık tarihinde kurnaz ve güvenilmez takipçileri yok değildir! Niccolo Machiavelli bunlardan biri… Yöneticilere el kitabı olarak yazdığı “Prens” adlı eserinde, iktidarın alınması ve korunması için dinsel ya da ahlaki kaygıları dikkate almanın gereksiz olduğunu belirtti. Bu katakullici için amaca giden her yol mübah idi! Dedi ki: - “Çok sevilip az korkulmak mı daha iyidir, yoksa bunun tersi mi? Herkes bunun her ikisinin bir arada olmasını ister ama bunlar birleştirilmesi zor şeyler olduğuna göre, eğer ikisi birden gerçekleşmeyecek ise, sizden korkmaları sizi sevmelerinden daha iyidir.” Machiavelli, güç sahibi olmak uğruna ilkesiz politik hırsın sembolüydü. Tek aradığı kendisine sadakat, adanmışlıktı. Bazı konularda onun hangi tarafı tuttuğu belirsizdi. Uzatmayayım: Odisseus’tan Machiavelli’ye uzanan hileci karakterler bugün Türk siyasetinde de yok mu? Amacı için otoriter kuvvetini kullanan siyasilerden bahsediyorum. Kim olduğunu siz tahmin edin! Peki soru şudur: CHP yönetiminin, sert-zalim tuzaklar barındıran “dalavere siyasete” karşı stratejisi ne? Kırmızı kart çıkartmak mı? Beş taş oynamayı siyaset sanıyorlar! Ve daha da kötüsü var: Strateji, insanlık tarihine savaşlar ile girdi. Bu sebeple, “general sanatı” - “komuta sanatı” dendi. Savaşı kazanmanın çeşitli araçları vardı; düşmana sır/istihbarat vermemek gibi… Bu yazımı bana yazdıran işte bu son cümle oldu: CHP yönetiminin her konuştuğunu biz niye siyasiler aracılığıyla medyada görüyoruz, okuyoruz? Evet kimse kusura bakmasın; CHP’li politikacıların “ağız ishali hastalığı” mı var? Toplantı yapıyorlar on dakika geçmeden ekranda konuşulanları dinliyoruz! Kalabalıklara “ben önemli biriyim” mesajı vermek mi bu gevezeliğin sebebi? Sır saklamak irade imtihanıdır oysa. Sağduyu, akılcı düşünce nerede? Parti disiplinine hiç girmeyeyim… Ruhu olgun tek yönetici yok mu? Bırakın strateji yapmayı, bu parti sır saklamayı nasıl öğrenecek? Bu laf ebelerinin daha da kötü yaptığı ne biliyor musunuz; ülkeye kötümserlik-karamsarlık yayıyorlar. Morali düşük, güvenini kaybetmiş ve panik halindeki “ordu” nasıl zafer kazanır? Hiç mi psikolojik harpten anlamıyorlar? Düşmanın; yorma, tüketme, bezdirme stratejisine “taciz malzemesi” veriyorlar. Koca parti manevra yapma stratejisi bilmiyor! İşte… Ben de burada “strateji yapın” diyorum; ki bunlar daha iki dudağını tutamıyor, ne dehasından bahsediyorum! Halkı tatmin edecek muhalefet yap(a)mıyorlar maalesef. Biliyorum ki ana muhalefet partisinin güçlülüğü ülke menfaatinedir çünkü. Kötü insanlar kumpas kurarken iyi insanların tek güçlü silahı meydan okuyacak/zafer getirecek strateji yapmaktır. Silkelenin artık.",https://www.nefes.com.tr/yazarlar/soner-yalcin/stratejik-zeka-ariyoruz-9703
Soner Yalçın,Kemal Tahir'in kaleminden futbol,03 Ocak 2025 06:00,"Gazeteci, Kemal Tahir romanlarının önemli karakterlerinden biridir. Çünkü yazarın yaşamında gazetecilik önemli yer tuttu. Geçit, Yedigün, Karikatür dergisi, Vakit, Haber, Son Posta, Tan gazetelerinde çalıştı… Son Posta gazetesi yayın hayatına 1930’da başladı. Muhalif idi. Zekeriya Sertel, Suat Derviş, Naci Sadullah gibi muhalif solcu yazarlar vardı. Kemal Tahir bu gazetede 1936’dan itibaren çalışmaya başladı. Röportajlar yaptı, gözlemlerini yazdı. Nazım Hikmet’e sordu: -Neler hazırlıyorsunuz üstat? -Evvela, Simavne Kadısı oğlu Şeyh Bedreddin adında bir destan. -Mevzuu? -Malum ya, Osmanlı tarihinde bir köylü ve esnaf isyanı vardır, Şeyh Bedreddin İsyanı. İşte onu yazıyorum. O devrin derebeylik nizamı içinde basit bir sosyalizm hareketi olan bu isyan, beni eskiden beri sarıyordu. İlk fırsatta yazmayı çok istiyordum, bu fırsat geldi. (...) -Daha başka? -Bu arada Marksizm’in klasik eserlerini tercüme etmek istiyorum. Bir de faşizme dair romanım vardı, onu gözden geçireceğim. Artık kes, yeter! Yapacağız demek o kadar tatlı ki sabaha kadar bu mevzuda konuşabiliriz. Kemal Tahir’in bu tür röportajları sürüp gitti. Size bambaşka bir konuda, hem de maçlara giderek yazdıklarını aktarmak istiyorum: Futbol! Özellikle son yıllarda ülke gündeminin ağırlıklı konularından biri futbol. Özellikle maç sonuçları ile ilgili kulüpler kendi dışındaki herkesi suçluyor! Komplolar havada uçuşuyor; -siyasete de egemen olan- “üst yapı” burada da sıklıkla ifade ediliyor… Hakemler, bu “görünmez yapının” araçları olarak hep hedefte. Geçen hafta Futbol Federasyonu Başkanlığı hakemlik kurumunu değiştirme kararı aldı. Neyse, sizin zamanınızı bu köklü olmayan palyatif çözümler ile doldurmayalım. Kemal Tahir’in 1936 yılındaki futbol yazılarını okudukça pek bir değişimin olmadığı anlıyorsunuz: Hep öteki suçlanıyor… Oysa: Atatürk Türkiyesi futboldaki geriliği-başarısızlığı gidermek için köklü çözüm arayışına girdi. Mesela, 1924’ten İkinci Dünya Savaşına kadar Billy Hunter, Bela Toth, Fred Pagnam, James E. Donnelly gibi başarılı-tecrübeli antrenörler getirtildi. Amaç, futbol altyapısı ve sisteminde köklü inşa yapmaktı. Sonuç? Kimsenin futbol metodunu filan konuşmak gibi isteği yoktu. Kulüpler sürekli birbirleri ile çatışma halindeydi. Örneğin, futbol fikstüründen şikayetçiydiler. Kemal Tahir ısrarla yazıyordu ama dinleyen kimdi? -“Cemiyet hayatının en büyük düşmanı, dedikodu ve başa geçmek ihtirasıdır. Tesiri altında kalmaya müsait olanlarla doymaz ihtiras sahibi olanları içine karışmaktan menedemeyen teşekküllerin efkârı umumiye karşısında böyle sempati kaybetmeleri memleketimizde sık sık görülen ahvaldendir.” Bunların ağızlarında tek söz vardı; “Bütün takımlar bize karşı birleşti.” Maçları kaçırmayan Kemal Tahir, “futbolumuzu kurtarmak için neler yapmalıyız” diye sıklıkla yazdı: -Sistemsizlik… -İstikrarsızlık… -Kondisyonsuzluk… -Sahasızlık ve bunların nizami olmaması… -Parasızlık… -Genç futbolcuları denememek… -Hakeme bıkmaz tükenmez şekilde itiraz etmek… -Rakibine çok sert kırıcı harekette bulunmak… -Her fırsatta sahayı terk etmek… -Ruhsal gelişmemişlik… Dedi ki yazar: “Şu malum ola ki, dünya yüzünde disiplin, bilgi ve metottan kimseye zarar gelmemiştir.” Futbolumuzun sorunu hâlâ aynı olabilir mi? Evet. Kemal Tahir, dönemin hakem komitesi başkanı Nüzhet Abbas’ı da eleştirdi. Dedikoducu buldu! Hakem yetiştirilmesi konusuna özel önem verdi. Bu nedenle yapılan toplantıları bile futbol yazarı olarak takip etti. Milli takımın başına getirilen teknik adam James E. Donnelly’nin hakem konusundaki 19 Ekim 1936 tarihindeki toplantısına katıldı. Donnelly’nin hakemlerden istekleri vardı: -Haftada en az iki gün antrenman yapın, kondisyon sorununuz nedeniyle topu uzaktan takip ediyorsunuz. Futbol artık tamamen sürat oyunu… -Düdük çalmayı bilmiyorsunuz, yanık yanık, baygın baygın, uzun uzun çalmayın… -İhtarlarınızı elinizi kolunuzu sallayarak yapmayın… -Hokkabazlık, gözbağcılık gibi futbolcuların çok oyununa geliyorsunuz… -Adam ile topa sert oynama arasındaki farkı bilin… -Futbol kulübüne mensup olmaktan vazgeçin… Meseleyi tam olarak ortaya koyan sözü şu oldu: -Aut atmak usulü değişti, biliyor musunuz? Antrenör Donnelly konuşması bittikten sonra, “sorusu olan var mı” diye salona sordu. Tek soru soran olmadı! Toplantıyı takip eden gazeteci Kemal Tahir şunu yazdı: -“Önümüzdeki hafta bu nasihatleri alan hakemlerimizi seyre gideceğim. Ama sadece hakemlerimizi seyre.” Kemal Tahir pek maça gidemedi... Nazım Hikmet, Dr. Hikmet Kıvılcımlı gibi solcular ile “Donanma Davası” kumpasıyla hapse atıldı. Suçu büyüktü; kardeşi bahriye astsubayı Nuri Tahir’e okuması için Sabahattin Ali kitabını vermişti! 12 yıl hapis yattı. Aradan yıllar geçti; Türkiye’de kulüp başkanlarından hakemlere futbol hâlâ tartışma konusu…",https://www.nefes.com.tr/yazarlar/soner-yalcin/kemal-tahirin-kaleminden-futbol-5944
Soner Yalçın,Hakan Fidan hedefte,22 Ocak 2025 05:50,"- “Hakan Fidan ‘Emin/Metin’ kod adını kullanıyor…” - “Ankara’daki evini Erdoğan’a kiraya veren AKP Milletvekili Faruk Koca ‘Furkan’ kod ismini kullanıyor…” - “İran ajanı Seyit Ali Akbar ise ‘Hamit’ kod ismini kullanıyor…” - “Hakan Fidan ile Seyit Ali Akbar ilişkisindeki aracı Faruk Koca’dır…” Bunlar devletin soruşturma dosyalarında yer aldı. O dönem FETÖ’nün en güçlü olduğu yıllardı… FETÖ, 2011 yılında (İran istihbaratının uzantısı “Kudüs Ordusu” diye bilinen yapıyla ilişkili görülen) Selam Tevhid örgütüne yönelik kumpas yaptı. Örgütle bağlantılı görülen MİT müsteşarı Hakan Fidan’ın telefonunu dinlemeye aldı… Yıl 2012. FETÖ, çözüm sürecinde MİT’i PKK ile ilişkili gösterip Müsteşar Hakan Fidan başta olmak üzere teşkilatın kurmay kadrosuna kumpas kurdu. FETÖ, o dönem benzer dezenformasyon yaptı/kasıtlı bilgi yaydı: - “Hakan Fidan İrancı!” - “Hakan Fidan İran ajanı!” Bu mesnetsiz iddialar Wall Street Journal gibi yabancı basında da yer aldı. Kaynağı belliydi. Mesela: Çok gizli damgalı 15 Nisan 2013 tarihli belgede, Amerikan Ulusal Güvenlik Ajansı (NSA) ile MİT arasındaki ilişkiler ele alındı. - “Amerikan istihbaratından son yıllarda gelen bilgiler, MİT başındaki Dr. xxx’in İran bağlantılarına işaret ediyor…” Hakan Fidan niye hedefti? Hakan Fidan kimin hedefindeydi? İran-Kontra/IranGate skandalını hatırlıyor musunuz? İran-Irak Savaşı, 22 Eylül 1980’de başladı. Humeyni İran’ı, Saddam Irak’ına karşı zor durumdaydı. ABD silah ambargosu uyguladığı İran’a 1981’den 1986’ya kadar gizlice silah verdi. Bunun aracısı kimdi; İsrail! Peki: ABD’den önce İran’a el altından silah satan ülke hangisiydi; İsrail! Mesela, 1985 Ağustos sonunda Tahran’a 96 TOW tanksavar füzesi gönderdi. Vs. İngiliz gazeteci Ian Black ve İsrailli tarihçi Benny Morris “İsrail’in Gizli Savaşları” kitabını 1991’de yazdı. İsrail politikalarına destek çıkan bu kitapta yakın tarihe dair ilginç bilgiler var: İsrail’in kimler/hangi iş adamları aracılığıyla İran’a silah satması gibi… Adnan Kaşıkçı bunlardan biri! “IranGate” skandalı deyince herkes Yarbay Oliver North gibi kimi Ulusal Güvenlik Konseyi mensuplarını hatırlar… Ama kimse İsrailli askeri ataşe (ve silah tüccarı) Yaakov Nimrodi’yi tanımaz! (Ki Şah döneminde İran gizli servisi SAVAK’ın eğitimine yardımcı oldu. Iraklı Yahudi aileye mensuptu, Saddam’dan nefret ediyordu...) Keza: Operasyonun beyni MOSSAD başkan yardımcısı David Kimche adını hiçbiriniz duymamıştır. Ama CIA başkanı William Casey ismini herkes bilir. Neye göre olayları-isimleri biliyor ya da bilmiyoruz? Şöyle örnek vereyim: İran’a gizli silah satışı zamanla ABD ile İsrail arasını açtı; aracı MOSSAD dışlandığını düşündü. Hemen ardından birden küresel medyada Yarbay North ve Robert Carl ‘Bud’ McFarlane gibi ulusal güvenlik danışmanlarının isimleri çıkmaya başladı: IranGate patladı. İran’a silah satışına dair ABD’de kurulan Tower araştırma komisyonu, 27 Şubat 1987 tarihli raporunda İsrail’in oynadığı role dikkat çekti. Ama bunu kimse yazmadı. İsrail parlamentosu olayı araştırmadı bile… Hakan Fidan’a yapılan kumpası unutmuş değilim… Bizim medyamız, küresel medyanın tercümanı. Hiç sorgulamadan önüne konan haberi sakınca görmeden yayınlıyor. FETÖ döneminde bundan çok çektik. Akıllandık mı? Ne gezer, ezber sürüyor. Suriye iç savaşının başlamasıyla FETÖ’nün Hakan Fidan’ı hedef alması tesadüf mü? MOSSAD, MİT’in Suriye’de inisiyatif almasından rahatsız oldu. Sadece iki operasyonla Hakan Fidan hedef yapılmadı. MİT TIR’ları olayını da hatırlayınız… Ve: “FETÖ” diye yazdığımı siz “MOSSAD” diye okuyunuz lütfen... Bugün ülkemizde FETÖ var mı? “Var” gibi görünüyor; çünkü İran düşmanlığı hız kesmeden sürüyor! Kimi bunu mezhepsel inançla yapıyor ama kimi hâlâ MOSSAD etkisinde görünüyor. Kimilerinin Suriye için zafer naraları atması bittiyse İsrail’in/MOSSAD’ın gelecek stratejisi konusunda düşünmeye başlaması iyi olur. Sadece duygusal bakış değil, küresel medya propagandasından/Siyonist lobisi etkisinden de kurtulmak şart. Söylenti ve yalan haber yazmak bunların en etkili silahı… Hele hele kullandıkları FETÖ gibi araçların farkında olmak elzem… Yoksa kim iyi, kim kötü bilemezsiniz. Dostunuzu düşman bellersiniz! Burası Ortadoğu, temkinli olmak şart… Bugünlerde Hakan Fidan ile ilgili küresel medyada çıkan yalanları da bu minvalde değerlendiriniz. Fitneyi FETÖ bırakıyor “METÖ” sürdürüyor…",https://www.nefes.com.tr/yazarlar/soner-yalcin/hakan-fidan-hedefte-9905
Soner Yalçın,Ferdi Tayfur ve Marks,07 Ocak 2025 05:55,"İlk, Marksist Frankfurt Okulu’na karşı Nazi Almanya’sı başlattı ve bu komplo teorisini ABD dünyaya yaydı: Bolşevik kültürü! Yani, komünistler dini yok ederek yerine kendi kültürlerini koyacak... Ülkemize bunun yansıması Soğuk Savaş ile geldi; Allahsız komünistler… Kuşkusuz bu komplo teorisinin hiçbir dayanağı yoktu ki unutulup gitti... Ancak -her ne kadar saptırılsa da- Marksist kültür teorisi yok değildi; 20’nci yüzyıl Marksist teorisyenleri arasında yer alan Lukacs, Gramsci, Ernst Bloch, Walter Benjamin, Adorno, Fredric Jameson, Terry Eagleton’a kadar uzanan birçok düşünür kültürel formların üretimini, toplum ve tarihle olan bağını, kitleler ve sosyal hayat üzerindeki etki ve etkileşimlerini inceledi. Batı’da özellikle 1960’larda hayli rağbet gören bu tartışmalara, Türkiye’deki sol hareketler duyarsız kaldı. Göstermelik türkü, saz ve kilimi aşamadı! İşte… Bize özgü olan arabeski bile anlamaya-kavramaya çalışmadı. “Yoz müzik” deyip üstten bakıp geçti… Keza, ülkemizdeki akademi dünyası bile milyonları etkilemiş bu müziğe dair sadece iki üç çalışma yaptı. İnanılacak gibi değil! 1970’lerde gecekondunun-taşranın arabeski hangi koşullar içinde doğdu ve hangi koşullar içinde yerini 1990’larda şehirli pop müziğe bıraktı? Bu olgu nasıl analiz edilmedi? Hele toplumu dönüştürmeyi amaçlayan sol, bir-iki üstten ezberci sözle buna nasıl sırtını döndü? Evet, konuyu Ferdi Tayfur’a getireceğim… Çocukluğum Çorum’da geçti. Annem, mahalleli kadınları çoluk çocuğu toplayıp Saray Sineması’na götürürdü. Bunlar zengin kız-fakir oğlan aşkını anlatan salon filmleriydi. Ağabeyim beni Turan Sineması’na götürdü; Yılmaz Güney’in “Umut” filmi. 12 yaşına basınca -ki ondan küçük yaşlara izin yoktu- arkadaşlarımla sinemaya gitmeye başladım. Bir gün… Hiç unutmuyorum; salon tıklım tıklımdı ve seyircilerin yarısı askerdi. Adını o gün öğrendiğim Ferdi Tayfur’un “Çeşme” filmiydi bu... Ferdi Tayfur her şarkı söylediğinde seyirciler şarkıya eşlik ediyor, “Baba” diye bağırarak taşkınlık yapıyordu! Neler oluyordu? Ferdi Tayfur kimdi? Ülkemizde politik sloganlar dışında başka bir söz daha duyuluyordu ve üstelik bu da kitleseldi. Hem sinemaya hem müziğe egemendi... Peki hangi ihtiyacı gideriyordu bu? Hangi koşullardan doğmuştu? 1970’ler… Türkiye’nin sosyolojik yapısı değişiyordu. Sol ise bunun sosyokültürel yönüyle/toplumsal değişimiyle-dönüşümüyle pek ilgilenmedi. Tek doğrusu vardı; halk devrimi yapmak için gecekondu yaparak halkı yanına çekmek! Ama o halkın, yeni müziğine dudak büktü. Sinizm idi bu… Arabeskin sembollerini, kodlarını çözemedi; anlamaya çalışmadı sol. Bir ezberi vardı ve halkın dini, iktisadi, siyasi, toplumsal ya da sosyokültürel yapısına dönüp bakmadı bile. Oysa. 1970’lerin dehşetengiz enflasyon hızı, ekonomik açmazları, bunalımları, katlanılmaz acıları ve umutsuzluğu Ferdi Tayfur’un sesiyle acılar çeken toplumun çığlığı idi… Büyük sessiz kitle, devrimci marşları değil, Ferdi Tayfur’un şarkısını söylüyordu… Arabesk yeni bir kimlik doğuruyordu! Ve evet, sol buna duyarsızdı, anlamaya çalışmadı bile... Bu yazı, arabeski ve Ferdi Tayfur’u övmek amacıyla yazılmadı. Yazının gayreti, bu kitleselleşmiş olguya solcuların niçin duyarsız kaldığını, nitelikli kültürel eleştiri yapmadığının altını çizmek… Adorno, sosyalist devrim yerine Hitler faşizminin iktidara gelmesindeki kültürel nedenleri anlamaya çalıştı. Kapitalizm koşullarında sanatın nasıl metalaştırıldığını, halkı yozlaştırmak için nasıl araç yapıldığını “Caz Üzerine” adlı makalelerinde ele aldı. O dönemin modası, bu müzik türünü 1930’larda hunharca yerden yere vurdu. Adorno’nun kimi yazdıkları bugün gülünçtür; beyaz ırkın tahakkümüne karşı Afro-Amerikalı halkın direnişinin müziği olduğunu nasıl gözden kaçırdı? Adorno, caz müziğe nasıl bakıyorsa bizim sol da arabeske öyle baktı; tiksintiyle! Ama Adorno’nun gerçekliği yok değildi; cazı, insanların kendilerine acı çektirdiği/sadomazoşist bir tür olarak buldu. Arabesk ile benzerliği yok değil; karamsarlığın, dertlerin, umutsuzluğun ve başarısızlığın dışa vurumu… Toparlarsam: 1970’lerde sol ne arabeski ne de bunu dinleyen büyük kitleyi kavramaya çalışmadı. Yok saydı... Ya bugün? Türkiye’nin son yıllarda Spotify verilerine göre en çok dinlenen -arabesk türü- rap müziğine hâlâ benzer bakışı var. Ben ne arabesk hayranı oldum ne de rap müzik dinledim. Ve fakat milyonları ilgilendiren bu müzik olgusunun yok sayılmasına ve buna seçkinci tavırla yukarıdan bakılmasına karşıyım… Sığ ve dağınık eleştirilere tahammülüm yok. Ki bu tavırların sebebi; kitle kültürü ve kültür endüstrisi kavramlarını ele alan entelektüel çalışmaların ve tartışmaların ülkemize pek uğramaması... Milyonları etkilemiş Ferdi Tayfur olgusu “ciyak ciyak sese” indirgenebilir mi? Halkın içinden çıkanların halka yabancılaşması ayrı yazı konusudur.",https://www.nefes.com.tr/yazarlar/soner-yalcin/ferdi-tayfur-ve-marks-6671
Soner Yalçın,Sovyetler Birliği’ni kim yıktı,02 Ocak 2025 06:00,"Suriye’de olanlar iktidar taraftarlarınca “devrim” diye açıklanıyor! AKP’nin kuruluşu da o dönem “yenilikçi” diye tanımlanmıştı. AKP’nin çeyrek asırda ne kadar “yenilikçi” olduğunu yaşadık! Bu partinin bir çeyrek asır daha yaşayacağını tahmin ediyor musunuz? Çok farklı bir örnekle açıklamak istiyorum. Ki: Yazıma kimi solcu arkadaşlar tepki gösterecek, “ne alaka” diyecek. Yazıma kimi Stalinist çevreler tepki gösterecek. Öncelikle belirteyim; yazı hayatımda kaba Stalin düşmanlığı yapmadım, yapmam. Ancak eleştirmekten de geri durmam. Bu yazının amacı; eleştiri kültürü olmadığında sonun daima hüsranla bittiğini göstermektir. Şaşıracağınız bir benzetme yapacağım: Bolşevik Parti ile AKP ilk bakışta çok alakasız gözüküyor. Doğrudur, ideolojileri dahil tek bir ortak benzerlik yok, taban tabana zıtlar... Fakat burada ele alacağım konu, zamanla iki parti yapısının benzerliği! Bunu aklıma düşüren Marksist Sungur Savran oldu. Geçen ay yıkılış yıldönümünde “Sovyetler Birliği’ni kim yıktı” diye makale yazdı: “Marksistler 1991’den beri her konuda tartışıyor. Küreselleşme mi, Post-Fordizm mi, Yeni Dünya Düzeni mi, emperyalizm mi, 11 Eylül mü, ılımlı İslamcılık mı, ‘Arap Baharı’ mı, ‘müşterekler’ mi, ‘küresel finansal kriz’ mi, ‘mülksüzleştirme yoluyla birikim’ mi, daha ne isterseniz var tartışma konuları arasında. Deleuze’ler, Foucault’lar, Lacan’lar, Bourdieu’ler de var. Bir tek şey yok: Bir çığır açmış olan Ekim devriminin ürünü Sovyetler Birliği neden çöktü?” Sungur Savran, sorusuna 85 sayfada yanıt arıyor. Katıldığım katılmadığım tespitleri var ama meselem bu değil. Benim aradığım; bir devrimci partinin zaman içindeki yozlaşmasının nasıl çöküşe yol açtığı? Ders alınacak tarihsel bir deneyim var karşımızda. Bolşevik Parti’yi yazdım, AKP sen anla Lenin, 1924 Ocak ayında öldü. Bir yıl önce felçli yatağındayken, Bolşevik Parti yönetiminde iktidar mücadelesi başlamıştı. Partide dört temel hizip vardı: -Genel sekreter sıfatıyla parti üzerinde güçlü kontrol kurmuş Stalin… -Parti içinde her zaman birlikte yürümüş “orta yolcu” Zinovyev-Kamenev ikilisi… -Parti teorisyeni olarak sivrilmiş “sağ eğilimli” Bukharin… -Sürekli devrim teorisyeni Troçki… Dört hizip arasında ittifaklar sürekli değişse de kazanan Stalin oldu. Hatta, 1932’de bütün öteki hizipler/ “Ryutin muhalefeti”, Stalin’e karşı son kez birleşse de başarıya ulaşamadı. Yine Stalin kazandı. Peki, bundan sonra Bolşevik Parti’de neler oldu? Yaşananları “bize” benzeyenlerden seçtim: Kontrol tek liderde toplandı; Stalin. O kimi işaret ederse, koltuğa o oturtuldu. Parti içi demokrasi yok edildi. Partinin seçim ilkesi tamamen kağıt üzerinde gerçekleşti. Partide ve devlette tek kişiye bağlı “bürokratik elitlerin” bulunduğu “nomenklatura” oluştu. İtibarıyla parti giderek kendi çıkarlarını halktan ayıran, üstünlükler elde etmeye ve elde etmiş olduğu ayrıcalıkları korumaya çalışan, kariyerist, köşe dönmeci grupların istilasına uğradı. Gelinen durumu eleştiren herkes, “düşman ile iş birliği yapıyor” gibi farazi suçlamalara maruz kaldı. (Kızıl Ordu da bu kumpaslardan kurtulamadı; askeri deha Mihail Tuhaçevski vd. idam edildi.) Süreçte Bolşevik Parti liderlerinin çoğu “beyaz temizlik” ile tasfiye edildi. Her seferinde dendi ki; ülkenin mevcut durumu/reel politiği bunu zorunlu kılıyor… Sonuçta, devrim “yeni insan” yaratamadı, çürüme başladı. Tanıdık geliyor mu; Bolşevik Parti yozlaşması ve ülkenin çöküşüne giden yolu açan bürokratikleşme? Buradan bize döneyim: Halktan kopuk bürokratizm Deniyor ki, Ahmet Davutoğlu AKP’ye dönecek... Deniyor ki, Ali Babacan AKP’ye dönecek… Dönerler mi bilmem! Niye gittikleri üzerinde durmak gerekmiyor mu? Bu soruyu ideolojik değil parti yapısı üzerinden yanıtlamak istiyorum: Demokratikleşme hedefi ile kurulup iktidara gelen AKP, çeyrek yüzyılda nasıl değişim geçirdi? Erdoğan, parti içi kanatları/hizbi “kör testereyle” biçti ya da gitmeleri için epey zorladı. Yaşananları biliyorsunuz. Peki… Bugün parti hangi noktaya geldi? Bugün yapılan il-ilçe kongrelerinde de görüyoruz. Erdoğan kimi işaret ederse o isimler seçiliyor. Evet kongreler göstermelik düzenleniyor. Kabine seçimi de bürokrat atamaları da buna dahil; hepsi Erdoğan’ın iki dudağı arasına! Mesele sadece AKP değil. Tek adamın verdiği/vereceği kararlar veya öngörü yoksunluğu-kavrayışsızlık, “parti devlet” yönetimi ülkeyi derinden etkiliyor. “Aslolan ülkenin bekasıdır” vs. diye konuşanlar tek farklı ses duymak istemiyor! Yeni kuşak inşası için ortaya atılan imam hatip okulları gibi projelere girmeyeyim. “Devrim” yapacaklardı, ülkeyi vasatlığa mahkum etmediler mi? Bolşevik Parti’nin başına gelenler ders alınacak nitelikte. Dünyanın yarısına hükmeden Sovyetler Birliği’nin paramparça olmasında parti yozlaşması göz ardı edilemez.",https://www.nefes.com.tr/yazarlar/soner-yalcin/sovyetler-birligini-kim-yikti-5762
Soner Yalçın,Mevlit-i Şerif’ten Noel’e,27 Aralık 2024 06:00,"Mevlit, doğum yeri-zamanı anlamına gelir… Mevlit Kandili, Hz. Muhammet’in doğum günü olarak kutlanan özel gece. Yazılan eserlere, “Mevlit-i Şerif” denir… Meşhur Mevlit-i Şerifler var; çok bilinen Süleyman Çelebi’nin 1409’da yazdığı “Vesilet’ün Necat”... Meşhur Akşemsettin’in oğlu (“Yusuf u Züleyha” eseriyle tanınan) Hamdullah Hamdi de “Ahmediyye” adlı mevlüt yazdı. İslam dünyasında Hz. Muhammet’in doğum günü farklı mezheplerde farklı kutlanıyor. Örneğin: Sünniler-Şiiler ayrı tarihlerde kutlar… Kadir gecesinden başka kandiller Kur’an’da yer almaz. Bu sebeple Suudiler başta olmak üzere Hz. Muhammet’in doğumunu kutlamaya karşı çıkanlar var. Ki pek haksız sayılmazlar; kutlu doğum hicri üçüncü asırdan itibaren kutlanmaya başlandı. Osmanlı’da İkinci Selim’den itibaren başladı bu kutlama. Sonra gelenek oldu. Türkiye’de, 1989 yılında itibaren Diyanet İşleri Başkanlığı desteği ile Kutlu Doğum Haftası ilan edildi. Bu da bizden başka hiçbir İslam ülkesinde yok… Benzer görüş farklılıkları Hristiyan ülkelerde Hz. İsa’nın doğumu üzerinden yaşanıyor. Kimi 24 Aralık’ta, kimi 25 Aralık’ta, kimi 6 Ocak’ta, kimi 7 Ocak’ta kutluyor. Kimi ise (İngiltere’de püritenler gibi) kutlamıyor, yasaklıyor! (Yedi milyon nüshası bedava dağıtılan “The Plain Truth” dergisi, her yıl Noel’in kutlanmaması için kampanya yapıyor!) Türkiye’de de ufak bir azınlık Noel-Christmas kutlamalarına çok tepki gösteriyor. Niye? Hangi takvim hangi yılbaşı Türkiye’de kimi Müslümanlar ısrarla Noel ve yılbaşı kutlamalarını aynı kabul ediyor! Bin kez yazdık; bu görüş yanlıştır, cehalet sonucudur… Noel, dini kavramdır. Yılbaşı ise seküler kavramdır. Daha ortada Noel kutlamaları yokken, Roma İmparatoru Julius Sezar döneminde M.Ö. 46’da kabul edilen Jülyen Takvim ile yılbaşı kutlanmaya başlandı. Yani, daha ortada Hz. İsa yoktu! Hatta Hristiyanların ilk üç yüzyılda kutladığı birkaç bayram arasında Hz. İsa’nın doğumu (Noel-Christmas) adlı herhangi bir bayram bulunmuyordu. O halde yılbaşına karşı çıkan bazı Müslümanların argümanı nedir? Mesela Osmanlı’nın yaşadıklarından haberleri yok! Hz. Muhammet’in hicretini baz alan “Hicri/Kameri” takvime dönmek isteniyor ise şunu bilmeleri gerek: 1678 tarihinden itibaren kamu-mali işlerde 365 günlük güneş yılını esas alan Rumi yahut Mali diye bilinen takvime geçildi. Tanzimat Fermanı 1839’dan itibaren bu takvimin kullanılma alanını hayli büyüttü. Jülyen ve Gregoryen olmak üzere iki farklı Rumi takvim kullanıldı. Yılbaşına gelirsek: Jülyen esaslı Rumi takvime göre sene başı 1 Mart’tı. 1918’den sonra ise Gregoryen esaslı Rumi takvime geçildi ve bu takvimde ise yılbaşı 1 Ocak oldu. Yani; Osmanlı bile takvim sorununu çeşitli denemeler ile gidermeye çalıştı. Çünkü: Hicri takvim ay yılına göre, Rumi takvim ise güneş yılına göre hesaplanıyor. Hicri yılın Rumi yıldan yaklaşık 11 gün daha geriye düşmesi zamansal sorunlara sebep oldu. Bu sebeple, Suudiler bile 2016 yılında Hicri takvimi bıraktı. Bu sebeple, İslam ülkeleri dini bayramları ortak kutlamak için “tekl i takvim” arayışında. Takvimin Hristiyanlık ile ilgisi yok; Japonya 1873’te, Çin 1912’de takvimlerini değiştirdi. Türkiye Cumhuriyeti 1925’ten beri Miladi takvim kullanıyor. Kur’an’ı Kerim’deki Hz. İsa İsteyen yeni yıla 1 Ocak’ta girsin… İsteyen yeni yıla 1 Mart’ta girsin… İsteyen yeni yıla her yıl günü değişen Hicri takvimle girsin… İsteyen hiç yılbaşı kutlamasın... Bunun gerginlik çıkarma aracı için kullanılması siyasi çıkar sebebiyledir… Yoksa, Hz. İsa’nın doğumunu kutlamaya Müslümanlar niye karşı çıksın? Kur’an’ı Kerim’de kaç kez Hz. İsa, Hz. Meryem adı geçiyor: -“Hani melekler demişti ki: ‘Meryem şüphesiz Allah sana, kendisinden bir kelimeyi müjdeliyor. Onun ismi, Meryem oğlu İsa Mesih’tir. O dünyada da âhirette de şerefli, itibarlı ve Allah’a yakın kullardan olacaktır.” (Al-i İmran/45) -“Şunu bilin ki, Meryem oğlu İsa Mesih ancak Allah’ın peygamberi, Meryem’e ulaştırdığı kelimesi ve O’ndan bir ruhtur.” (Nisa/171) - “Meryem oğlu Mesih ancak bir peygamberdir. Ondan önce de nice peygamberler gelip geçti. Annesi de doğru sözlü, iffetli ve dürüst bir kadındır.” (Maide/75) Kutsal kitapta böyle ayetler var. Hz. İsa, Müslümanların da peygamberi… Hz. Muhammet’in doğumunu kutlayıp, Hz. İsa’nın doğumunu kutlayanlara tepki göstermekte ne oluyor? O halde: Gerek Noel’i gerek yılbaşını huzursuzluk yaratmak için kullanmak olsa olsa bir tağut hurafesidir…",https://www.nefes.com.tr/yazarlar/soner-yalcin/mevlit-i-seriften-noele-4734
Soner Yalçın,İsrail ordusunda Teğmen bir Çerkez,08 Ocak 2025 05:50,"Adı, İzzet Nafsu. İsrail’in küçük Çerkez azınlığına mensup idi. Orduda teğmen rütbesine kadar yükselmişti. Ancak: Ocak 1980’de tutuklandı. İsrail’in yurt için gizli servisi Şin Bet’in kiraladığı bir otelde günlerce işkenceli sorgudan geçirildi. On dördüncü gününde “suçunu” itiraf etti. Çıkarıldığı mahkemede 18 yıla mahkum edildi. Suçu, Arafat’ın örgütü El Fetih grubunun bir komutanıyla Lübnan’da görüşmesiydi! İddiaya göre, Gazzeli dört gencin yapacağı 300 No’lu otobüs saldırısının bilgilerini vermişti. Bu ağır ceza kararından sonra İsrail’deki Çerkezler kararın iptali için çabaladı. İtiraf işkence altında alınmıştı. Davayı, 1890’larda haksız yere mahkum edilerek hapse atılan Fransız Yahudi Yüzbaşı Alfred Dreyfus yargılamasına benzettiler. “Gizli tanık” Lübnanlı Ebu Kasım’ın mahkemeye çıkarılması gibi yoğun çabalar sarf etseler de mahkeme kararından geri adım atmadı. Yıl, 1987. 300 No’lu Otobüs olayında sağ yakalanan iki Filistinli gencin Şin Bet tarafından yargısız infaz yapılması bu istihbarat örgütünün sorgulamalarını gündeme getirdi. Bunlardan biri de İzzet Nafsu idi. Şin Bet, istihbarat zafiyetini genç Teğmenin üzerine yıkmıştı. Öyle ya Çerkez halkı İsrail’de sahipsizdi! Çerkez “Dreyfus” serbest bırakıldı ve köyünde kahraman gibi karşılandı. Bu girişi yapmamın sebebi var: Çerkezler deyince aklımıza ilk gelen folklor. Sonra, Çarlık Rusya’nın -Kafkasya’nın en köklü yerleşimcilerinden- Çerkezlere yaptığı soykırıma karşı direnişleri ve ardından büyük göç sonucu yaşanan ağır kayıpları anmak için Karadeniz’e bırakılan kırmızı karanfiller… Bu kadar… Çerkezlerin Rus Çarlığı’na karşı verdiği mücadeleyi “halkın tümünün bizzat katıldığı haklı bir özgürlük savaşı” olarak değerlendiren Karl Marks, Çerkez Ulusal Kurtuluş Savaşı hakkında 7 Temmuz 1864’te yazdı: -“Rusya’nın Kuzey Kafkasyalılara uyguladığı aşırı önlemleri Avrupa’nın aptalca bir umursamazlıkla karşılaması kendileri için daha kolay oluyor. Kafkasya’nın işgali olaylarını 1815 yılından bu yana Avrupa’nın en ciddi olayı olarak değerlendiriyorum...” Acıdır; kendi tarihimize yabancılaştırıldık. Bir buçuk milyonu aşkın Çerkez, Osmanlı topraklarına sığındı. Ki beklentilerini hiç bulamadılar. Bu da ayrı konu... Peki, Osmanlı paramparça olunca Türkiye toprakları dışındaki Çerkezler ne yaptı? Bugün Suriye konusunda Araplar, Kürtler, Nusayriler, Dürziler hakkında birileri konuşuyor, siyasi talep elde etmeye çalışıyor. Bu süreçte Suriye’deki Çerkezlerin ismini anan yok. “Çerkez” adı sadece Esatlar döneminde Suriye istihbaratının başındaki Ali Memlük’ün Çerkez olması sebebiyle geçiyor. Sanki Suriye’de hiç Çerkez yoktu! Oysa elimde sömürgeci Fransız istihbaratının 1935 yılında Suriye Çerkezleri konusunda yazdığı rapor var. Biliyorsunuz, Birinci Dünya Savaşı’ndan sonra Suriye ve itibarıyla bu ülkedeki Çerkezler Fransız mandasına sokuldu. Rapor ayrıntılı bilgilerle dolu: Osmanlı’nın son döneminde olduğu gibi Suriye’de de günümüzde her etnik grup nüfusunu yüksek gösteriyor. Bu yapay saçmalığın gizli amacına girmeyeyim, somut örnek üzerinden yazayım: Fransız istihbaratı, Suriye’deki Çerkez-Kafkasyalıların soylarının il-ilçe, köylere kadar dağılımını tespit etti. O yıllarda 2 milyon nüfusu olan Suriye’den kimi örnekler vereyim: Halep: 100 aile (Kabardey, Abzah kabileleri) Menbic: 400 aile (Abzah) Konezer: 100 aile (Kabardey) Rakka: 100 aile (Kabardey ve Çeçen) Hama: 50 aile (Bjeduğ) Azez: 15 aile (Abzah) Deyrizor (Selahiye Mahallesi): 20 aile (Çeçen) Tell Smane: 120 aile (Bjeduğ ve Abaza) Rasulayn: 70 aile (Çeçen) Tel Adda: 60 aile (Bjeduğ) Cessine: 30 aile (Dağıstanlı) Ayn Zad: 180 aile (Bjeduğ) Tell Amri: 150 aile (Bjeduğ) Assila: 60 aile (Bjeduğ) Deyr For: 160 aile (Dağıstanlı) Till: 50 aile (Bjeduğ) Şam (Mohajerin mahallesi): 60 aile (Bjeduğ, Kabardey, Abzah, Koçha) Marj Sultan: 70 aile (Abzah) Bley: 150 aile (Koçha, Karaçay) ... Liste uzun ama bugünlerde de sıklıkla dile getirilen bir yer var: Golan! Buradaki Çerkez nüfusundan da örnekler sıralayayım: Kuneytra: 400 aile (Abzah) Mansura: 120 aile (Bjeduğ-Abzah) Ayn Ziyuan: 150 aile (Abzah) Kumsiyeh: 50 aile (Abaza) Cueyzeh: 100 aile (Abzah-Kabardey) Breyka: 150 aile (Abzah) Beerajam: 70 aile (Bjeduğ) Surman: 120 aile (Bjeduğ) Kuşniye: 150 aile (Kabardey-Abzah) Uzatmayayım; Alevilerin yoğun yaşadığı bölgelerde de Çerkezler vardı: Ceble: 50 aile (Bjeduğ) Arap El Melk: 30 aile (Kabarbey) Sukas: 15 aile (Bjeduğ) Suriye’deki Çerkezler nerede? Töreleri gereği “yabancı” ile kız alıp vermeyen Çerkezlerin asimile olması zor. Hepsi Suriye’den göçtü mü? Hiç mi kalan olmadı? Girişte yazdım, İsrail’den bile göçmedikleri görülüyor. Ürdün’de, Irak’ta, Suudi Arabistan’da vd. varken, Suriye’de olmamaları imkansız. Ortadoğu’nun sahipsiz halkı Çerkezler, -tıpkı Teğmen İzzet Nafsu’nun başına gelenler gibi- medyada hiç yer bulamıyor maalesef!",https://www.nefes.com.tr/yazarlar/soner-yalcin/israil-ordusunda-tegmen-bir-cerkez-6874
Soner Yalçın,Zaman’ın Soykütüğü,01 Ocak 2025 06:00,"Yılın ilk günündeyiz. Zaman geri dönülemez bir süreç. Ama zaman, en hakiki öğretmen, öğrenmek isteyene. İnsanoğlu, zamanı -gün sayısını takip etmek için saatler- takvimler bulup kullandı. Kimi, Ay’ın Dünya etrafında dönmesini esas aldı. Kimi, Dünya’nın Güneş etrafında dönmesini esas aldı. İnsanoğlu zamanı ölçebilmek için güneş saatinden su saatine ve günümüzde saniyenin milyarda birinden daha kısa süreyi ölçülebilir hale getiren -en doğru zamanı tutan- atomik saatlere geldi: “Horoloji” deniyor buna… Heyhat! Yıl, 2025. İnsanlar zamanı ölçmeye dini kılıf geçirdi; birbirleriyle kavga edip duruyor: Yılbaşı kutlanmaz! Çin’e gidip “6’ncı yüzyıldan itibaren dini ibadet için kullandığınız tütsü saatini niçin kaldırdınız” deseniz size şaşkınlıkla bakarlar... Kimileri de yaz saati uygulamalarına karşı çıkmakta. Trump, bu uygulamayı kaldıracağını ifade etti. Zamanı yönetmek hep tartışma konusu oldu/oluyor. Doğru yöneltilen zaman, en değerli hazinedir ve insanlar zamanı fırsata çevirmek, verimli kullanmak istiyor. Ki zamanın soy kütüğüne bakarsanız, ölçmenin temelinde ticaret/ekonomik çıkar ilişkisi vardır. Mesela, yaz saati uygulamalarının ekonomiyi canlandırdığı rakamsal olarak ortaya konuyor… 2025 yılı dünya gündeminde, -Trump geri adım atmazsa- yaz saati uygulaması da olacak kuşkusuz. Çünkü: Gün ışığını yakala/yaz saati uygulaması bilim insanlarından politikacılara, din adamlarından birçok komplo teorisyenine kadar tartışılıp duruyor… Gün ışığını ele geçir Her yıl birkaç ay boyunca uygulanan yaz saati uygulaması dünya çapında bir milyardan fazla insanı etkiliyor. Çoğu insan, bu devrim niteliğindeki fikrin nereden geldiğini veya tarihi boyunca bu uygulamanın dünyanın dört yanındaki politikacı, bilim insanı, din adamı ve çıkar grubu arasında şaşırtıcı derecede çekişmeli çatışmalara yol açtığını bilmiyor. Başkan Trump 2025’te bunun fitilini ateşleyecek gibi görünüyor. İtibarıyla bu yıl dünya medyasında en çok yer alacak Amerikalı isim: Dr. David S. Prerau olacak… MIT/Massachusetts Institute of Technology üniversitesi öğretim üyesi. Yaz saati uygulaması konusunda dünyanın en tanınmış otoritelerinden biri. “Seize the Daylight: The Curious and Contentious Story of Daylight Saving Time” (Gün Işığını Ele Geçir: Gün Işığından Yararlanma Zamanının Merak Uyandıran ve Tartışmalı Hikayesi) adlı referans kitabı var. Dr. Prerau, ABD Ulaştırma Bakanlığı’nda araştırmacı olarak çalışırken yaz saati uygulamasıyla ilgilendi: Sadece enerji kullanımı değil, motorlu taşıt kazaları veya suç artışı gibi çok alanda incelemeler yaptı. Gördü ki, kimseler yaz saati uygulaması tarihi üzerinde çalışma bile yapmamıştı! Oysa: Başkan Benjamin Franklin büyükelçi olarak bulunduğu Paris’te mum israfını önlemek için uygulamayı ABD’de hayata geçirmişti. İngiltere’de Sir Arthur Conan Doyle’dan Winston Churchill’e kadar isimler bu uygulama için kampanyalar yürütmüştü. Almanya’da bu uygulamayı ilk 1916’da İmparator Wilhelm kullanmıştı. Hitler ise İkinci Dünya Savaşı sırasında enerji tasarrufu maksadıyla yaz saati uygulamasını başlattı. Dr. Prerau sadece kitap yazmadı: ABD Kongresine yaz saati uygulamasını uzatan raporlar yazdı. İngiliz parlamentosundan Hollanda, Güney Afrika gibi onlarca yerde bir yığın konuşma yaptı. Neredeyse Batı’da çıkmadığı, yazmadığı medya kuruluşu kalmadı… Çok şikayetçi olmasına rağmen Türkiye bu konuda sessiz. Zeitgeist/Zamanın Ruhu Yeni Zelandalı böcek bilimci George Vernon Hudson, yaz aylarında saatlerin ileri alınmasını öneren ilk kişi oldu. Yıl, 1895. Yılın beş ayı için iki saatlik bir ayarlama önerdi. Bazı Yeni Zelandalılar Hudson’ın fikrinden etkilenmiş olsa da, birçoğu alay etti. Ve Yeni Zelanda uygulamayı, birçok ülkenin kullanmaya başlamasından sonra 1927’ye kadar benimsemedi. Bugün özellikle Batılı ülkelerin benimsediği yaz saati uygulamasına doğrudan yol açan fikrin sahibi William Willett adlı İngiliz inşaatçı idi. 1900 başlarında Willett, Londra’nın dışında her bahar-yaz sabahı at sırtında yaptığı günlük gezi için erken kalkardı. Birçok insanın “yaz gününün en iyi bölümünde” uyuduğu için tadını çıkaramadığından yakınıyordu. Gün ışığı israfını düşünerek, 1905’te yaz aylarında saatleri ileri alma fikrini tasarladı. Teklifinin ayrıntılarını veren “Gün Işığının İsrafı’” başlıklı broşür yayınladı. Milletvekili Robert Pierce, William Willett’in fikrini duyar duymaz destekledi. Bunu parlamentoya “Gün Işığından Yararlanma Yasası” olarak sundu. Destekçileri arasında Winston Churchill de vardı... Sonuçta günümüzde bu uygulama -ülkemiz de dahil- çok yerde tartışılıyor. İnsanoğlunu gerek Birinci Dünya Savaşı gerekse İkinci Dünya Savaşı bu uygulamaya geçmeye mecbur bıraktı. İran’da 1979’da İslam Devrimi ile uygulama kaldırıldı, enerji tasarrufu gibi konularda hayat dayatınca tekrar uygulamaya geçti! Bakalım Trump bu yıl ne tartışmalara sebep olacak.",https://www.nefes.com.tr/yazarlar/soner-yalcin/zamanin-soykutugu-5592
Soner Yalçın,Mukaddesatçıların mezhepçiliği,25 Aralık 2024 06:00,"Bilimsel bilginin kaynağı olarak gösterilen tümdengelim kullanalım: Hamas, İsrail’e savaş açtı. Faşist Netanyahu, karşılığını çoluk çocuk demeden herkesi katlederek verdi. AKP iktidarı haklı olarak tepki gösterdi, her fırsatta Netanyahu’yu kınadı, katliamların durdurulması için dünyayı harekete geçirmeye çalıştı. Keza: AKP’ye yakın sivil toplum kuruluşları mitingler, yürüyüşler yaptı. Bunlar alkışlanacak tutumlar, eylemler. Peki: Ortadoğu’da İsrail’e karşı çıkan Müslüman ülkeler arasında başı kim çekiyordu: İran ve Suriye! Ki ittifakları Hizbullah’tan Husilere kadar örgütler de var. Bu ülkeler ve örgütlerin “çimentosu” Şiilik-Nusayrilik… İsrail, düşman bildiği İran’ı bombaladı. İsrail, düşman bildiği Hizbullah’ı barındıran Lübnan’ı bombaladı. İsrail, ezeli düşmanı Esatları yenilgiye uğrattı. Bu üç ülkenin bir ortak davası da Filistin’e büyük destek vermeleri idi. Öyle ki son yıllarda Sünni Hamas ile bile İran ile yakın temas içindeydi. Tüm bu olup bitenler yaşanırken Türkiye’deki mukaddesatçıların şu tavrına şahit olduk: İsrail, İran’a saldırdı kem küm ettiler, Tahran’ı suçladılar! İsrail, Lübnan’da Hizbullah’a saldırıp Hizbullah lideri Nasrallah’ı öldürmesine sevindiler. Ve İsrail, Esatları yendi, sevinç naraları attılar. Bombalananlar-yenilenler Filistin’e sınırsız destek verenler olduğu bilinmesine rağmen ülkemizdeki mukaddesatçılar niye gizli sevinç duydu? Bu hâl, örtülü bir Netanyahu desteği anlamına gelmiyor mu? İkircikli tavrın bir nedeni olmalı: Mezhepçilik! Mezhepsel nefret gözleri kör etti Mukaddesatçılar, Arap ulusalcısı laik modernist BAAS hareketine bile mezhepsel bakıyor. Niye böyle? Mukaddesatçıların siyasi tavrını bir kitap üzerinden anlatmaya çalışayım: Soğuk Savaş’tan sonra neoliberalizm “el kitabı” çıkardı; Samuel Huntington’ın “Medeniyetler Çatışması.” Yıl, 1996. Tezi şuydu: Dünyada yeni mücadele sahasının kaynağı ideolojiler değil, etnisite olacaktır. (“Olmalıdır” demek istiyor aslında!) İdeolojinin yerini dinin, laik milliyetçiliğin yerini ise dini milliyetçiliğinin alacağını ileri sürdü... Emperyalizmin, küreselleşmenin zorunlu sonucu olduğunu söyleyen Huntington; Batı’nın, gelişim şekli bakımından değil, değerlerinin ayırt edici özelliğinden dolayı diğer medeniyetlerden ayrıldığını vurguladı. Buna göre, yeni dünya düzeni kurulmalıydı. Ulus devletleri parçalama hedefli 22 ülkeyi kapsayan Büyük Ortadoğu Projesi/BOP kaynağını buradan aldı. Bu projelere karşı çıkanlara neler yapılacağını da yazdı Huntington: “Eğer bir devlet, başka bir devletin potansiyel tehdit haline geldiğini görürse, gücünü artırarak ve diğer devletlerle müttefik olarak kendi güvenliğini sağlamaya çalışmalıdır…” ABD başta olmak üzere Batı’nın Netanyahu katliamlarına ses çıkarmamasının temeli işte budur! Ve: Huntington gibi kafalara göre, İslam kılıç dini idi, törpülenmesi gerekiyordu… Mesela: Neoliberalizmin dış politika manifestosunu yazdığı kitabında hedefine İslam ülkelerini koyması şaşırtıcı değildi: -“İslam, medeniyetimizin istikrarsızlığına yol açan nüfus patlaması yaşıyor, durdurulmalıdır!” Kontrolden çıkan dünya böyle düzene sokulabilirdi. Yaşadıklarımız budur; savaşlar, iç çatışmalar ile nüfus artışını önlüyorlar! Uzatmayayım: Bizim kimi Müslümanlar hâlâ meseleye “mezhep gözlüğü” ile bakıyor. Emperyalizm, Ortadoğu’nun yeraltı-yerüstü kaynaklarını sömürmek için binbir tuzak kuruyor ve kendini dini bütün sanan kimileri bu oyuna geliyor: Şiiler, Nusayriler-Aleviler yıkılsın da ne olursa olsun! Bu “kör” inananların sözde hepsi Hz. Ali aşığı… Tarihsel arka plan: Böl yönet Dört yüz yıldan fazla süre Ortadoğu’yu idare eden Osmanlı İmparatorluğu’nun da böyle parçaladığını unuttunuz mu? Emperyalist güçlerin, Müslüman ülkeleri yıllarca din-mezhep üzerinden kontrol altında tutup, birbirleriyle çatıştırarak dizayn ettiğini unuttunuz mu? Tek Osmanlı değil; anti emperyalist BAAS hareketi de yok edildi. Emperyalizm, ulus kimliklerini yok ederek din ve mezhebi ön plana çıkardı. Kazandı. Evet emperyalizm, Ortadoğu’daki sorunların neredeyse tamamını mezhep sorunlarına, mezhepsel çatışmalara dayandırdı/dayandırmaya devam ediyor... Günümüzde bu hakikatin bir türlü görülmemesinin sebepleri var kuşkusuz: Neoliberal emperyalizm son kırk yılda özellikle Suudi/Selefi-Vehhabi anlayışı pompaladı. Bu planını, kimi yerde de “ılımlı İslam” örtüsü altına sakladı. Bunlar aslında CIA projesiydi. Dünden bugüne bin parçaya bölünen aydınlık İslam, emperyalizm siyasetine böyle böyle araç kılındı. Yeni bir yıla girerken baş düşmanları artık tamamen İran... Kimilerinin İran bombalandıkça gizli gizli sevinmeleri mezhepçiliğin gözlerini kör etmesinden… Oysa: Ortadoğu’da yaşanan sorunları sadece mezhep ayrılığına dayandırmak doğru yaklaşım değildir. Bu emperyalizmin “böl yönet” politikasıdır. İslam ülkelerinin birbirine olan güvensizliğinin yok edilmesi şarttır yoksa bölgede tek kazanan kırılganlığı sürekli tetikleyen emperyalizm olacaktır.",https://www.nefes.com.tr/yazarlar/soner-yalcin/mukaddesatcilarin-mezhepciligi-4326
Soner Yalçın,Hafıza inşa etmek,19 Aralık 2024 05:05,"Gazetede günlük yazılar yazmaya son verecektim aslında. Kitap yazmaya yoğunlaşacaktım. Fakat: Türkiye’de geçmiş öyle hızlı siliniyor, karartılıyor ki, yazmayı sorumluluk bildim. Geçmiş yalanlar üzerinden bugün fethetmeye çalışılıyor. İnsanların hafızası yeniden inşa ediliyor. Biliyorsunuz; diyor ya Erdoğan, “Bizim zamanımızda bardak yoktu, buzdolabı yoktu, traktör yoktu, çamaşır makinesi yoktu.” Vs. Bu tür komik hafıza oluşturma alay konusu kuşkusuz! Ama daha ciddi olanlar var. Mesela, üniversitelerde sosyal bilimler fakülteleri bunun başını çekiyor. Son kırk yılda hafıza çalışmaları tarih, sosyoloji, edebiyat, sanat, felsefe, psikoloji gibi çok araştırma alanında görülmemiş ilgiye konu oldu/oluyor. Ve bunlar: Geçmişin hakikatini salt kimlik üzerinden ele alıyor! Etnik kültürü beslemeyen bilgiler hiç yaşanmamış gibi göz ardı ediliyor. Amaç, ulus birliğini sağlayan kolektif zihniyeti-yaşamı parçalamak. Dikkat ediniz; bu tür çalışmalarda ulusal kimliği şekillendiren geçmişin anlatılarına düşmanlık esas. Ve: Gelecek ustaca şekillendirilip üretilerek yeni bir “gelenek icat” edilmeye çabalanıyor. Yeni bellek oluşturmak isteyen neoliberal ideolojiye karşı mücadele etmek şart… Buradayım, NEFES’teyim… İktidar medyasının büyük bölümü Suriye gelişmelerini Esat’ın etnik Nusayri/Alevi kimliği üzerinden “okumaya” çalışıyor: -Çoğunluğu Sünni olan Suriye’de azınlık Nusayrilik ülkeyi yönetiyordu! Tersine durum Saddam için de söylendi, yazıldı. Listeye Nasır veya Kaddafi’yi de ekleyebilirsiniz. Hafıza salt etnik kimlik üzerinden inşa ediliyor. Oysa: Bu isimleri bir araya getiren BAAS/Diriliş fikriydi… Size Şam doğumlu birini anlatmalıyım: Mişel Eflak (1910-1989). 1947’de kurulan Arap ulusalcı-sosyalist Baasçılığın fikir babası ve lideri bir Hıristiyan idi. Yeniden doğuş hareketinin temelinde ne Alevilik vardı ne Sünnilik ne Hristiyanlık vardı ne Müslümanlık… Tüm Araplar din-mezhep kimliklerinin üstünde aynı partide idi. İleri toplumsal seviyeye ulaşmak için, tüm Arap dünyasının tek bir ulus olarak birleşmesi gerektiğini savunuyordu. Partinin sloganı Birlik, Özgürlük, Sosyalizm şeklindeydi. Hedef; anti emperyalist, laik, modernist, demokrat Birleşik Arap Cumhuriyeti idi. Mısır’da, Irak’ta, Suriye’de, Libya’da iktidara geldiler. “Selahattin (Eyyubi)” anlamına gelen Nasır ilk önemli adımları attı; İngiliz emperyalizminin sömürdüğü Süveyş Kanalı’nı kamulaştırdı, Suriye ile Mısır’ı birleşti. Sonra, BAAS içindeki hizipler… Sonra, İsrail ile savaş BAAS fikrinin toplumsal gücünü zayıflattı. En son darbeyi dini-mezhepsel ayrılıklar vurdu; kolektif Arap umudu paramparça edildi. Bu psikolojik savaşı yapanlardan biri de Humeyni İran’ı oldu; Irak ile yaptıkları savaşta Saddam’ın bir Hristiyan’ın kontrolünde olduğu propagandasını yaydı. Saddam bunun üzerine Mişel Eflak’ın Müslümanlığa ihtida ettiğini söyledi! Sonuçta BAAS, din-mezhep ayrılıklarına yenildi. En son kaybeden Esat oldu. BAAS hareketinin karşısında kuşkusuz emperyalizm vardı. Öylesine düşmandılar ki, 2003 yılında Irak’ı işgal eden Amerikan askerleri Saddam tarafından yapılan Mişel Eflak’ın anıt mezarını tahrip edip askeri kışla olarak kullandı. Irak’ta etnisite üzerinden ustaca yeni hafıza yaratıldı, ülke bölündü. Tıpkı bugün Suriye’de yaptıkları gibi… Bugün öyle bir konuşuyorlar, yazıyorlar ki, sanki Baasçılık Alevicilik! Bizim tarihimizde 11’inci yüzyıl sonundaki Avrupa istilasına “Haçlı Seferleri” denir. Arap tarihçileri ise bunu “Frenk Savaşı” diye tanımlar. Franc, Farancat, Ifrenç, Ifrencat ve Efrenk gibi farklı isimler de kullanır. Dilimizdeki Avrupalı anlamındaki “Frenk” buradan gelmiştir. Haçlı Ordusu, Suriye-Filistin Selçuklu Devleti’nin hakimiyetinde olan Şam’a girince kafasını matem işareti olarak kazıyan, sarığını atan Kadı Ebu-Said el-Herevi Ağustos sıcağında Bağdat’a gitti. İktidarda Büyük Selçuklu komutanı İkinci Melikşah/Berkyaruk vardı. Günlerden cuma idi ve Herevi, Bağdat Ulu Camii’ne gidip cemaate bağırdı: -“Suriye’deki kardeşlerimizin deve eyeri veya akbabanın midesinden başka oturacak yerleri yokken, siz bir çiçek gibi uçarı bir hayatın içinde, huzurlu bir güvenliğin gölgesinde uyuklamaya nasıl cüret ediyorsunuz? Ne kadar çok kan döküldü… Müslümanlar hiç bu kadar vahşice perişan edilmedi.” Herevi Müslümanları harekete geçirmeye çalıştı ama Selçuklular ikiye bölünmüştü: Alparslan’ın torunları Rıdvân Halep’te, Dukak ise Dımaşk/Şam’da hâkimiyetlerini ilân etmişlerdi. Evet, Haçlı Seferleri öncesinde Suriye-Filistin Selçuklu Devleti ikiye bölünmüştü. Haçlılar bu parçalanmadan yararlandı; Kudüs’e girdi. Antakya’dan Beyrut’a her yeri düşürdü. Müslümanlar parçalanmışlığın bedelini ödüyordu. Ve sonuçta açık sözlü Herevi de Bağdat’ta katledildi! Bakmayın siz dün ile bugün arasında pek fark yok. Asıl mesele akılsızlık. Akılcılığı esas alan dini dogmalara/tağuta karşı çıkan Suriyeli şair Ebu’l-Ala el Maarri 11’inci yüzyılda şu şiiri yazdı: “Dünyada yaşayanlar ikiye ayrılır; Beyni olup dini olmayanlar, Ve dini olup beyni olmayanlar.”",https://www.nefes.com.tr/yazarlar/soner-yalcin/hafiza-insa-etmek-3189
Soner Yalçın,Siyasi karamsarlık,15 Ocak 2025 05:45,"Usandık… Bıktık… Yorulduk… Nereye gitsem, kiminle sohbet etsem benzeri yakınmaları duyuyorum. Yaşam amacı-anlamı mı kayboldu insanlarda? Siyaset yapmaktan, siyaset konuşmaktan bezmiş durumdalar! Gına gelmiş artık; ne olursa olsun duygusundalar, amaçsızlar… Kimsede siyasi doyum yok, güvensizlik, umursamazlık hat safhada… Siyasi yaşama bağlılık ve heyecan hiç kalmamış gibi görünüyor. Evet maalesef siyasetin imajı ve değerleri diplerde. Son dönemdeki siyasi yaratıcılığın, nitelikli tartışmanın olmaması bunun göstergesi. Sadece bağırış-çağırış, kabalık var karşımızda! Bozuk politik psikoloji, siyasi kültürü eritiyor… Niye böyle oldu(k)? Bu sorunun öncelikli yanıtı; toplumsal yaşama egemen olan cezalandırma anlayışı! İktidar, hiçbir aykırı düşünceyi kabul edilemez bir zafiyet ve tehdit olarak görüyor, hemen cezalandırıyor. Yaşıyorsunuz, görüyorsunuz; her eylemin-her davranışın karşılığı sert yaptırım salgınına dönüşmüş durumda! En fazla ahlaki/etik olarak eleştirilecek bir tutum bile ceza hukuku konusu oluyor? Akla hayale gelmeyecek kişiler gözaltına alınıyor, tutuklanıyor ya ev hapsine atılıyor ya da cezaevine gönderiliyor! Böylece: Her türlü eylemi cezalandırılan, demokratik süreçlere katılımı engellenen kişi/kişiler, siyasi süreçlerden hızla kovuluyor. Böyle olunca sosyal, siyasal ve ekonomik politikalar üretilemez oluyor kuşkusuz! Bugün yaşanılan politik kısırlığın sebebidir bu… Ki daha önemlisi var. İktidarın, bireyi ve toplumu suç ve ceza arasına sıkıştırmasının bir maksadı da denetimsizlik istemesi! “Halk ve medya beni denetlemesin” istiyor. “Halk beni değil, ben halkı denetlerim” anlayışında! İktidar bu “yeteneğinde” hayli “başarılı” görünüyor. Örnek vereyim: On yıl önceydi; tüm engelleri aşan binlerce insan Ergenekon duruşmalarına katılmak için ta Silivri Cezaevi’ne gelirdi. Odatv davasının görüldüğü Çağlayan Adliyesi’nde insanlar duruşma salonlarına sığmazdı. Önceki gün Özgür Özel-Ekrem İmamoğlu öncülüğünde CHP yönetiminin, Beşiktaş Belediye Başkanı Rıza Akpolat’ın gözaltına alınmasını protesto ettiği meydanda -birinci parti olduğu İstanbul’da- az insan vardı! Tamam bezginlik-karamsarlık var kitlelerde. Fakat Totaliter rejimlerin kitle psikolojisi üzerindeki hegemonyasını bilmek şart. Yani iktidar, salt kişiyi cezalandırmıyor, topluma “karamsarlık virüsü” dağıtıyor. Böylece, sesini kaybeden, zihin kalıpları paramparça edilen halkın (ve itibarıyla medyanın) baskısını yok etmiş oluyor. Demokrasi ile totalitarizm arasındaki keskin karşıtlıktır bu. Totalitarizme göre, hiçbir şey devletin/diktatörün dışında ve karşısında olamaz. Bu sebeple: Yeninin, özgürlüğün, adil olmanın düşmanıdır totalitarizm. Elinde ceza sopası ile -entelektüel alanlar dahil- her şeye müdahaleciliğin temel sebebidir bu… Teslimiyeti yüceltir. Rızayı/razı olmayı arttırır…Varlığını manipülasyona borçludur… İşte… Muhalefet aslında neye karşıt olduğunun bilincinde olmalıdır. Tek güçlü silahı vardır; iktidarın “ölümcül virüsünü” yok edecek “umut aşısını” bulmak! Ki: Asıl mesajını -vurdumduymaz- iktidara değil, halka vermek gerektiğini kavramalıdır artık… Lakırtı ile muhalefet gemisi yüzmüyor! Siyasal “değişim” ancak topluma politik heyecan vererek, iktidarın “polis devleti” eliyle kurguladığı “resmî ideolojiyi” yırtıp atarak mümkün olur… Belediye başkanı gözaltına alındı… Belediye başkanı tutuklandı… Belediyeye kayyum atandı… Son yıllarda belediyeler ceza hukukunun alanına sık girmeye başladı. Suç işleyen kuşkusuz cezasını çeksin. Ama gözden kaçan önemli bir tarihsel olgu var: Belediyeler, saraylara alternatif halk kurumları olarak ortaya çıktı. Saray, aristokrasi, kilise yani merkeziyetçi yönetime alternatif doğdu. Yeni kent geleneğini oluşturan bu yeni güç burjuvazi/tüccarlar idi. Mealen saraya dediler ki: -“Bizden sürekli vergi istiyorsunuz, tamam verelim ama ticari faaliyetlerimizin/pazarın düzeni için kuracağımız kurumsal yapıya izin verin! Şehrimizin iç yönetiminde istediğimiz kararları kendimiz verelim, kendi kendimizi idare edelim.” 1789 Fransız devrimi kurumsal olarak belediyeciliği doğurdu. Saraylara, soyluların konutlarına, katedrallere özenip gösterişli belediye binaları yapıldı. Bu binalar halkın iktidarda olduğunun sembolü olacaktı. Ve fakat: Zamanla burjuvazi halktan kopup, devrimi satıp kral/imparator-soylu-rahip idaresiyle uzlaştı. Yukarıdan aşağıya bir yönetim olan belediye, halkı dışlayıp salt burjuvazinin çıkarı için çalışmaya başladı. Halk yine ağır sefalete mahkûm edildi… Ancak… Avrupa’daki 1848 ve 1871 halk ayaklanmalarının ortaya çıkardığı mahalle komiteleri belediye kavramını genişletti: Mahalli öz yönetimler! Bu nasıl olacaktı? Örneğin: Kolera gibi bulaşıcı hastalıkların önlenmesi için temiz su, sağlık, aydınlatma, ulaşım gibi şehrin bakım-temizlik hizmetlerini yapmaya başladı. Yoksulluğa karşı -sosyal yardımlar vd.- günlük yaşama dönük ücretsiz hizmetler de belediyelerin kapsamına alındı. Yani: Belediye tekrar, emekçi yığınların söz ve karar sahibi olduğu yapıya dönüştürüldü. Buna, “toplumcu belediyecilik” dendi. Kavga bitmedi. Totaliter iktidarlar, yerel yönetimleri vesayeti altına sokmaya çalışıyor: Merkezi ya da yerel elinin altında tek iktidar olsun istiyor. Yaşanılan sorun budur. Yaşanılan demokrasi mücadelesidir ki bu halk’sız olmaz.",https://www.nefes.com.tr/yazarlar/soner-yalcin/siyasi-karamsarlik-8396
Soner Yalçın,Siyonizmi pazarlamak,17 Ocak 2025 05:45,"İsrail-Hamas barışına dair bizim TV’lerde zafer naraları atılmaya başlandı: “İsrail, Gazze’yi ele geçiremedi!” Bu son 15 aylık savaş sahiden bitecek mi? Çünkü daha önce 24 Kasım’da da ateşkes yapılmış ama bir hafta sonra çatışma yine başlamıştı. Umarım barış olur… Eğer uzlaşma sağlanırsa bu farklı yönleriyle değerlendirilecek kuşkusuz. Ben bambaşka bir açıyla ele alacağım: “İkinci Dünya Savaşı” denilince insanların bilincine tek bir olgu yerleştirildi: Yahudi soykırımı! Soğuk Savaş döneminde gerek ABD-Avrupa ve gerekse Sovyetler Birliği halkların direnişini, askeri başarıları anlatırdı. Ancak: Özellikle 1990’lardan sonra bu büyük savaşa dair tarih anlatımı-yazımı, salt Yahudi ölüm kampları-Yahudi soykırımı üzerinden verilmeye başlandı. Yahudisiz bir savaş anlatılmaz oldu! Kuşkusuz faşistlerin Yahudilere yaptıkları insanlık tarihinin en acı-korkunç olaylarından idi, bu tartışılmaz. Ama savaşta tek bu mu yaşandı? 80 milyona yakın insanın can verdiği savaşı salt Yahudi soykırımı üzerinden anlatmanın derin nedeni olmalı değil mi? İsrailli tarihçi Ilan Pappe’nin geçen yıl yayınladığı kitabı bu soruya yanıt veriyor: Siyonizmi Pazarlamak/Siyonist Lobicilik… 500 sayfalık kitabında İsrail devletinin nasıl “dokunulmaz”-eleştirilemez hale getirildiğini örnek olaylar üzerinden anlattı... israilli tarihçi Ilan Pappe kitabına başından geçen akademik baskıyla başlıyor: Öğretim üyesi olarak çalıştığı Exeter Üniversitesi’nde “Filistin’de Yerleşimci Kolonyalizmi” başlıklı konferans düzenlemek istiyor. İngiltere’deki İsrail lobisi hemen üniversite yönetimine ağır baskı uyguluyor. Sadece Exeter değil; Filistin ile ilgili yapılan her konferans, panel, yayın lobicilerin engeline takılıyor: -“Bu İsrail yanlısı lobi çalışmaları hep başarılı oldu: Öğretim görevlileri araştırmalarında veya siyasi eylemlerinde Filistin’i savundukları için işlerini kaybetti ve kurumlardan ‘İsrail karşıtı’ olarak görülen dersleri, atölye çalışmaları veya konferansları iptal edildi…” Ilan Pape, lobinin siyaseti nasıl ele geçirdiğini de Tony Blair’den Gordon Brown’a kadar her politik görüşe uzanan politikacıları avuçlarına nasıl aldıklarını da yazarak anlatıyor. Ki lobi, Jeremy Corbyn gibi aykırı solcu siyasilere neler yapmıştı neler… Medya da Siyonist lobinin hedefindeydi; mesela Guardian gazetesindeki makalesinde İsrail’i, Güney Afrika apartheid sistemine/ırkçılığına benzeten Chris McGreal gibi gazetecilerin başına neler getirilmişti! Neler yok ki: Ortadoğu Haberciliğinde Doğruluk Komitesi gibi İsrail yanlısı medya izleme kuruluşları, karşıt gördüğü her gazeteciyi “antisemitik” ilan ediyordu. İş zamanla inanılmaz boyuta gelmişti; Yahudi tarihçi-gazeteci Anthony Lerman gibi isimler de baskıdan nasibini almıştı. Yani, siyonist lobi her fırsatta Yahudi soykırımını “propaganda silahı” olarak kullanmıştı/kullanmayı sürdürüyordu… Ama öte yandan kitapta görülüyor ki; hangi ülkeden hangi dinden, hangi siyasi görüşten olursa olsun namuslu kalemler gerçeği yazmakta ısrar ediyor, haklının yanında saf tutuyor. Peki: Bu yazdıklarımın Hamas-İsrail Savaşı ile ne ilgisi var? İsrail bu savaşı nasıl kaybetti? Gelelim ana konumuza: İsrail, bu son Hamas savaşını kaybetti. -Mesele sadece Uluslararası Ceza Mahkemesi’nin İsrail’i suçlu ilan etmesi değil… -Mesele sadece BM İnsan Hakları Konseyi’nin İsrail’in insanlığa karşı suç işlediğini beyan etmesi değil… -Mesele sadece Cornell Üniversitesi Hukuk Fakültesi Dekanı Jens David Ohlin gibi 800’den fazla uluslararası insan hakları uzmanının İsrail’i soykırımcı ilan etmesi değil… -Mesele sadece Bağımsız Birleşmiş Milletler uzmanlarının ayrım gözetmeksizin askeri saldırıda bulunan İsrail’i savaş suçlusu ilan etmesi değil… -Mesele sadece Paula Gaviria Betancur veyaFrancesca Albanese gibi insan hakları özel raportörlerinin İsrail’i suçlayan raporları değil… -Mesele sadece Türkiye, Hindistan, Arjantin, Filipinler, Kolombiya, Avusturya, Danimarka, Belçika, Kamerun, Şili, Çin, Meksika, Çad, Fas, Brezilya, Japonya gibi dünyanın yarısının İsrail’i kınaması değil… -Mesele sadece Harvard, Pensilvanya, MIT, Yale, Berkeley, Columbia, Brown, Stanford gibi Amerika’da,McGill gibi Kanada’da, Leipzig gibi Almanya’da, Sciences Po gibi Fransa’da, Gent gibi Belçika’da, Amsterdam gibi Hollanda’da, Barcelona gibi İspanya’da yüzü aşkın üniversitede öğrencilerin-öğretim üyelerinin İsrail’i protesto etmeleri değil… Bu kanlı süreçte tek şey oldu sonuçta: Siyonist lobiciler yenildi! Bunların her farklı görüşü, çalışmayı, kitabı “antisemitik” diye suçlamaları artık inandırıcılığını yitirdi... Soykırım sömürüsü son buldu. Karşıt gözüktüğüne benzediği ortaya çıktı. Netanyahu’nun neredeyse Hitler’den farklı olmadığı görüldü! Evet siyonizmi pazarlama lobisi, 77 yıldır ilmek ilmek ördüğü psikolojik savaşını kaybetti. İnsanlar ilk kez İsrail’e karşı büyük katılımlı protestolar yaptı. Umarım: İsrail ve Filistin kalıcı barış yapar, kardeşlik hukukunu temel alan yepyeni siyasi yapı inşa eder… Umarım: Yahudi soykırımında bedel ödeyenler, siyonist lobilerin siyasi pazarlama aracı olmaktan kurtarılıp, hak ettikleri yücelikte anılır...",https://www.nefes.com.tr/yazarlar/soner-yalcin/siyonizmi-pazarlamak-8904
Soner Yalçın,Üç perdelik pragmatizm oyunu,26 Aralık 2024 06:00,"Birinci perde: Özal Tarihi olayları çabuk unutuyoruz. Yıl, 1990. Irak kendine ait Rumeyla bölgesindeki petrol kuyularından, Kuveyt’in eğimli sondaj yaparak petrolünü çalması üzerine bu ülkeyi önce uyardı sonra işgal etti. (Batı’nın, Saddam’ı zorlayarak BU oyuna getirdiği tezi ayrı bir konu!) Ortadoğu’da yeni savaş başladı. ABD liderliğindeki 33 ülkeden oluşan ittifak “Çöl Kalkanı” operasyonuna başladı. Arap ülkeleri üçe ayrıldı. Mısır ve Suriye, Saddam’a karşı olanların başına gelerek Suudi Arabistan’a kuvvet gönderdi. Ürdün, Yemen ve FKÖ Saddam’ı destekledi. (FKÖ, Saddam’dan Esat’a kimi destekledi ise Türkiye onun karşısında saf tuttu!) O süreçte Cumhurbaşkanı Turgut Özal Irak’a girme taraftarıydı. “Bir koyup üç alırız” diyordu. TBMM’den Irak’a asker gönderme yetkisi istedi. Ancak Özal’ın iç siyasette gücü yoktu. Dışişleri Bakanı Ali Bozer, Milli Savunma Bakanı Safa Giray ve Genelkurmay Başkanı Necip Torumtay istifa etti… O dönem yapılan seçimde Özal’ın partisi ANAP, iktidarı kaybetti. Demirel-İnönü hükümeti ve Erbakan dahil muhalefetin çoğunluğu komşu ülkeyle savaştan yana değildi. Cumhurbaşkanı Özal’ın TBMM açılış konuşmasını bile protesto ettiler. Sonuçta Türkiye, sadece İncirlik hava üssündeki ABD uçaklarının kullanılmasına müsaade etti. Kerkük-Yumurtalık petrol boru hattını kapattı. Ve: Yapılan 86 bin sorti ile güçsüzleştirilen Irak, Kuveyt’te yenildi, geri çekildi. Olan Türk ekonomisine oldu. Örneğin, savaştan önce 2,1 TL olan dolar 1993’te 8,6 TL’ye çıktı. Ülke 1994’te ciddi ekonomik krize girdi, Dolar 38 TL’ye fırladı. İlk perde böyle sona erdi… İkinci perde: Gül+Erdoğan Yıl, 2001. El-Kaide, 11 Eylül’de New York’a terör saldırısı yaptı. ABD “suçluyu” hemen buldu: Saddam! Ayrıca, Filistinli intihar bombacılarına parasal destek sağladığını ve dünya barışı için tehlikeli kimyasal silahlara sahip olduğunu ileri sürdü! ABD, Irak’a saldırmayı planladı. İngiltere buna destek verirken Almanya-Fransa sorunun müzakere ile çözümlenmesinden yanaydı. Ya Türkiye? ABD talepleriyle ilgili olarak Türkiye’ye ilk ziyaret, Başkan Yardımcısı Dick Cheney tarafından 19 Mart 2002 tarihinde gerçekleşti. Başbakan Bülent Ecevit talepleri ihtiyatla karşıladı ve uluslararası meşruiyete vurgu yaptı. ABD bu tavra tepki gösterdi. Bu arada mecliste sürpriz erken seçim kararı alındı. İktidara AKP geldi. Abdullah Gül Başbakan ve Erdoğan AKP lideri oldu. ABD talebini yineledi: -Irak’a gidecek Amerikan kara gücü ve harekâta katılacak uçaklar Türkiye’deki konuşlandırılmalı… -Mardin’de cephane ve yakıt depoları kurulmalı… -ABD birliklerinin indirme limanı olarak İskenderun, Mersin ve Taşucu limanları kullanılmalı… -Askeri birliklerin kalacağı yerlerin inşaat çalışmaları için personel önceden Türkiye’ye gelip faaliyetlere başlamalı. Vs. Tıpkı Özal gibi Gül ve Erdoğan meclisten ABD talepleri için yetki istedi. CHP tezkereye karşı çıktı. Pek istekli Gül ve Erdoğan’a rağmen AKP bölündü. Cüneyt Zapsu, Ömer Çelik, Egemen Bağış tezkerenin kabulü için çırpındı. Zapsu, ABD Savunma Bakan Yardımcısı Paul Wolfowitz ile telefonda sürekli temastaydı. Vs. Vs. Ancak 1 Mart tezkeresi meclisten geçmedi. Erdoğan çok öfkelendi, kimi AKP milletvekillerine sitem etti. Ki Cumhurbaşkanı olduğunda konuyla ilgili 2016 yılında yaptığı açıklamada şöyle dedi: -“Irak’ta düşülen hataya Suriye’de düşmek istemiyoruz. Ben 1 Mart tezkeresinin yanındaydım, karşı olanlar bunu açıkça söylemediler. O insanların kimler olduğunu araştırır bulursunuz. 1 Mart tezkeresi ilk anda kabul edilip Türkiye, Irak’ta olsaydı, Irak’ın durumu böyle olmazdı. 1 Mart tezkeresi ilk anda geçseydi, Türkiye masada olacaktı…” Aradan yıllar geçse de Erdoğan, Irak’a girilmesi tavrında ısrar etti. Özal gibi Gül ve Erdoğan da Irak’a açılan savaşa dahil olamadı. İkinci perde kapandı. Üçüncü perde: Erdoğan 1990’lar başında savaşa girmeyi Özal başaramadı. 2000’ler başında savaşa girmeyi Gül-Erdoğan ikilisi de başaramadı. Her iki tezkerede de TBMM’nin tavrı, komşularla sıfır sorun idi… Tezkerenin reddi Ortadoğu’da Türkiye’ye, ABD’ye boyun eğmeyen ülke imajı kazandırdı. Keza: Arap coğrafyasında Türklerin düşman değil, kardeş görülmesinin önü açıldı. Fakat: Erdoğan’ın istediği sadece meselenin duygusal boyutu değildi. Tıpkı Özal gibi pragmatist stratejiye inanıyordu. Suriye’de Esat’ın devrilmesi ve yeni rejimin kurulması için muhaliflere lojistik ve askeri destek verdi. Ayrıca: 2012 yılı 4 Ekim’de TBMM, Suriye konusunda, TSK’nın yabancı ülkelere gönderilmesi ve görevlendirilmesine ilişkin bir yıl süreyle izin verdi. Erdoğan bu kez başardı; AKP ve MHP tezkerenin lehinde oy kullandı, 320 kabul 129 ret. Tezkere zaman içinde hep uzatıldı. Üçüncü perde bugün hâlâ oynanıyor. “Bir koyup üç alacağız oyunu” bakalım nasıl sonuçlanacak? Şeyh Edebali dedi ki: Yararlı ile yararsızı bilenler bilgi sahibidirler.",https://www.nefes.com.tr/yazarlar/soner-yalcin/uc-perdelik-pragmatizm-oyunu-4559
Soner Yalçın,Suriye’deki Kürt demografisinin kaynağı: CIA,09 Ocak 2025 05:00,"Kullanışlı geçmiş yaratmak Suriye’nin adı değiştirilmedi: Suriye Arap Cumhuriyeti. İlk tepkinin nereden geldiği sürpriz değil: PYD/PKK. Daha önce de Şam’a, “Biz burada iken siz yoktunuz” demişlerdi! Kürtlerin Suriye’de Araplardan daha eski olduğunu iddia etmişlerdi! Kalemi eline geçiren kendine yapay bir tarih uyduruyor. Siyasi çıkar için propaganda yapıyorlar. Gerçekte Suriye’deki Kürt varlığı ve tarihi hakkında kayda değer pek araştırma yapılmadı. Sahi -Orta Doğu’nun kadim halklarından- Kürtler, Suriye’de ne zamandır bulunuyor? Öncelikle şunu belirteyim ki, “Suriye tarihinde Kürtler hiç yoktur” denemez. Ama hakikati de çarpıtmanın alemi yok! İbn Hurdâzbih, Yakubi, Hemedani vd. İslam ilk dönemi eserlerinde Suriye’de Kürt’ten bahsetmediler. Irak’ta olduklarını yazdılar ama… Keza: Münkız, Kalanisi, İbnü’l-Esir, İbn Kesir, Makrizi gibi tarihçilerin kitaplarında da Suriye’nin kuzeyinde “Kürt” yok! Ama örneğin Mes’udi, Şam’da bir Kürt mahallesinden veya Hamevi, Humus’ta Kürtlerin yaşadığı “Hısnu’l-Ekrâd” kalesinden bahsetti… Suriye’de egemenlik kuran Arap Şii Fatimi ordusunda görev yapan Kürtler var. Suriye’ye hâkim olan Selçuklu ordusu içinde de Kürtler vardı. Ancak bizim aradığımız Kürtler değil, Kürt yerleşim yerleri/iskân meselesi… Yoksa… Kişi odaklı olsa Selçuklu komutanı Süleyman Şah türbesini delil gösterilip “Suriye kuzeyi Türkiye’ye aittir” denebilir mi? Veya CnnTürk’te Şam’daki bir Türk mahallesinin belgeselini yapmıştık. Buralardan yola çıkıp “Şam, Türklerin denilebilir mi? Boşuna mı her ülkenin bir iskân kanunu var! Tarihin kolektif geleneğini yıkmak Suriye’nin kuzeyinde Kürt nüfus ne zaman, nasıl oluştu? Türkiye’de merkezi idare cumhuriyetine isyan eden 1925-30 Kürt ayaklanmalarını hatırlamak gerek: - Şeyh Sait isyanından kaçanlara Suriye’deki sömürgeci Fransızlar kucak açtı. Mesela, isyana karışan Millî ve Miran aşiretlerinin liderleri Türkiye’yi terk ederek Suriye’nin kuzeydoğusunda bulunan Cezire bölgesine yerleşti. 1927 yılında hükümetin uygulamaya koyduğu Şark Islahat Planı çerçevesinde de 20-25 bin kadar Kürt, Türkiye’den Cezire bölgesine göç etti. Ağrı isyanından Oramar isyanına kadar kaçan Kürtlere yine Suriye’deki sömürgeci Fransızlar kucak açtı. Emperyalizmin “böl ve yönet” politikası gereği Fransızlar, Suriye’de Hristiyan Maruniler, Dürziler, Nusayriler, Çerkezler yanına Kürtleri de ekleyerek bağımsızlıkçı Arap milliyetçilerinin gücünü bölmek istedi. Fransızlar, kaçak bu isyancı Kürtleri zamanı gelince Türkiye’ye karşı kullanmak için Suriye’nin kuzeyine yerleştirdi. (Hoybun gibi ayrılıkçı Kürt partinin kurulmasını sağladı. Bunlara girmeyeyim.) Sonuçta Suriye’nin kuzeyindeki Kürt yerleşiminin yüzyıllık geçmişi var. O kadar eski değil yani… Suriye’nin Kürtlerin “anavatanı” olmadığını gösteren başka kanıt ise Kürtlerin yaşadığı kuzeydeki yerleşim yerlerinin hiç birisinde tarihte “Kürt” adı geçmemesi. Emperyalizm, yüzyıl sonra 21’inci yüzyılın başında bu kez Suriye’yi karıştırdı. Her daim yaptığı gibi yeni sınırları çizecek cetvel için tarihi yeniden kurguladı. Uyduruk nüfus kütükleri yaratıldı. Gelenek yıkıldı. Mesela, bin yıllık “Ayn El Arap” kenti oluverdi; Kürt “Kobani” şehri! Burada zorlayarak bir analoji/benzetme yapmak istiyorum: Bugün, -emperyalizme direnişin sembolü- Gaziantep’te 430 bin Suriyeli göçmen var. On yıllar sonra bu şehirdeki göçmenlerin, kentin adını değiştirip özerklik ya da federasyon istemesini nasıl değerlendirirsiniz? Aynı bugün Suriye kuzeyinde yaşananlara benziyor mu? Emperyalizm, ülke sınırlarını belirleyen cetveli elinden hiç bırakmıyor. Gelecek nasıl tasarlanacak Mısır ve Suriye’nin birleşip kurduğu Birleşik Arap Cumhuriyeti Başkanı Nasır, Kürt milliyetçiliğini Siyonizm ve Amerikan emperyalizmi ile ilişkilendirip siyasi gibi bazı kültürel haklarını kısıtlamaya gitti. Örnek vereyim: 1962’de Haseke ilinde yapılan nüfus sayımı, büyük oranda yürürlükteki Araplaştırma siyasetinin parçası olarak uygulandı. Suriye devletinin iddiasına göre, Fransızlar çekilip Suriye bağımsızlığa giderken Kürtler, Türkiye’den Haseke iline sızmaya başladı ve zamanla yasa dışı yollarla sınır boyunca bölgeye yerleşti. Bunu yapmalarının nedeni Baas rejiminin özellikle tarım reformunu uygulamaya başlamasından sonra toprak dağıtımından yararlanıp buradan mülk edinmekti... Suriye, Türkiye sınırına Arap Kuşağı yapmak istedi. Kırk adet Model Arap köyler kurdu; yedi bin Arap nüfus getirdi. Ancak: 1980’lerde Hafız Esat bu siyasetinden vazgeçti. Hama’da ayaklanma çıkaran Müslüman Kardeşleri destekleyen Türkiye’ye karşı Kürtleri koz olarak kullanmak istedi. Hapistekileri bıraktı, parti kurmalarına izin verdi, kimliksiz bıraktıklarına nüfus cüzdanı dağıttı. Ve PKK’nın en büyük destekçisi oldu. Bundan sonraki yaşananları biliyorsunuz… Bugün Suriye nüfusuna dair sağda solda bilgiler yer alıyor. Kürtlerin ülke nüfusunun yüzde 9’unu oluşturduğu bilgisi CIA kaynaklı (CIA World Factbook almanağı)… Amaç belli, yapay Kürdistan inşa etmek. Yeni Suriye Arap Cumhuriyeti geleceği nasıl tasarlayacak? Gölgesini ileriye mi, geriye mi düşürecek?",https://www.nefes.com.tr/yazarlar/soner-yalcin/suriyedeki-kurt-demografisinin-kaynagi-cia-7125
Soner Yalçın,İmralı mektubunun düşündürdükleri,31 Aralık 2024 06:00,"Yeni bir yıla giriyoruz. 2025 yılı gündeminin ağırlık konusu, iktidar ortaklarının Öcalan ile yürüteceği silah bırakma görüşmeleri ve bunun sonuçları olacak. 1993’ten itibaren daha öncekiler olmadı; bu kez “milli çözüm süreci” başarıya ulaşacak mı? Yıl boyu bu konuda farklı sesler çıkacak, siyasi yorumlar-analizler yapılacak. Yapılmalıdır da mutlaka. Umarım “yurtta sulh” sağlanır. Silahların susmasını-terörünün bitmesini kim istemez? Yaşar Kemal’den mülhem, “dağlar, insanlar ve hatta ölüm bile yoruldu” çünkü… Ancak şunu anlıyorum; kamuoyunda “barışmanın bedeli ne olacak” sorusu endişe kaynağı. Bu, Osmanlı’dan bize “miras” üç yüz yıllık düşmana toprak kaybetme-bölünme travmamız. Her tehlike bu korkumuzu ortaya çıkarıyor. Genetik temelimiz bu… Maalesef, siyasal kültürümüzün temelidir bu korkunun esiri olmak! Sorunu/savaşı, çözüm temelli yok ederken insanların duygusal rahatlaması için çaba sarf etmek zorunludur. Korku kültürünün yönetimi şarttır. Yoksa: Duygular sosyolojisi-psikoloji göz ardı edilirse çabalar sonuçsuz kalır. Ve siyasi korku kültürünü manipüle edenler kazançlı çıkar. Korku, yalan doğurur çünkü. İlk adım, bölünme korkusunu yenmek olmalı… Bahçeli konuştu. Erdoğan örtülü destek verdi. Bakanlık izni çıkardı. DEM partili iki isim İmralı’ya gitti. Öcalan’ın mektubunu kamuoyuna açıkladı. Peki, şimdi ne olacak? Kim hangi adımı atacak? Öcalan’ın hapiste devlet ile diyalog kurmadığını düşünmek saflık olur. Bugün, diyalogdan yeni bir müzakereye geçildi. Ve dava müzakeresinin esası belli: PKK silah bırakmalıdır. Bunun yöntemi/usulü yani yapılacak işlemler nasıl olacak? Hukuk kaidesidir: Usul/yol-yöntem, esastan önce gelir. Usulde hata yapan esaslı hataya mahkumdur! PKK silahı nasıl bırakacak? Dağ kadrosu nasıl gelecek, nasıl teslim olacak? Yoksa Irak’a, Suriye’ye mi gidecekler? PKK’nın “Şahin kanadı” Öcalan’ı dinleyecek mi? Mevcut paradigmalar değiştirilecek mi? Mesela, af çıkacak mı? Mesela, anayasa değişikliği yapılacak mı? Mesela, uzlaşının dili nasıl olacak; terör yerine isyan, terörist yerine gerilla mı denilecek? Neler neler… Soru çok… Yanıtlar şimdilik yok… Ancak şurası gerçek ki: Çözüm odaklı/uzlaşma temelli siyaset için meşruluk zemini şart… Müzakerenin; hukuki, rasyonel, ahlaki, makul, doğal gerekçelere dayandırılması zorunlu. Mektuptan sonra sırada bunların yanıtını bulmak-vermek elzem. Yoksa: Belirsizlik korku kaynağıdır. İnsan bilmediğinden korkar, kaygılanır/endişe duyar. “Ayrılıkçılık”, “federasyon”, özerklik” gibi her söylenene inanmaya başlar, her türlü propagandaya alet olur! Korkuyu bir propaganda aracı olarak kullananların amacı da zaten bu tür itaat mekanizması oluşturmaktadır. Bu sebeple açıklık şart. Siyasi propagandaya değil gerçeğe, güvene mecburuz. Atatürk’ün şunu söylediğini hatırlatırım: -“Kürtlerin sırtından kimse emperyalizmin oyununu oynayamaz…” Korkuyu terbiye unsuru olarak kullanan bu iktidar, her görüşünü açıklayanı yargı karşısına çıkarıyor, hapse atıyor. Sözde her ne kadar düşünce özgürlüğü anayasal haklarla güvence altına alınmış olsa da iktidar genel kanısından farklı düşünenleri yargılamaya, yadırgamaya, dışlamaya ve etiketlemeye hız vermiş görünüyor. Böylesine söz-yazı hürriyeti endişesi yaşanırken, 50 yıllık terör sorunu demokratik uzlaşı temelinde nasıl çözülecek? Bu konuda fikir açıklamanın yasal teminatı olacak mı? Kişilere yönelik tehditlere karşı yasal zırh/koruma sağlanacak mı? Örneğin: Suriye/Esat konusunda farklı düşünenlere neler yapıldığını, dendiğini görüyoruz: “Alevicilik” ile herkesi zan altına alıyorlar. Herkesi kendileri gibi düşünmeye/itaatkâr olmaya zorluyorlar. Amaçları bireyleri “suskunluk sarmalına” sokmak. Biliniyor ki; tecrit ve dışlanma tehdidi altında kişiler dayatılan görüşleri ve davranış biçimlerini kabul eder görünüp, temkinli ve sessiz olurlar. Böylesine tehdit, güvensizlik ve tehlikenin olduğu siyasi ortamda toplumsal sözleşme nasıl mümkün olacak? (Not düşeyim: Alevi provokasyonun amacı, PKK içindeki Alevi “Ankara Grubunu” kışkırtmak olabilir mi?) Rıza birliği salt iktidarın otoritesi ile mi mümkün olacak? Bu soruları sormak bile suç sebebi mi sayılacak? Barışa-akan kanı durdurmaya mahkumuz. Ama bunu, karşı tarafı kırarak-hırpalayarak-yaralayarak, kaba bir şekilde yapmamak lazım. Kimseye güç eşitsizliğini-zor kullanma gücünü hatırlatmaya gerek yok: PKK dün de yenemedi yarın da yenemeyecektir. Öte yandan Türk ile Kürt ile yazıktır insanımıza… Umarım yeni yıl ülkemize, zorbalığı yok eden şiddetten arındırılmış barışı getirir… Gelecek yılın sorusu şudur: Machiavelli’den mülhem, “korkutulmak mı, sevilmek mi” istiyorsunuz? Panik ve strese girmeden buna kararı siz veriniz… Herkese, zihinsel özgürleşmenin yaşanacağı iyi yıllar dilerim.",https://www.nefes.com.tr/yazarlar/soner-yalcin/imrali-mektubunun-dusundurdukleri-5423
Soner Yalçın,Solcu reklamcılar,14 Ocak 2025 05:45,"Türkiye’de modern reklamcılık tarihi denince akla ilk gelen isim Eli Acıman olur herhalde. İlk reklamını Vakko şapkası için 1943’te yaptı. İkinci Dünya Savaşı bitimi ve Türkiye’nin yeni ekonomik sisteme geçmesiyle reklam firmaları kurdu. Vehbi Koç şirketleri ile çalıştı… Türkiye, 1980’den sonra neoliberal iktisat sistemine geçince reklam sektörü ve itibarıyla reklam şirketleri büyüdü. Yeni sistem sadece iktisadi hayata değil, siyasete de reklamı soktu. ANAP kurucusu Turgut Özal’ın reklam kampanyasını yapan Eli Acıman’ın reklam şirketi Manajans oldu. Reklamlarında Özal’ın eline sadece dolma kalem vermediler, “iş bitirici” imajı doğurdular. O dönem, 12 Eylül askeri darbesi ile neoliberalizm ittifakın solu ezip biçtiği süreçti. Zulümden kaçan, dönekleşen solcuların sığındığı limanlardan biri de -özel sektör ile koşut büyüyen- reklam sektörü oldu. Duvara slogan yazan, bildiri yazan, dergilere makale yazan solcular reklam metni yazmakta hayli başarılı oldu. (Bu öğrencilerden -bir dönem TİP lideri Behice Boran’ın konuşma metnini yazan- Ersin Salman ve yayıncı Nazar Büyüm arka arkaya geçen ay hayatını kaybetti.) Manajans siyasi reklamcılıkta da öncülük üstlendi, siyasi partilere kampanya yapan çok ajans buradan çıktı. İdeolojiler sözde “ölmüştü” ve birbirine benzeyen partilerin farkını ancak reklam aracılığıyla göstereceği dönem başlamıştı! Ki, medya-politika-halk ilişkisi kökten değiştiriliyordu… Neoliberalizm ile doğan küreselleşme kavramı toplumsal-siyasal yaşamda geniş çaplı değişimlere sebep oldu. Örneğin: Siyaset üretimi/seçim kampanyaları topluma veya seçmene değil, salt politik partilere ve liderine hizmet etmek için hazırlanır oldu. Evet, siyaset toplum için değil, birey için yapılmaya başlandı; kişiselleştirildi! Halkın talepleri ışıltılı ambalajlara sokulup içi-içeriği boşaltıldı. Parti mesajları reklam cıngılı gibi basit, akılda kalıcı oldu... Bu durum siyasette, konuların değil anlık olayların ve karizma gibi iletişimin stratejik kullanımına dayalı özellikleri öne çıkardı. Ve: Siyasi reklamcılık alanına zamanla -kerameti kendinden menkul- profesyoneller girdi. Bunlar siyaseti biçime indirgedi; “üç düğmeli ceket giyme”, “gözlüğünü değiştir” gibi… Devreye pop müzik sokuldu. Yani: Başta ABD olmak üzere ithal küresel etkiler, adeta süzgeçten geçirilmeden kullanılarak partileri yönlendiren kampanya teknikleri temel belirleyici oldu. (Keza: Sözde yurttaş eğilimini ölçen kamuoyu araştırmaları da siyaseti yönlendirme aracı oldu.) Kurnaz kopyacılar, iyi siyasi kampanya yürütücü ilan edildi! Bunlar “seçimi biz kazanıyoruz” demeye başladı; siyasi programın-konjonktürün filan önemi yoktu hiç! Kendilerine hak ettiğinden fazla değer verenler parti yapılarını, parti içi demokrasiyi böyle böyle erozyona uğrattı. Temel politik kriterler gözden düşürüldü. Sonuçta… Siyaset reklama büründükçe inandırıcılığını kaybetti. Politikacı zamanla reklamcı gibi “güvenilmez” hale dönüştü! Ki bu dönüşüm daha başka tehlikeler de doğurdu: Büyük bütçeli siyasi kampanyalar partilerin-liderlerin para kaynağını bulma konusunda da siyaseti yozlaştıran bir hal aldı. Siyasetten soğuma, ilgisiz olma böyle durumlar sonucu gerçekleşti. Halkın politikasızlaştırılması ülke siyasetine egemen oldu. Bu yeni siyaset anlayışında reklamın “ikiz kardeşi” medya oldu. Medyada “görünür” olmayan politikacı kendini “yok” saydı/sayıyor. Var/görünür olabilmek için ne hale düştüğünün farkında olmaksızın türlü türlü “numaralara-kılıklara” girdi/giriyor! Reyting, tık almak için medya figürüne dönüşüyor! Saç boyayarak lider mi olunur yahu? Siyaseti 1980’lerde öğrenenler, politik makyaj sistemine tamamen teslim oldu. Seçimi, medya sayesinde kazanacağını sanıyor! CHP’de Baykal ile başlayan, Kılıçdaroğlu ile devam eden süreç Özgür Özel ile sürüyor… Kırmızı kart çıkarma teklifi tüm yukarıda anlattıklarımın son örneği... Ciddi bir ekonomik kriz yaşayan ülkede iktidara gelmeyi hedefleyen parti geniş kitlesel desteği kırmızı kart gösterme gibi medyatik kampanya ile mi sağlayacağını düşünüyor? Siyaseti, yüzeysel popülist kampanya gösterilerinden çıkarmak şart. “Değişim” böyle olmaz. Kim veriyor bu akılları? CHP’de siyaset yapma; otuz yıldır dönüp dolaşıp kongre salonuna Ricky Martin şarkısıyla çıkmak gibi bir absürtlüğe gelip dayanıyor. Pes artık. Hâlâ farkında değiller; yerlilik-ulusalcılık söz ile olmuyor, öncelikle bu tür ithal liboş vasatlıktan/bataklıktan kurtulmak gerek. Atatürk’ün partisine yakışmıyor. Hedef, büyük yıkıcı neoliberalizm ile mücadele etmektir. Bu da onun “silahlarını” kullanarak olmaz. Halkçı parti programına sarılarak olur… Özgür Özel’in Kılıçdaroğlu’ndan bir farkı olsun değil mi? Biz bu sol görünümlü reklam kampanyasını yaşadık daha önce çünkü… Marteniçka bileklik gibi şekilcilik ile seçim kazanılmayacağını öğrenmediniz mi?",https://www.nefes.com.tr/yazarlar/soner-yalcin/solcu-reklamcilar-8177
Soner Yalçın,Esat’ın parası çenelerini yordu,24 Aralık 2024 06:00,"Köpürtücüler hemen başladı: “Esat kaçarken yanında 135 milyar dolar götürdü.” Bunun fiziki olarak imkansızlığı ortaya çıktı. Bu kez para miktarı düşürüldü: “Esat kaçarken yanında 250 milyon dolar vardı.” İngiliz Financial Times, Alman devlet organı DW/Deutsche Welle vd. her daim olduğu gibi bu psikolojik savaşa teşne oldu: “Esatların yurt dışında 122 milyar doları var.” ABD durur mu; “Esat’ın serveti 12 milyar dolar.” Esat’ın servetini ve Rusya’ya giderken para götürdü mü, bilmem mümkün değil. Ama bildiklerim var: Rusya, özellikle son on yılda ülkesinde doların yerine ruble kullanmayı teşvik ediyor. Ülkesine en fazla 10 bin dolar getirme kısıtlaması yaptı. Keza: Rusya, başka ülkelerle ticaret yaparken dolar yerine -milli niteliğe sahip- yerel para kullanabilmek için özel anlaşmalar yaptı/yapıyor. 2010 yılında öncülük edip uygulamaya geçtiği Milli Paralarla Ticaret sistemi bugün AEB’den ALBA’ya birçok dünya ülkesi ittifaklarınca kullanılıyor. Özellikle (Çin, Rusya, Hindistan, Brezilya, Güney Afrika gibi) BRICS ülkelerinin kendi aralarında yaptığı ticarette yerel para kullanımı yüksek oranlara ulaştı. Böylece: Dolar, son 25 yılda dünyadaki merkez bankaları döviz rezervlerinde yüzde 75’den yüzde 50’ye düştü! Esat Rusya’ya niye dolar götürsün? Bu yalanın nedeni var: Maksatlı haberlerin ısrarla dolar vurgusu yapması psikolojik savaş yöntemi; dolar’ı değerli gösterme, onu egemen rezerv parası olarak zihinlere şırınga etmek… Konuyu paradan açmamın sebebi var: Meselenin derinliği: Dolar karşıtlığı Tarih: 6 Kasım 2000. Birleşmiş Milletler’de deyim yerindeyse “deprem” yaşandı. Buna geçmeden önce şuna değineyim: ABD, 1970’lerin başında Suudi Arabistan ile bir dizi anlaşma yaptı. 8 Haziran 1974’te imzalanan Milestone Anlaşması’na (Milat Taşı Anlaşması) göre, Suudi hanedanının güvencesi Amerikan askeri olacaktı ve karşılığında Suudiler petrolü sadece dolar üzerinden satacaktı. Ayrıca… Suudi Arabistan, petrol üreten ülkeler topluluğu/OPEC içinde en büyük satıcı üye durumunda olması sebebiyle diğer ülkelerin petrollerinin de dolar ile satılacağı yönünde teminat verdi. Sadece 1979’da İran İslam Devrimi bu anlaşmayı deldi; ama hemen İran petrollerine ambargo kondu. Bu bilgilerden sonra dönelim; BM’de yaşanılan “depreme!” 2000 yılında o gün… Saddam, BM’nin Petrol Karşılığı Gıda Programı çerçevesinde petrol satışı için artık dolar kabul etmeyeceğini açıkladı. Irak’ın petrol parası olarak Euro kabul etmeye karar verdiğini söyledi. İlk kez bir OPEC ülkesi, dol0ar ile fiyatlandırmaya karşı çıktı! Bundan sonra dünyada iki olay meydana geldi: -Euro yükseldi ve dolar düştü. -Irak’ın elinde tehlikeli nükleer silahların olduğu konuşulmaya başlandı! Ardından… Sadece 6 ay sonra ABD Irak’a saldırdı, Saddam’ı yıktı. Ve Irak tekrar dolar’a döndü! Gelelim Beşşar Esat’a… ABD, 2004’ten itibaren Suriye Merkez Bankası’na yaptırımlar uygulamaya başladı. Suriye iç savaştan önce, 5 Şubat 2006 tarihinde Başbakanlık genelgesiyle kredi anlaşmalarında, ithalat ve ihracat sözleşmelerinde yer alan bedellerin ABD Doları yerine Euro olarak ödenmesini zorunlu kıldı. Hemen ardından ne oldu? Lübnan eski başbakanı Refik Hariri’nin suikaste uğramasının sorumlusu olarak Esat gösterilmeye başlandı! Arkasından Esat’ın Kuzey Kore ile nükleer silah programı gerçekleştirildiği yazılmaya başlandı. Vs. Saddam’ın başına ne geldiyse Esat’a da o yapıldı! Başka ulusalcı liderler de var: Şeytanlaştırılan liderler Bir dönem Libya-Fransa ilişkileri çok iyiydi. Çünkü 1960’lar sonundan itibaren Libya, ambargoyu gevşeten silah tüccarı Fransa’dan Mirage 5 uçakları almaya başladı. Silah satışı yakın ilişki doğurdu. Ancak Kaddafi öğrendi ki; Fransa, el altından İsrail’in bir numaralı silah tedarikçisi idi. Kaddafi bu derin ilişkiye sert tavır koyunca iki ülkenin arası soğudu. Keza Fransa’nın Batı Sahra, Çad ve Zaire’deki askeri müdahalesine de Kaddafi sert çıktı. Fransa’yı sömürgeci politikalara geri dönmekle suçladı. İlişkiler özellikle 1980’lerdeki Çad İç Savaşı ile kopma noktasına geldi. Kaddafi, Fransa ve ABD’yi karşısına alma pahasına Çad bağımsızlıkçılarını destekledi… Ve: Kaddafi’nin petrol ticaretinde Dolar-Euro yerine altın ya da dinarı para birimi olarak kullanmak istemesi, Afrika devletleri federasyonu kurma girişimi gibi politikaları Fransa ve ABD’nin tepkisini çekti. Tarih: 19 Eylül 1989. Fransız havayolu UTA tarafından işletilen McDonnell Douglas DC-10 uçağı, kargosundaki bombanın patlamasıyla düştü; 170 yolcu ve mürettebat öldü. Fransa ve ABD hedefine hemen Kaddafi’yi koydu. Gıyabında yargıladılar; “uluslararası terörist” ilan ettiler. Benzer önyargılı haberlerle Kaddafi “şeytanlaştırılarak” uluslararası kamuoyu hazır hale getirilince, başta Fransa ve ABD güçleri olmak üzere NATO, 2011 yılında Libya’yı yakıp yıkarak teslim aldı. Kaddafi’yi linç ettirdiler… İktisadi derinlik bilinmeden bu işler öyle kolay kavranmaz!",https://www.nefes.com.tr/yazarlar/soner-yalcin/esatin-parasi-cenelerini-yordu-4119
Soner Yalçın,Çernobil’den Los Angeles’a uzanan felaket,16 Ocak 2025 06:00,"Sovyetlerin batışının sembolü Tarih: 26 Nisan 1986. Saat: 01.23 Sovyetler Birliği’nin Belarus sınırına yakın kuzey Ukrayna’daki Çernobil Nükleer Santrali’nin dördüncü reaktörü patladı. Arkasından ikinci patlama oldu ve yangın başladı… Radyoaktif serpintiden yıllar içinde binlerce insan yaşamını kaybetti. Temizlik 2065 yılına kadar sürecek… Bugünden bakılırsa 700 milyar dolar maliyet ile insanlığın ortaya çıkardığı en büyük zarar... Güvenlik testinden vardiya değişimine kadar yığınla aksaklık bu sonucu doğurdu. Mesela, yangını söndürmeye gelen itfaiye ekibine nükleer kaza olduğu söylenmemişti! İlk ölenler arasında Teğmen Volodymyr Pravyk gibi itfaiyeciler vardı. Keza: Pripyat şehri hemen boşaltılmadı ve kasaba sakinleri gece boyunca ne olduğu konusunda uyarılmadı. Birkaç saat içinde düzinelerce insan hastalandı. Daha sonra şiddetli baş ağrıları ve ağızlarında metalik tatlar olduğunu, bilinç bulanıklığı yaşadıklarını bildirdiler. Vs. Felaket, 13 ülkeyi kirletti ve bunlardan biri de Türkiye idi. 2065 yılına kadar kaza nedeniyle 16 bin tiroit kanseri vakası ve 25 bin diğer kanser vakası öngörülüyor. Ki o dönem radyasyon etkilerinden kurtulmak için 150 bin kadın kürtaj oldu! Çernobil, Sovyetler Birliği çöküşünün sembol olaylarından oldu. Bu felaketi hatırlamamın sebebi var… ABD’nin batışının sembolü Kaliforniya/Los Angeles yangınlar ile bilinir. Sadece son çeyrek yüzyılda; Topanga (2005), Sayre (2008), Kaliforniya (2007 ve 2009), La Tuna (2017), Palisades (2021) gibi büyük yangınlar yaşandı… En son bu sene tarihin en büyük yangınına şahit oldu: 7 Ocak’ta Eaton yangını… 7 Ocak’ta Hurst yangını… 9 Ocak’ta Kenneth yangını 13 Ocak’ta Palisades yangını… 23 yerde çıkan ve 12 bin 401’den fazla binanın yandığı, 25 kişinin öldüğü, 200 bin kişinin tahliye edildiği Güney Kaliforniya/Los Angeles yangınları günlerdir sürüyor. Niye söndürülemiyor? Çoğu kişi buna coğrafi, meteorolojik koşulları ileri sürerek yanıtlıyor. Dokuz aydır süren kuraklığın, saatte 130 km hıza ulaşan rüzgarın etkisi de var kuşkusuz… Şöyle örnek vereyim: Yangın saat 10.30’da başladı ve saat 14.00’e gelene kadar 700 dönüm alan yandı. 24 saat sonra yanan yer 11 bin 802 dönüme ve bir gün sonra 20 bin 438 dönüme ulaştı! Bugün 45 bin dönüme ulaşacağı tahmin ediliyor… Felaket tablosunu her gün medyadan takip ediyorsunuz. Özellikle de Anthony Hopkins, Mel Gibson, Ed Haris, Paris Hilton gibi otuza yakın ünlünün villasının yandığını biliyorsunuz. Üç olimpiyattan beş altın, üç gümüş, iki bronz alan yüzücü Gary W. Hall Jr. yangında eviyle birlikte madalyalarını da kaybetti. Vs. Film çekimleri iptal edildi, Oscar töreninin yapılmayacağı açıklandı. Neyse, işin aktüel bölümüne girmeyeceğim. Sorumu hatırlatmak isterim: ABD’nin en zengin bölgesi günlerdir yangınlar ile nasıl başa çıkamıyor? Öyle ki: Bölge tarihi yangınlar ile dolu. Her yıl yangın çıkmaması sürpriz oluyor. O halde, ABD’nin en zengin eyaletinde bu derece beceriksizlik niye? Felaketin gözden kaçan ayrıntısı Kaliforniya bağımsız devlet olsaydı dünyanın beşinci en büyük ekonomisine sahip olurdu. Kişi başına düşen gelir 106 bin dolar! Piyasa değeri açısından dünyanın en büyük 10 şirketinden dördüne ev sahipliği yapıyor. Dünyanın en zengin 10 insanından dördü de bu eyalette yaşıyor… Günlerdir söndürülemeyen yangının sebebini nerede aramak gerek? Aslında Sovyetlerin çöküşünün sembolü Çernobil’de ne yaşandı ise Los Angeles’ta bugün o yaşanıyor: Los Angeles’ta da felaket “geliyorum” dedi, uyarılar yapıldı, risk durumu bildirildi. Yangından önce konuşan Los Angeles İtfaiye Şefi Kristin Crowley’nin sözlerine kulak verin -İtfaiyeciye yatırım yapacak bütçe verilmiyor… -Acil durum hazırlıklarına para ayrılmıyor… -Binaların çalılardan temizlenmesi gibi çevresel kontrollere bütçe kısıtlaması yapılıyor… -Kiralar çok arttığı için insanların yapıp yaşadığı derme çatma evler yangın tehlikesi doğuruyor... Neler var neler. Örneğin: Yangın döneminde 117 milyon galonluk su rezervuarı olan Santa Ynez barajı tamir için boşaltılmış, yapılmamıştı. Her yıl yangınların çıktığı bölgede sadece 65 itfaiye aracı vardı. Vd. Yangının maliyeti olarak bugün 300 milyar dolardan bahsediliyor. Bu paranın yüzde kaçı yangın önlenmesine harcansaydı, ne olurdu? Konu dönüp dolaşıp planlamayı küçümseyen, sosyal devleti yok edip, her şeyi azgın piyasaya bırakan neoliberalizme dayanıyor! Los Angeles yangını Çernobil’e benziyor; yıkılmaz denen siyasal yapılar gün gelip tuz-buz oluyor. Los Angeles yangını bu açıdan ABD’nin Çernobil’i olarak görünüyor! 2025 yılını unutmayınız, tıpkı 1986 yılı gibi… Merkezi ekonomi de azgın piyasa da sorun çözmüyor.",https://www.nefes.com.tr/yazarlar/soner-yalcin/cernobilden-los-angelesa-uzanan-felaket-8672
Soner Yalçın,Şiddete çözüm örneği: FARC,10 Ocak 2025 05:50,"Devlet Bahçeli’nin öncüsü olduğu “Milli çözümü” sağlayacak-kolaylaştıracak çabalar yerine, neden sürekli korkuları büyütecek komplolar dile getiriliyor? Yarım asrı geçmiş kanlı sürecin bitmesi hiç kolay olmayacak kuşkusuz... Başka ülkeler de denedi. Örneğin, büyük yazar Gabriel Garcia Marquez’in ülkesi Kolombiya… Komünist Partisi’nin silahlı kanadı 1964’te kurulan Kolombiya Devrimci Silahlı Güçleri/FARC ile hükümet çeşitli kez masaya oturdu: 1982-86 yılları arasında Belisario Betancur hükümeti birkaç kez barış görüşmelerinde bulundu, sonuç alınamadı. 1986-1990 yıllar arasında Virgilio Barco Vargas hükümeti görüşmelerde bulundu, sonuç alınamadı. İç savaş, hükümetlerin bir dönemden fazla iktidarda kalmasına olanak vermedi. Ülke kaynakları halka değil şiddetin önlenmesine gidiyordu… 1990-1994 yılları arasında Cesar Gaviria hükümeti görüşmelerde bulundu, sonuç alınamadı. 1998-2002 yıllar arasında Andres Pastrana Arango hükümeti görüşmelerde bulundu, sonuç alınamadı. 2002 yılına gelindiğinde FARC, 20 binden fazla silahlı militanı olan ve ülkenin belli bölgelerini, resmen yarısından fazlasını da fiilen kontrol eden güce ulaştı. Dünyanın 26’ncı büyük coğrafyasından bahsediyoruz… 220 bin insanın öldüğü şiddet sürecinde, kırsaldan şehirlere 7 milyonluk göç oldu. Tarım ekonomisine bel bağlamış ülkede işsizlik yüzde 9.1 ve yoksulluk oranı yüzde 28.5 idi... FARC için devrim yapmanın önünde pek engel yokken, 2015’te neden barışa imza koydu? Şundan: Kolombiya’da 2002 yılında başa geçen Alvaro Uribe Velez yönetimi hem FARC’a karşı sert silahlı mücadele verdi hem de barış görüşmelerini el altından sürdürdü. Ama o da başarılı olmadı. Bu arada FARC kurucu lideri “Manuel Marulanda” 2008’de hayatını kaybetti. En nihayetinde… Juan Manuel Santos Calderon hükümeti 2010 yılında barış anlaşması için masaya oturdu. Bir yıldan fazla süre gizli buluşmalar sonrası 2012 yılında Havana barış görüşmeleri başladı ve dört yıllık müzakere süreci ile barış antlaşması imzalandı. Bu sebeple, Calderon halen iktidarda. Bu sebeple, Calderon’a Nobel Barış Ödülü verildi. Sorumu tekrarlayayım: FARC, Rockefeller Vakfı yönetim kurulu üyesi, liberal Calderon ile niçin el sıkıştı? Görüşmelerin topluma açık olarak yürütülmesi, üçüncü partilerin rolü ve her konuda el sıkışmadan hiçbir bağlayıcı anlaşma yapılmaması gibi konular tarafların birbirine güvenmesini sağladı. FARC için diğer önemli gelişme Latin Amerika’daki siyasi konjonktür oldu: Nikaragua’da Daniel Ortega ile başlayan süreç sosyalist liderleri seçimle iktidara getirmeye başladı. Venezuela’da Hugo Chavez, Bolivya’da Evo Morales, Ekvador’da Rafael Correa gibi örneklerden daha çarpıcıları; 12 yıl hapis yatan gerilla üyesi (Tupamaros) Jose “Pepe” Mujica’nın Uruguay’da ve aynı şekilde 1960 ve 70’li yıllarda silahlı mücadele içinde yer almış Dilma Vana Rousseff’in Brezilya’da devlet başkanı seçilecek olmasıydı. Bolivarlardan Chelere 200 yıllık miras siyasi şiddet, yerini demokratikleşmeye bırakıyordu. Bölgedeki bu gelişmelerin FARC’a sivil politik alana geçmesi için motivasyon sağladığı kesindi. Bunu destekleyen son efsanevi komutan Havana’daki Fidel Castro idi… Şu da gerçek ki: FARC’ın hükümetle uzlaşmasında başka etken de gücünü giderek kaybetmesiydi… Köylü hareketi FARC ideolojisi; silahlı örgüt yapısı, “öz savunma birlikleri” gibi lügatleri ile PKK ile çok benzerlik taşır… O halde “milli çözüm” sürecinde bizleri bekleyen neler olabilir? Mesela: Kolombiya hükümeti ile FARC el sıkıştıktan sonra barışa geçiş kolay oldu mu? Örgüt, Gandi’nin şiddetsizlik ilkesini benimseyince silahlar hemen sustu mu? Önce barış halka soruldu. Referandumdan yüzde 50.2 ile “hayır” çıktı. Hükümet anlaşmayı revize etti, meclis bunu kabul etti. Ardından… FARC militanları yedi bin silahı, arabulucu Birleşmiş Milletler/BM’ye verdi. Keza dağlarda saklı 873 silah deposunun koordinatlarını teslim ettiler; BM bunların 510’unu kaldırdı ve geriye kalan 363 depoyu ordusunun alması için bıraktı. Sonuçta BM, 8 bin 112 silah, 1.3 milyon mermi, 22 ton patlayıcı, 3 bin el bombası ve bin kara mayını topladı. Örgütün önde gelen on ismi, genel seçimde “Ortak Alternatif Devrimci Güç” (adı yine FARC olan) partisinden aday olup, seçilerek meclise girip anayasaya bağlılık yemini etti. Bundan kısa süre sonra bir sürpriz çıktı: FARC’ın ikinci komutanı Ivan Marquez, “verilen sözler tutulmadı” diye bin iki yüz arkadaşıyla silahlı eyleme başladı. FARC ikiye bölündü. Evet, barışın inşası ve kalıcı olması hiçbir zaman kolay olmayacaktır. Ama bilinir ki: Barış, savaştan her zaman daha iyidir; çünkü barışta oğullar babalarını, savaşta babalar oğullarını gömer…",https://www.nefes.com.tr/yazarlar/soner-yalcin/siddete-cozum-ornegi-farc-7336
Soner Yalçın,Mao’cu Baba Hafız Esat,20 Aralık 2024 06:00,"Stalin 1953 yılında öldü. Sovyetler Birliği Stalin’in ideolojik mirasını terk edince, bu dönüşümü revizyonizm/sapma/döneklik olarak tanımlayan Mao ittifaktan ayrıldı… Mao’ya göre, işçi sınıfı-burjuvazi arasında olduğu gibi sosyalist-kapitalist ülkeler arasında da barış mümkün değildi. Buna Lenin’den mülhem “antagonist çelişki” adı verildi. Mao’ya göre barış içinde yaşamak safsataydı; “kağıttan kaplan” emperyalizm ile savaş, onu yok edene kadar aralıksız sürmeliydi… Moskova ile Pekin arasındaki ayrılık dünyadaki sosyalist-komünist ve hatta bağımsızlıkçı ulusal hareketleri bile derinden etkiledi. İki ülke arasındaki kapışma dünyaya yayıldı. (Örneğin: Türkiye’de son dönemde gündeme getirilen Uygur meselesini Sovyetler Birliği, Çin’e karşı 1960’larda kullanmaya başladı.) Bu kapışmadan etkilenen hareketlerden biri de “Diriliş” anlamına gelen BAAS idi. İlk ayrılık Moskova’ya yakın Nasır ile yaşandı. Ardından 8 Şubat 1963’te Irak’ta, 8 Mart 1963’de Suriye’de askeri darbe oldu. Bunları diğer darbeler takip etti. 1970’lerde Suriye ve Irak’ta iktidara gelen Hafız Esat ve Saddam, BAAS içindeki Mao’ya yakın ekiptendi! Bunda Moskova’nın 1948’de kurulan İsrail’i ilk tanıyan ülke olmasının da etkisi vardı kuşkusuz. Ama bu tamamen Moskova’dan koptukları anlamına gelmedi. Ki, Suriye ve Irak arasında da anlaşmazlıklar yaşanmadı değil. Uzatmayayım. Bu girişi yapmamın sebebi var… Baba Esat, yoksul Kurdaha köyünde doğdu. 16 yaşında BAAS hareketine katıldı. Burada edindiği siyasi görüşler Aleviliğe baskın geldi... Türk tarih yazıcılığı Esat yönetimi için “Nusayri/Alevi” vurgusu yapsa da Esat için aslolan sadakatti. Örneğin, baba Esat’tan oğul Esat’a “miras” kalan Suriye istihbaratının başındaki Ali Memlük, İskenderunlu Çerkes idi. HTŞ lideri Ahmet Hüseyin Şara/Colani’nin babası -petrol ekonomisi uzmanı- Hüseyin Ali Şara Suriye BAAS üyesiydi. Benzer örnekler çok. 1973 Anayasasına göre Suriye, Sosyalist Demokratik Halk Cumhuriyeti idi. İsmi gibi kurulan Halk Konseyi Çin’e benziyordu; bu yapı altında partiler vardı. Mesela, Esat’ın liderliğini yaptığı Ulusal İlerici Cephe içerisinde Suriye Arap Sosyalist Birliği, Nasırcı grup, Sosyalist Birlik hareketi ve Arap Sosyalist Partisi yer almaktaydı. Ancak: Baba Esat -Mao’nun aksine- ülke burjuvazisini oluşturan Sünni Araplar ile de iyi ilişkiler içindeydi. Fakat tüccarların, Hama isyanında Müslüman Kardeşler örgütüne destek vermesi, ulusçuluğu hedefleyen Hafız Esat’ı etkiledi. Aralarına güvensizlik girdi. Yine de özel sektöre karşı değildi. Kamuculuk ekonomisinin dinamo motoru oldu… Ve: 2000 yılında devlet başkanı olan oğul Esat, 24 yıllık iktidarında ekonomide köklü değişimlere gitti. Neoliberalizme dümen kırdı. Stratejik ürünler dışında tarımda devletçiliği kaldırdı. Özel bankacılığa, sigortacılığa izin verdi. Şam menkul kıymetler borsasını kurdu. İran ve Suudilerle rafineri ortaklığı; Hollanda, Hindistan, ABD, Kanada, Çin ile petrol-doğalgaz arama çıkarmada işbirliği yaptı. Suriye’deki başlıca yabancı yatırımcılar ağırlıklı enerji sektörü olmak üzere faaliyet göstermeye başladı: Shell, Conoco, Total-Fina-Elf, Ina Nafta Plin, Devon, Mitsubishi, Samsung, Mobil, Dupont, Gray-Mackenzie vb. Dış ticaret rejiminde en önemli değişiklik kambiyo mevzuatında yapıldı. Mesela, ihracat bedeli dövizleri Suriye Ticaret Bankası’nda bozdurma zorunluluğu kaldırıldı. Yabancı yatırımcılara bürokratik engeller çıkaran Yatırım Kanunu değiştirildi. Yedi serbest bölge kuruldu. Dünya Ticaret Örgütü ve AB, ortaklık anlaşması için üyelik başvurusunda bulundu. Ucuz iş gücü “cenneti” ülkesini Adidas, Benetton, Kickers, Stefanel gibi markaların üretimine açtı. Karayolları-demiryolları ulaşımından turizm otellerine, elektrik üretim santrallerine kadar büyük yatırımları dış borçla yaptı. Türkiye, iç savaş çıkmadan önce Suriye’ye yaklaşık 1 milyar dolarlık ihracat yapıyordu. Bu liberal adımları atarken Beşar Esat’ın önemli bir destekçisi vardı: Esma Akhras Londra’da doğdu. Çifte vatandaş idi; İngiliz ve Suriye. Babası Cromwell Hastanesinde kardiyolog, annesi Suriye Büyükelçiliğinde Birinci Katip idi. Ailenin kökleri Humus’tu ve Sünni’ydiler. 1996’da King’s College London’dan mezun oldu. Deutsche Bank’ta hedge fon yönetimi bölümünde ekonomi analisti olarak çalıştı. Ardından JP Morgan’ın yatırım bankacılığı bölümüne katıldı. 2000 yılında Harvard Üniversitesi’nde master yapmak istedi. Fakat Beşşar Esat ile aşk evliliği yaptı. İşinden ayrıldı, Şam’a taşındı. Esma Esat Suriye’deki ana ekonomik “oyunculardan” biri oldu. Özellikle bankacılık, telekomünikasyon, denizcilik ve gayrimenkul sektörleri ile ilgilendi. Suriye Kalkınma Vakfı’nın başındaydı. Dünyanın en etkili Arapları arasında gösterildi. Suriye konusunda konuşan yazan “uzmanlar” Esma-Beşşar Esat çiftinin uyguladığı neoliberal ekonomi-politikalara hiç değinmiyor. Oysa: Esatların sonunu getiren etmenlerden biri de; neoliberal yıkım halkın iktidara sırt çevirmesine sebep oldu.",https://www.nefes.com.tr/yazarlar/soner-yalcin/maocu-baba-hafiz-esat-3402
