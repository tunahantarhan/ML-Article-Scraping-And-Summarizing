Yazar,Başlık,Tarih,Metin,URL
Can Dündar,İyiliğin dönüşü,21 Haziran 2013,"Sizce de öyle mi, yoksa bana mı öyle geliyor: Bu haziran, sanki iyilik yağdı insanların üzerine... Nicedir bencilce saklamışlardı adeta iyi huylarını, şefkati, merhameti, masumiyeti... Haksızlığı görünce çıkardılar bohçalarından, evlatlarına giydirip sokağa saldılar. Nicedir birbirinden bir merhabayı esirgeyenler, yollarda sımsıcak selamlaşıyor şimdi... Çelik kapıları üç kilitle mühürlenmiş evler, yekdiğerine açılıyor. Birbirini gördüğünde kaldırım değiştirenler kucaklaşıyor. Sait Faik öykülerinden fışkırıp yollara taşmışlar sanki; herkes yeni harlanmış insan sıcaklığı taşıyor. Öldü zannettiğimiz digerkamlık, fedakarlık, küçücük bir koruluktan sevap polenleri gibi şehre yayılıyor. *** Bu ülkenin güzel insanları, o beyaz atlara binip gitmemiş meğer; sadece kıstırılıp bastırılmış; öyle derine ki, tükendikleri sanılmış. Huzursuz evlerde olur ya; habire baba dayağı yiyen çocuk, korkuyla sineye çeker önce... Giderek alışır, kin biriktirir içinde... Ve patlar hiç ummadık anda, tuhaf bir bahaneyle, mesela bisikleti elinden alındı diye... Mesele bisiklet değildir oysa; bıçak kemiğe dayanmış, sabır taşı çatlamış, bardak taşmıştır. Önce bisiklet geri alınacak, sonra onca dayağın ahı çıkacaktır. *** İşte böyle uyandı uzun uykusundan bizimkiler de... “Ne alaka” dedirten bir nedenle; parkına el konduğunda... Birbirini bilmeyenler, üç beş ağaç için kendini kepçenin önüne seriverdi. O sabah belki sevgilisi için kırmızılar giyinmiş genç kız, nefretle püsküren zehrin önünde dimdik duruverdi. Evinde sükunetle örgü ören teyze, torununun çadırı yakıldı diye tencereyle pencereye çıkıverdi. Banka müdürü “Yetti be” deyip kravatını çözüverdi. “Politikayla işim olmaz” diyen doktor, bir camide yaralı muhaliflerin yardımına koşuverdi. Bilgisayarı başındaki yeniyetme, gündelik esprilerinin, asabiyeti dize getirdiğini fark ediverdi. Aynı anda, aynı yangını yüreğinde hisseden yüz binlerce akraba, kendi kalabalığına şaşarak yollara taşıverdi. Öyle alışılmadık bir heybetle doğruldular ki yerlerinden, 20 günün sonunda baba, “Bundan böyle her kararımı sana soracağım” diyecek hale geliverdi. *** O çocuk, isyanın kudretini biliyor şimdi... Ve biz, tarihten biliyoruz, bu bilginin kıymetini... Kemer, o kadar kolay çözülüp şaklamaz artık masum tende... Bilir, feryadı duyanların nasıl çabuk toplanacağını, nasıl yaman hesap soracağını... Korkar başına geleceklerden... Ve çocuk, eziyet karşısında hiçbir şey yapmayıp sadece dimdik durduğunda milyonların nasıl arkasında toplandığını öğrendi mi, dayak yandaşlarının direnç karşısındaki paniğini keşfetti mi, iyiliğin müşfik elini bir kez hissetti mi, kolayına dayak yemez bir daha... Kafa tutar, efelenir. *** Sizce de öyle mi, yoksa bana mı öyle geliyor: Bu haziran, küçük bir koruluktan, insanların üzerine sanki iyilik polenleri yağıyor. Ve ben, elinden zorla alınmış bisikletini, konu komşunun imdada yetişmesiyle geri almış mesut bir çocuk gibi, tatile pedal basıyorum şimdi... Bitkin, ama bir o kadar ümitli...",https://www.milliyet.com.tr/yazarlar/can-dundar/iyiligin-donusu-1726157
Can Dündar,İşte vurulma anı,05 Temmuz 2013,"Kahire Kahire’de Cuma namazı sonrası... El Mustafa Camii’nden çıkan kalabalık, ellerinde Mursi fotoğrafları, dillerinde “Defol Sisi“ sloganlarıyla yürüyüşe geçiyor. Siyah çarşaflı kadınların ellerinde beyaz kefenler var. Cihada, ölüme, cenazeye gider gibiler. Az önce, gözyaşları içinde müthiş ajitatif bir vaaz veren hocadan, “Bu darbenin Mursi’yi değil, İslam’ı hedef aldığını“ dinlemişler. İslam’ı savunmaya gidiyorlar. Havaalanında son bulan Salah Salih Caddesi üzerindeki Cumhurbaşkanlığı Muhafız Alayı binasının önünde duruyorlar. Burası, devrik Cumhurbaşkanı Mursi‘nin getirildiği iddia edilen binalardan biri... Tel örgülerle korumaya alınmış. Örgünün hemen ardında zırhlı birlikler, tanklar ve silahlı askerler var.  Tanıdık kavşak Birkaç bin kişilik kalabalık, kaldırımda toplanıyor ve karşı kaldırımdaki askerlere doğru bağırmaya başlıyor: “Başkanımızı istiyoruz!” Asker, silahını kalabalığa doğrultuyor. Bu, kalabalığı hepten kızdırıyor. “Devrimimizi koruyacağız“ diye haykırıyorlar. Şimdi geniş caddenin iki yanında, birkaç metre arayla, Mısır’ın tarihine damga vuran ve bize çok tanıdık gelen iki karşıt akım var: Ordu ile İslamcılar... Kışla ile cami... Sisi ile Mursi... İlk ateş havaya Mursi‘ye yönelik darbeden sonraki ilk Cuma bu... Herkes Müslüman Kardeşler’in tepkisini bekliyor. Havada patlama öncesinin elektriği... Kaldırımın herhangi bir tarafından yapılacak en ufak bir taşkınlık, gerilimin patlamasına yol açacak. Kalabalık kaldırımdan taşıp kışlaya yönelince, güneş gözlüklü genç komutan bir tankın üzerine çıkıyor, askerlere “Doldur, boşalt” emri veriyor. Namlular aniden gökyüzüne dönüyor ve asker, darbe sonrasının ilk uyarı ateşini açıyor. Kalabalık hafifçe geri çekiliyor, ama sonra daha güçlü bir sesle geri dönüyor: “Sisi defol!” Tel örgüdeki çiçek Asırlık bir çatışmanın, bir cadde üzerinde somutlaşmış halini izliyoruz. Mısır’ın geleneğinde orduyla halk arasında çatışma çok nadir. Göstericiler askere saygılı, asker göstericilere... O sırada komutan göstericilere dönüyor, iki elini önce ileri doğru uzatıyor, sonra havada birleştiriyor. Bu, “Sizinle birlikteyiz“ mesajı... Sonra da megafonu alıp barışçıl gösterilere izin verildiğini hatırlatıyor, kaldırımın üzerine çıkmalarını, trafiği tıkamamalarını rica ediyor. Kalabalık bu iyi niyet ifadesini alkışlarla karşılıyor. Kaldırıma çekiliyor. O sırada göstericilerden biri, koşarak caddeyi geçiyor, tanklara doğru koşuyor. Herkes pürdikkat... Ama tahmin edilenin aksine, elindeki çiçeği tel örgülerin arasından uzatıp komutana veriyor. Karşılıklı gerginlik, karşılıklı temkinlilikle yatıştırılmaya çalışılıyor. Müslüman Kardeşler de onu deviren Silahlı Kuvvetler de Mısır’ı iç savaşa sürükleyecek bir ortam yaratmamak konusunda hassas görünüyor.",https://www.milliyet.com.tr/yazarlar/can-dundar/iste-vurulma-ani-1732864
Can Dündar,İhvan iktidara hazır değildi,08 Temmuz 2013,"Kıyaslamadan anlatmak zor: Sivas katliamını yapan örgütten birinin Sivas’a vali atandığını düşünün. Mısır’ın devrik Cumhurbaşkanı Mursi, iki hafta önce Luxor’da tam da bunu yaptı. 1997’de 58’i turist 62 kişinin öldüğü kanlı saldırıyı üstlenen Cemaat-i İslamiye örgütünün eski üyesi Adil Muhammed el-Hayat’ı Luxor’a vali atadı. Diğer illere tayin edilen valiler de Müslüman Kardeşler yanlısı, hatta üyesiydi. Turizm Bakanı tepki gösterip koltuğu bıraktı. Bölgede grevler yaşandı. Ve Vali, 4 gün sonra istifa etmek zorunda kaldı. Ama artık darbeye bir hafta kalmıştı.  Mübarek bıkkınlığı Bu örnek, Müslüman Kardeşler’in bir yıllık iktidarında yaptığı sayısız hatadan yalnızca biri... Ama halkın bir kısmının neden Mursi’den bıktığını ve darbeye destek çıktığını açıklayan bir örnek... Oysa Müslüman Kardeşler’i iktidar yapan şey, halkın Mübarek bıkkınlığı idi. Tahrir, eski yönetime duyulan nefretle dolmuştu. Orada “Mübarek gitsin” ortak paydasında buluşanların, bir adım sonrası için uzlaştığı bir fikir yoktu. En hazırlıklı, en kitlesel örgüt Müslüman Kardeşler’di. Önce Tahrir’i, sonra iktidarı kolayca devraldılar.  Firavun karşıtı koalisyon Seçimde Mursi’nin rakibi, Mübarek rejiminin adayıydı. Mursi, eski firavunluğun yerine demokratik ve sivil bir devlet, iş, onur, hürriyet, adalet vaat ediyordu. Sermayeyi, büyük toprak sahiplerini korkutmamaya çalışıyordu. Bu da değişim isteyen laikleri, solcuları, liberalleri de içeren geniş bir koalisyonun Mursi’ye ödünç oy vermesini sağladı. Yüzde 51 oy, bu koalisyonun eseriydi. Ancak ortada gerçekten büyük bir enkaz ve o enkazın baş edemeyeceği çapta bir beklenti vardı. Ve İhvan, iktidara hiç hazır değildi. Ne gelecek planı, ne yetişmiş kadroları vardı.  İlk iş, maaşlara zam Mursi, Ankara da dahil tüm dostlarının, “Aman açılma, popülizm yapma” uyarılarına rağmen, ilk iş maaşlara zam yaptı. Mübarek devrildiğinde kamuda ödenen maaşların, ulusal bütçedeki ağırlığı zaten büyüktü. Bu, 4 katına çıktı. Mısır pound’u ve borsa yüzde 10 değer kaybetti. İşsizlik yüzde 20’yi buldu. İstikrarsızlık turizm gelirlerini ve dış yatırımı vurdu. Gıda fiyatları arttı, kuyruklar başgösterdi. “Eskiden daha iyiydik” mızıldanmaları başladı.  Devletin İhvan’laştırılması Mursi, taraftarlarını yatıştırabilmek için dini kullanmaya ve baskıya girişti. Anayasa değişikliğiyle tüm yetkiyi elinde topladı. Sünni İslam’ı öne çıkarttı. Devlette kadrolaşmaya, azınlıkları dışlamaya, içkiye, kıyafete karışmaya başladı. Sistemi değiştirmek yerine, kendisi için kullanır oldu. Sonradan kendisinin de kabul edeceği gibi “çok hata yaptı.” Giderek “Mübarekleşti”.  Demokrasiye darbe Bu da kendisini destekleyen koalisyonun dağılmasına ve karşısında geniş bir cephe oluşturmasına yol açtı. Bürokrasideki Mübarek artıkları direnişe geçti. Polis işi gevşetince sokaklar karıştı. Ürken sermaye dışarı kaçtı. Kriz derinleşti. Demokratik gelenek olmadığından, muhaliflerde “Bu işi ancak ordu temizler” fikri yeşermeye başladı. Ordu zaten tetikte bekliyordu. Yine Tahrir’i kullandılar ve Mursi’yi devirecek isyanın önünü açtılar. Ve ne yazık ki bu, sadece Mursi’ye değil, Ortadoğu’da demokrasinin yerleşmesine bir darbe oldu. Sadece Müslüman Kardeşler’in değil, İslami tepkinin demokratik kanallara yönlendirilmesinin de önünü kesti. Evet, hiçbir yönetim zaafı, darbeye mazeret olamaz. Ve darbe, devirdiğinin vereceğinden fazla zarar verir. Zaten birkaç aklı evvel dışında darbeye destek çıkan yok. Tersine, darbeye karşı neredeyse ilkesel bir ortak duruş oluştu. Ama Türkiye’de daha fazla olduğu anlaşılan Mursi yandaşlarının da galiba artık “Darbeyi kınadın kınamadın” tartışmasından kurtulup “Nerede hata yaptık” diye sorması ve darbe mağdurluğu dışında bir kimlik oluşturması gerekiyor. Mısır’da devrik Cumhurbaşkanı Mursi yandaşlarının yaptığı gösteriler sürerken, dün sabah namazının ardından yapılan silahlı saldırıyla 42 kişinin yaşamını yitirdiği bildirildi. Dün sabahki Katliam, “Ölümü gördüm” dediğim yerde meydana geldi Ordu, iç savaşın fitilini ateşledi Kahire’de ramazan arifesinde gerçekleşen katliam, o hep korkuyla beklenen ayaklanmanın ve iç savaşın fitilini ateşledi. Katliamın yapıldığı yer, benim cuma günü “ölümü gördüğüm“ nokta... Cumartesi cenazeler geldiğinde de foto muhabirimiz Bünyamin‘le oradaydık. Kısaca mevki hakkında bilgi vereyim: Cumhurbaşkanlığı Muhafız Alayı, Kahire havaalanına yakın işlek bir cadde üzerinde... Şimdi trafiğe kapalı; çevre binalardakilerin pencereye çıkmaya bile ürktüğü bir yer... Mursi‘nin devrildikten sonra burada saklandığı iddia edilmişti. Kitleler o yüzden gösteri için burayı seçti. Yaptıkları gösteri asla kışkırtıcı değildi; tersine barışçı bir şekilde slogan atıp konuşmalar, oturma eylemi yapıyorlardı. Asker gergindi. Kışlanın önüne tel örgü çekmiş, ardına tankları dizmişlerdi. Tepelere keskin nişancılar yerleştirilmişti. Cuma günü karşı kaldırımdaki gösterici sayısı birkaç yüzdü. İlk saldırıyla on binlere dönüşüp kışlayı çepeçevre kuşattılar. Dünkü katliam, onları milyonlara çıkaracaktır. Can Dündar Kahire sokaklarında Mursi yanlılarının arasında nabız tuttu.  Yeni yönetime ilk darbe Sorunları diyalogla çözmeyi vaat eden yeni yönetim, ilk darbeyi, Başbakanlığı ilan edilen El Baradey‘in devre dışı kalmasıyla yedi. Şimdi medyayı kontrol altına alarak gizlemeye çalıştıkları katliam, ülkeyi hepten yönetilemez hale getirecek. Ve muhtemelen Müslüman Kardeşler’i silahlı mücadeleye itecek. Mısır’ın (demokrasi şöyle dursun) istikrara kavuşmasına daha çok var. Peki neden yürümedi? Nerede yanlış yapıldı?  YARIN: BUNDAN SONRA NE OLUR?",https://www.milliyet.com.tr/yazarlar/can-dundar/ihvan-iktidara-hazir-degildi-1734204
Can Dündar,Mısır’da ne oldu?,07 Temmuz 2013,"Kahire  Önceki gece Kahire sokakları tekinsizdi. Kavşaklarda kafaları kasklı, elleri bıçaklı, sopalı çeteler bekleşiyor, gelip geçen arabaları çeviriyor, kimlik soruyordu. Mursi yandaşları mı, karşıtları mı, yoksa puslu havadan nemalanmaya çalışan haydutlar mı; bilmek imkânsız... “Kan dökeriz”, “Uğruna ölürüz” diye başlayan konuşmalar, kefenlerle çıkılan yollar, günbegün sayısı artan ölüler, yaralılar, birbirine girmeye hazır meydanlar... 60 yıl devletten başka hiçbir şeyin olmadığı ülkede şimdi devlet yok. Onun yerine havada, kan kokan, ürkütücü bir başıbozukluk var. Bir de giderek kördüğüme dönüşen siyasal belirsizlik... Milliyet yazarı Can Dündar çatışmaların hakim olduğu Kahire sokaklarında... Kısır tartışma Darbeden beri hem Mursi gitti diye sevinen Tahrir’de, hem Mursi gitti diye dövünen Adaviyye’de insanlarla konuşuyorum. Tartışma Türkiye’deki gibi, “Darbe mi devrim mi“ itişmesine, “Mursi iyiydi, kötüydü“ inatlaşmasına sıkışmış durumda... Mısır’da olup biteni daha soğukkanlı değerlendirebilmek için, nispeten objektif bakabilenlerden edindiğim izlenimleri özetlemek istiyorum birkaç gün...  Yoksul dev Önce nasıl bir ülkeden söz ettiğimize bakalım: 90 milyonluk nüfusun yüzde 40’ı okuma yazma bilmiyor. İnsanların yüzde 7’si günlük 1 doların altında, yüzde 35’i 2 doların altında bir gelirle yaşıyor. İşsizlik oranı yüzde 13... Büyüme yüzde 2’nin altında... Çıkardığı petrol ve gaz kendi ihtiyacını zor karşılıyor. Devlet yıllardır, her gün herkese üç öğün ekmeği bedavaya yakın fiyatla veriyor. Bu yüzden Mısır, dünyanın en büyük hububat ithalatçılarından biri... Dışa bağımlı... İşte ülke bu haldeyken ve 60 yıldır diktatörlükle yönetilirken, değişim isteyen dış dinamikle iç dinamik kesişti.  Dış dinamik Soğuk Savaş’ta ABD’nin stratejisi, Sovyetler’i bir yeşil kuşakla kuşatarak komünizmi çökertmekti. Bu amaçla Afganistan’da mücahitleri besledi. El Kaide’yi yetiştirdi. Sovyetler çökünce, bölgede radikal İslam ayakta kaldı. ABD, bu kez onun üstüne işgalle, postalla, tankla yürüdü; ama her müdahale, İslam’ın direniş gücünü ve itibarını büyüttü. Sonuçta Batı’da İslamofobi, İslam dünyasında Batı karşıtlığı ile dünya gerildi. Dinler çatışması, Batı’nın güvenliğine ve küresel ekonomiye zarar vermeye başladı. ABD, Ortadoğu’da siyasal İslam’a karşı diktatörleri beslemenin dünyanın yarısını kendisine düşman hale getirdiğini gördü ve yeni bir strateji geliştirmek zorunda kaldı. Yıllarca ezmeye çalıştıkça yeraltında güçlenmesine yol açtığı radikallere engel çıkarmaktan vazgeçti. Seçimle iktidara gelirlerse esneyip yumuşayacaklarını, Batı’yla uzlaşacaklarını, efsane olmaktan çıkacaklarını umdu. Bu yeni stratejinin bir başarı hikâyesine ihtiyacı vardı: O da Mısır’dı. Mısır, Ortadoğu’nun kilit taşıydı. Dünya deniz ticaretinin yüzde 8’i Süveyş’ten geçtiği için hayati önemdeydi. Müslüman dünyadaki ağırlığı ve İsrail meselesi nedeniyle de benzersizdi. Kahire’de kansız bir dönüşüm başarılır ve kaynayan İslam ılıtılırsa tüm bölgeye örnek olurdu.  İç dinamik Mübarek rejimi zaten içeriden çürümüştü, çöküşe gidiyordu. Kahire’nin “müesses nizam“ını oluşturan askeri ve sivil bürokrasi, Mübarek‘le Mısır’ı 21. yüzyılda birinci ligde tutamayacağını gördü. Arap Baharı’nın rüzgârını doğru yorumladı. Mısır Ordusu, Libya’da, Tunus’taki gibi kum torbasına dönüşmemek için, halkın değişim talebiyle çatışmamayı tercih etti. Esnek bir strateji geliştirdi. Ve kendini kurtarmak için Mübarek‘i gözden çıkardı. Saray’ın önündeki 60 yıllık barikatı kaldırıp öfkeli halkın önünü açtı. Ve Firavun, “ayaklanma“ ile devrildi. Şimdi “Darbe oldu“ diye feryat edenler o zaman bunu “Devrim“ diye kayda geçti. Oysa aynı ordu, sırası geldiğinde, aynı meydanı, bu kez “karşı devrim“e açacaktı. YARIN: MÜSLÜMAN KARDEŞLER NEREDE HATA YAPTI?",https://www.milliyet.com.tr/yazarlar/can-dundar/misir-da-ne-oldu-1733641
Can Dündar,En iyisi laiklik,09 Temmuz 2013,"2011’in Eylül ayıydı. Erdoğan Kahire’yi ziyaret edecekti. O gitmeden Mısır televizyonu röportaja geldi. Mısır’ın yeni anayasasını sordu. Erdoğan şaşırtıcı bir cevap verdi: “Ben, Mısır’a laik bir anayasa tavsiye ediyorum. Türkiye’de anayasa laikliği, devletin her dine eşit mesafede olması olarak tanımlar. Laiklikten korkmayın. Laiklik kesinlikle dinsizlik değildir. Ben Recep Tayyip Erdoğan olarak Müslüman’ım, ama laik değilim. Fakat laik bir ülkenin başbakanıyım. Laik rejimde, insanların dindar olma ya da olmama özgürlüğü vardır. Umuyorum ki bu açıklamamdan sonra Mısır halkının laikliğe bakışı değişecektir.”  “İç işlerimize karışma!” Önemli bir demeçti bu... Önemi, laikliğin kafirlik sayıldığı bir ülkeye giderken yapılmasındaydı. Nitekim hedefte beklenen tepkiyi yarattı. Şimdi Türkiye’nin darbe karşıtı tavrını yere göğe koyamayan Müslüman Kardeşler, o zaman “Erdoğan’ın Mısır’ın iç işlerine karışmaya hakkı yok. Bu konuda söz, Mısır halkınındır. Başka ülkelerin tecrübesi bize uymaz” dedi. Çifte standart bir tek Batı’da olmuyor ki... İslamcılar yekpare değil Gelinen noktaya bakınca, Erdoğan‘ın 2 yıl önceki demecini anlamlı buluyorum. Mısır, bir din devleti... Anayasaya göre “Devletin dini İslam...” Şeriata dair yorum hakkı, Ezher’in din âlimlerinde... İslamcılar da yekpare değil. Müslüman Kardeşler, eşi tesettürlü, muhafazakâr bir asker tarafından devrildi. Suudi destekli Selefi Nur Partisi ise darbeyi destekliyor. Dolayısıyla Mısır’da olup biteni “Laik ordu, siyasal İslamcılara karşı“ şablonuyla yorumlamak yanıltıcı...  İhvan temkinli Öte yandan Müslüman Kardeşler, ilk günden beri temkinli hareket ediyor. Devrildiği gün Mursi, önceki gün de İhvan, intifada çağrısı yapsa da tabanı şiddete itmiyorlar. Pasif direniş öne çıkıyor. Birkaç nedenle: 1- Liderleri askerlerin elinde... 2- Mısır’ın geleneğinde orduyla çatışma yok. 3- Haklıyken haksız duruma düşmek istemiyorlar. Müslüman Kardeşler, yeni yönetimin yol haritasını reddetse de onlar da herkes gibi Mısır için en hayırlısının bir an önce sandığa gidilmesi olduğunu görüyor.  Mağduriyetin getirisi Mısır, zorlu bir sürece girdi. Ama kitleler, demokrasinin tadını aldı bir kez; seçim geciktikçe sorunlar büyüyecektir. Peki, sandıktan ne çıkar? Aslında İhvan, iktidarda erimeye başlamıştı. 2011 sonundaki genel seçim ile 2012 yazındaki Cumhurbaşkanlığı seçimi arasındaki 6 ayda ciddi oy kaybetmişti. Bu darbeyle mağdur duruma düştü. Türkiye deneyimi bize, mağduriyetin sandıkta iş yaptığını gösteriyor. Mursi muhalifi hareket, Arapça’da “İsyan“ anlamına gelen “Temerrüt“ adını almıştı. Biz, sözcüğün diğer anlamını kullanıyoruz. Ve darbeyle iktidar olmanın “temerrüt faizi“ni de biliyoruz. Mısır’a bakınca Başbakan’a hak verip “En iyisi laiklik“ diyoruz. Mursi yandaşları arasında: Siyah çarşaflıların ellerindeki beyaz kefenler ‘Ölüme kadar savaş’ sloganını simgeliyor. TAKSİM-TAHRİR MUKAYESESİ Türkiye’ye benziyor mu? Bu soru çok tartışıldı. Taksim ve Tahrir’i birer ay arayla yaşamış ve ikisinin de gazını yemiş biri olarak fikrimi yazayım. Önce farklılıklar: Bir defa Türk polisinin gazı, Mısır polisininkinden daha acılı... Taksim’dekiler daha zengindi; Tahrir fakir. Taksim kadın ağırlıklıydı; Tahrir daha erkek... Taksim, Tahrir’den daha renkliydi; ama bizde oradaki gibi “Ordu göreve“ sloganı atılmadı. Nitekim Türkiye’de ordu uzaktan izlerken, Mısır’da “davete icabet“ etti. Benzerliklere gelince: İkisinde de farklı eğilimden kitleler iktidara karşı birleşti. “Hükümet istifa“ dışında ortak paydaları yoktu. CNN, ikisini de uzun uzun verdi. Mursi de Erdoğan da krizi orantısız güçle ve kötü yönetti. İkisi de Batı’dan “Demokrasi sandıktan ibaret değil“ uyarısı işitti. İkisi de yandaşlarını, “Yedirtmeyiz“ diyen alternatif meydanlarda birleştirdi.  Kim neye benziyor? Benzerliklere rağmen iki ülke arasında en az yarım asır var. O açıdan, sandıkla gelen hükümeti deviren Mısır darbesi, olsa olsa, 1950 seçim zaferinden hemen sonra Menderes‘i devirmeye yönelik darbe girişimine benzetilebilir. Ne yalan söyleyeyim, ben bizimkileri de mağdur Müslüman Kardeşler’den çok, “Göstericiler masum değil, dış destekli provokatörlerdir“ diye basın toplantısı yapan, polise yönelik şiddetin görüntülerini dağıtan, buna karşın polis şiddetini yayımlayan televizyonları kapatan mağrurlara benzettim. Yine de darbe karşısında Batı ve basını ikirciklenirken Ankara’nın ilk günden ilkeli ve net tavır alması takdire şayan. Lakin aynı şeyi, bütün yatırımını Müslüman Kardeşler’e yapması konusunda söyleyemeyeceğim. Türk Dışişleri, tamamen İhvan’a angaje bir politika inşa ederek Mısır’da manevra alanını daralttı. Ülkenin karmaşık siyasal tablosunda bütün kartları oynamak varken, baştan kartını ortaya sererek kendini bağladı. Darbeyle Refah Kapısı’nın kapanmasıyla Erdoğan‘ın Gazze ziyareti de yattı. Şimdi yeni yönetimin, Ankara’nın ve (talihsiz bir zamanlamayla) Kahire’ye yeni gidecek büyükelçinin hiçbir telefonuna çıkmaması doğal... Türkiye “Bizimkiler iktidara geldi“ coşkusuyla ve yeni-Osmanlıcılık kokulu bir nüfuz iştahıyla Ortadoğu’ya dalınca, ezeli rakibi Mısır, “Hele bi dur bakalım” tavrına geçti.  Atatürk’ün tahlili Tahlilini Atatürk‘e bırakayım: “Efendiler, büyük ve hayali şeyleri yapmadan yapmış görünmek yüzünden bütün dünyanın husumetini, garezini, kinini bu memleketin ve bu milletin üzerine çektik. Biz Panislamizm, Pantürkizm yapmadık. Belki ‘Yapıyoruz, yapacağız’ dedik. Düşmanlar da yaptırmamak için ‘Bir an önce öldürelim’ dediler. Dava bundan ibarettir. Biz böyle yapmadığımız ve yapamadığımız kavramlar üzerinde koşarak, düşmanlarımızın adedini ve baskısını artırmak yerine tabii ve meşru sınıra dönelim. Haddimizi bilelim.” NOT: İzninizle yarım kalan tatilime devam edeceğim. Dönüşte devam etmek ümidiyle...",https://www.milliyet.com.tr/yazarlar/can-dundar/en-iyisi-laiklik-1734582
Can Dündar,"AB de gidiyor, barış süreci de...",19 Haziran 2013,"AK Parti’nin iki büyük hamlesiydi: Avrupa Birliği’ne tam üyelik süreci... Ve Kürt sorununda barış süreci... İki süreç de Gezi Parkı’nın biber gazından zehirlendi. *** Avrupa Birliği, uzun yıllar AK Parti’ye “Müslüman Demokrat“ teşhisi koydu. Askeri vesayeti geriletme çabalarına destek verdi. Kürt sorununda barışçıl çözüm arayışını alkışladı. Sağladığı ekonomik istikrarı övdü. Otoriter politikaları eleştirse de ipleri koparmadı. Ancak Gezi Parkı, Batı’nın “Yetti artık“ dediği bam teli oldu. Eleştiriye tahammülsüzlük, meydanların eleştiriye kapatılması, polisin aşırı şiddet uygulaması, medyanın susturulması, sanal alemin muhasaraya alınması, Avrupa’yı zaten temkinli baktığı iktidardan hepten uzağa düşürdü, Türkiye’nin dünyadan dışlanmasına yol açtı. Uyarıların “Siz de kim oluyorsunuz. Tanımıyorum“ diye cevaplanması ve “Asıl onların bize ihtiyacı var“ yanılgısı, tam üyelik hedefinin, AB perspektifinin iflası olarak yorumlandı. Cumhurbaşkanı Gül‘ün ima ettiği teşhisle, “10 senede kurulan imaj, 10 günde yıkıldı.” *** “Gezi zehirlenmesi“nin diğer kurbanı ise barış süreci oldu. Dün bir “Akil insan“la buluştum. “Biz raporumuzu verdik, işimizi bitirdik“ dedi. Ancak üzgündü; çabalarının işe yaramadığı, sürecin batağa saplandığı görüşündeydi. Neden ortak bir ses vermediklerini sordum; “Herkes farklı fikirde“ dedi. Diyarbakır’daki son konferansın mesajları, BDP’nin sert çıkışları, Hükümet’in giderek milliyetçi tona bürünen açıklamaları, sürecin geriye doğru işlediğine delalet... Görünen o ki AK Parti, bazı kamuoyu yoklamalarında oy oranının düşmüş olmasını, açılım sürecinin muhafazakar tabanda gördüğü tepkiye bağlıyor. O yüzden de seçim yaklaştıkça tekrar en başa, “Bölücübaşı“ üslubuna, “dış mihraklar“ öcüsüne, “Bayrak asalım“ kampanyasına dönüyor. İşe yarar mı? Bu saatten sonra zor. Eski mağduriyetleri hatırlatmak da işe yaramıyor. “Yüce Mevlam, aldıkça alıyor.” *** Türkiye’nin Cumhuriyet’le yaşıt iki projesidir: Batılılaşma ve demokratikleşme... İkisine de baskıcı uygulamalarla değil, daha özgürlükçü politikalarla erişilir. Barışçıl gösterilerin polisle bastırılması, sosyal medyaya el atılması, sanatçıların hedef alınması, basının, iş aleminin korkutulması, ülke çapında cadı avı başlatılması, “duran“ların karşısına “vuran“ların çıkarılması, hem Batılılaşma politikasının hem barış sürecinin sonunu hazırlar. Ve ödenecek bedel, eskisinden de ağır olur. Twitter’daki Can Dündar’a açık çağrı Sevgili arkadaşım! Gerçek ismini bilmiyorum. Twitter’da benim adımı ve yazılarımı kullanıyorsun. Engellemeye çalışıyorum, yeniden çıkıyorsun. Yaklaşık 600 bin takipçin oldu, iyi gidiyorsun. Ancak herkesin seni ben zannetmesine neden oluyorsun. Yakında mahkemelik olacaksın, bilmiyorsun. Lütfen vazgeç ya da beni ara; bir yol bulalım. (Kendi adıma açılmış bir hesaba tweet atmak komik geldiğinden ve herkes twitter’daki hesabı benim zannettiğinden buradan seslenmek zorunda kaldım. Özür dilerim.)",https://www.milliyet.com.tr/yazarlar/can-dundar/ab-de-gidiyor-baris-sureci-de-1725277
Can Dündar,Cuma gerginliği...,04 Temmuz 2013,"KAHİRE Bu yaz, kısmetimiz meydanlardan açıldı. Haziranı Taksim’de geçirdik. Temmuza Tahrir’de girdik. Tarihe tanıklık etmek üzere, Taksim’den kalan gaz maskelerimizi sırt çantamıza yükleyip Tahrir’e geldik. Üstelik Milliyet‘in “Bazı Mursi yandaşları korkudan sakalını kesiyor” diyen dünkü haberinin ardından, sakalla... Önceki gece askerin Mısır Cumhurbaşkanı Mursi’yi devirmesinden sonra dün gece Tahrir, “Arap Baharı“ndan “Arap Düğünü“ne geçmişti sanki... Mısır tarihinin tanığı olan meydan, bu kez Müslüman Kardeşler’in iktidardan devrilişini kutluyordu. “Ordu-millet el ele” Havai fişeklerin patırtısı, alandaki sevinç çığlıklarını ve “Yaşa Mısır”, “Ordu-millet el ele” sloganlarını bastırmaya yetmiyor, kornalar, düdükler, vuvuzelalar alana bir şenlik yeri havası veriyordu. Çoluk çocuk, kadın erkek heyecanlı bir kalabalık Mısır bayrağını kapıp alanı doldurmuştu. Önceki gecenin beklentili gerginliği, yerini, istediğini almanın verdiği rahatlama ve coşkuya bırakmış, alana, bir zafer havası yayılmıştı. Taksim’in ünlü Anonimous maskeleri bu kez Tahrir’in yüzlerinde gülümsüyordu. “Defol“ anlamına gelen kırmızı kartlar ve Mursi posterlerine indirilen ayakkabılar görevini tamamlamıştı. Ve önceki geceki üzeri çizili Mursi posterlerinin yerini, onu deviren Genelkurmay Başkanı Abdülfettah el Sisi‘nin posterleri alıvermişti. Tahrir, üç yılda üçüncü lideri deviriyor. “Kral öldü, yaşasın yeni Kral...” Cuma gerginliği Bugün Tahrir’e Mursi yanlıları -ki bir gecede muhalif konuma düştüler- da yerleşmek istedi, ancak Mursi karşıtları kaptırmadı. Malum; Tahrir’i alan, iktidarı da alıyor. Devrik liderin yandaşları muhtemelen yarınki cuma namazında gösterecek tepkisini... Bunu şehrin kritik yerlerine ve özellikle büyük camilerin çevrelerine yerleşen tanklardan hissetmek mümkün. Tahrir’deki coşkunun Kahire’nin her köşesinde hissedilmediği bir gerçek... Her darbenin sevineni ve yenileni yok mudur zaten... Aslında darbenin her türünü tatmış bizler için Mısır darbesi “Hepsinden biraz“ tadında: Abdülfettah el Sisi’nin”halka hitabı”yla Evren‘i ve 12 Eylül’ü hatırladık. Halkın “Yaşasın ordu. Kurtulduk“ çığlığıyla 27 Mayıs’a gittik. Asker, iktidarı almak yerine teknokratlara devredince 12 Mart’ı andık. Darbecilerin, İslamcıları hedef alan açıklamalarıyla da “Galiba bu da Mısır’ın 28 Şubat’ı“ dedik.  Darbenin asıl kötülüğü Lafa, bu tür yazıların “Amentü”sü sayılan cümleyle başlayalım: Darbenin her türü kötüdür. Türkiye’ye ne kadar kötülüğü olmuşsa Mısır’a da olacaktır. Belki de en büyük kötülüğü, meşru seçimle iktidara gelmiş ve iktidarda yıpranmaya başlamış Müslüman Kardeşler’i yeniden umut haline getirmesi olacaktır. Ama darbeyi kınayan her açıklama, Mursi’nin hatalarını görmeden biraz eksik sayılır.  Darbeyle gelen, darbeyle gider Aslında bugün “halk ihtilali“ ile gittiği söylenen Mübarek‘i götüren de bir askeri darbeydi. Mursi’ye bugün darbeyle kapanan kapıyı, (sandıktan önce) bu darbe açmıştı. Ancak Müslüman Kardeşler, kendilerine açılan kapıyı kötü kullandı: İktidar kibri, “Çoğunluğum, istediğimi yaparım“ anlayışı, yargının siyasallaştırılması, iktidara sınırsız yetki tanınması, muhalefete kulak tıkanması, muhalifleri dışlayıcı anayasa hazırlığı, yandaş tayinleri, kötü ekonomi karnesi, devleti “İhvanlaştırma” politikası, ordunun saf dışı kalmasıyla hepten artan güvenlik sorunu ve katlanan yokluklar, toplumun dikişlerini attırdı. Böylece Mursi, sadece Mısır siyasetinin her daim başrol oyuncusu olmuş orduyu değil, Mübarek zulmüne karşı kendisini desteklemiş liberalleri, laikleri, hatta Selefileri de karşısına aldı. Darbe gecesi, Genelkurmay Başkanı’nın arkasındaki sivil koro, bunun kanıtıydı. Mursi’nin bir uzlaşma çağrısı ya da güvenoyu istemesi, ateşi düşürebilirdi. Yapmadı. Bu tavrıyla “Mübarekleşti” ve bu kez kendisine karşı ayaklanacak “İkinci Tahrir“i bizzat hazırladı. Sonunda, anayasayı yaparken istemediği işbirliğini, askeri darbeye karşı istediğinde devrilmişti bile... Tabii o da hemen “dış güçlerin komplosu”ndan dem vurdu. Tıpkı kendisinden önce devrilen Mübarek gibi...  Arap Yazı da yayılır mı? Anlaşılan o ki, “Arap Baharı“ndan “kavurucu yaz“a geçtik. Dünkü Arap gazeteleri, Arap Bahar’ının meyvelerinden olan Tunus Başbakanı Raşid Gannuşi’nin “Tunus gençleri, sakın Mısır’ı örnek almayın“ diyen demecini yayımladı. İki yıl önceki isyanın Tunus’ta başlayıp birkaç haftada Mısır ve çevresine sıçradığı hatırlanırsa, yeni Arap yönetimleri, dünkü sari hastalığın da aynı hızla yayılmasından korkuyor olabilir.  Kıssadan hisse Alınacak ders özetle şudur: Darbe sorunlara çare değil. Sandık da hükümranlığa bahane değil. Ve artık siyasetin, görmezden gelinemeyecek, sandığı beklemeden tepki veren, yeni ve korkusuz bir aktörü var: Meydanlar... Taksim’den Tahrir’e gelince bu, çok daha net görünüyor. Erdoğan “Askerin üzerine git” demişti Cumhurbaşkanı olduktan sonra Mursi’yi ilk arayıp kutlayanlar Gül ve Erdoğan olmuştu. Mursi, Eylül 2012’de Türkiye’ye gelmiş, Ak Parti Kongresi’ne katılmıştı. Orada yaptığı konuşmada, “Ak Parti’ye hayranlığımı gizleyemiyorum“ demişti. İki ay sonra Erdoğan Mısır’a gidip Mursi’yi ziyaret etti. O geziye katılanlardan biriyle konuştum dün... Başbakan’ın Mısır’da Mursi’ye Türkiye’de askeri vesayetin kaldırılmasından sonra askerin nasıl sahneden çekildiğini anlattığını söyledi: “Ona askerin üzerine gitmekten çekinmemesini tavsiye etti” dedi. Lakin Mısır, biraz erken patladı.",https://www.milliyet.com.tr/yazarlar/can-dundar/cuma-gerginligi-1732484
Can Dündar,‘Ordu bölünebilir’,06 Temmuz 2013,"Binlerce Mursi yandaşı sloganlar atarak Başbakanlık Sarayı’na yürüdü. Askeri birlikler ile Mursi yandaşları arasında sadece tel örgü bulunmaktadır.FOTOĞRAFLAR: BÜNYAMİN AYGÜN İmam Hasan el Benna, 1928’de Müslüman Kardeşler’i kuranlardan biriydi. 1949’da Kahire’de bir suikastla öldürüldü. Oğlu Seyfülislam el Benna, Müslüman Kardeşler içinde, babasından devraldığı itibarı sürdüren bir isim... Örgütün “Şura“ denilen Danışma Meclisi’nde... Kahire Barosu’nun genel sekreterliğini yapmış, 5 yıl da hapis yatmış. Kahire’de yaşayan Metin Turan randevu için aradığında kızı ile Türkçe konuştu. Çünkü el Benna‘nın eşi Berat Hanım, Makedonya kökenli, İstanbullu bir Türk... 32 yıl önce evlenmişler. 4 çocukları olmuş. Kızları Sena, Kahire Üniversitesi’nde asistan... Erdoğan‘ın Mısır gezisinde üniversitede yapacağı konuşmada sunucuymuş. Kendisini tanıtınca Başbakan, hemen babasını sormuş. Çünkü el Benna ile 1992’den beri tanışıyorlarmış.  ‘Eviniz yakın mı?’ Sena, babasının rahatsızlığı nedeniyle gelemediğini söyleyince Erdoğan, “Eviniz buraya yakın mı?“ diye sormuş. “Yakın“ cevabını alınca da, resmi programı bölüp eski dostunun evine gitmiş. Bizi de zor hareket ederek, ama dostane karşıladı el Benna... Erdoğan‘ı sorduğumda, “Tam sizin oturduğunuz koltukta oturdu “ dedi. Berat Hanım rahatsızlandığında, Sağlık Bakanlığı’nın özel uçakla onu Türkiye’ye aldırıp tedavi ettirdiğini öğrendik. Erdoğan, eşiyle birlikte Atatürk Araştırma Hastanesi’nde ziyaret etmiş Berat el Benna‘yı... Hem Mısır’a, hem kendilerine gösterdikleri ilgiden ötürü, Başbakan’a müteşekkirler.  ‘Ordu bölünebilir’ Biz gittiğimizde TV’de Mursi yandaşlarının gösterisi vardı. “Allahu ekber“ sloganlarına, helikopterlerin patırtısı eşlik ediyordu. Ve kürsüdeki konuşmacı, helikoptere dönerek, “Kudretli asker, bizi korkutamazsın, bize kurşun sıkma” diye bağırıyordu. Konuşmayı dikkatle dinleyen Seyfülislam el Benna, bu bölümü bana tercüme ettikten sonra, “Bu çok önemli” dedi. “Çünkü ordu içinden aldığım haberlere göre, askerin bir kısmı, darbeyi onaylamıyormuş. Emirlere uymuyorlarmış. Bu, orduda bir bölünmeye yol açabilir.”  Orada da ‘Faiz Lobisi’ mi? Sonra en baştan anlatmaya başladı: “Bu ülkeyi 60 yıl, askerler yönetti. 2011 devrimi ile ilk kez rejimi sandıkla değiştirdik ve meşru bir cumhurbaşkanı seçtik. Bu, demokrasi yolunda büyük bir adımdı.” “Peki neden 1 yılda bu noktaya gelindi” diye soruyorum. El Benna, Müslüman Kardeşler’in iktidarda hata yaptığını kabul etmiyor, bütün sorumluluğu eski rejimin artıklarına yüklüyor: “Rejim devrildi, ama kadroları kaldı. Onlar da imtiyazlarını korumak istediler. Eski suçlarının ortaya çıkmasından korktular. Yeni rejime itaat etmediler. Bürokrasi, ordu, polis, büyük sermaye, Ulusal Demokratik Parti ve dış ülkeler, Mursi başarısız olsun diye karşıtlarını desteklediler. Müslüman Kardeşler başarırsa, kendi tahtlarının da tehlikeye gireceğini düşünen Suudi Arabistan, Kuveyt gibi ülkeler de bunlara parasal katkı verdi. Polis, ‘Baltacılar’ dediğimiz haydutları hapisten salıverip insanlara saldırttı, evleri yağmalattı, kiliseleri bombalattı. Büyük bir güvenlik sorunu yaratıldı. Ve ordu sadece seyretti.” Somut kanıtı, sohbeti dinleyen Berat el Benna veriyor: “Bakın darbe olduğundan beri ne elektrik kesintisi kaldı, ne de benzin kuyruğu...” Bahar değil Arap taarruzu “- Bundan sonra ne olur?” “- Ordu, barışçıl gösterilere silahla müdahale ederse bir iç savaş tehlikesi doğabilir.” “- Ya Arap baharı?” “- O tabiri sevmiyorum. Buna ‘Arapların büyük taarruzu’ diyelim. Demokrasi Mısır’da yenilirse tüm Arap dünyasında, Libya’da, Tunus’ta, Sudan’da da başarısızlığa uğrar. O yüzden, burada yaşananlar sadece Mısır için değil, dünya için önemli...” “- Nasıl mücadele edeceksiniz?” “-Yeniden demokrasiye dönmek, Mursi’yi yeniden cumhurbaşkanlığına getirmek ve seçime gitmek için darbeye karşı mücadele edeceğiz. Ama şiddetle değil, diyalogla, uzlaşma arayarak mücadele Askerle burun buruna Önceki gün bir ölüme tanıklık ettiğimiz Cumhurbaşkanlığı Muhafız Alayı’nın önü, dün Kahire’nin en gergin mekanıydı. Göstericinin öldüğü yerde cenazeleri karşılamak üzere onbinler toplandı. Önceki gün askerin yaklaştırmadığı tel örgüye kadar yaklaştılar. Silahlı askerlerle burun buruna gelip ellerindeki Mursi posterlerini gösterdiler. Konuşmalar yapıldı, “Defol Sisi“ sloganları atıldı, akşam kalabalık arttıkça öfke de kabardıkça kabardı. Ancak asker -en azından gün batımına dek- önceki güne göre daha temkinli ve sakindi. Darbeden bu yana sürekli taciz uçuşları yapan helikopterler havada görülmedi. Şimdilik halkla askeri, sadece ince bir tel örgü ayırıyor. Ve pek de uzun süre dayanacak gibi görünmüyor. ‘Bize bir Erdoğan lazım’ İtiraf edelim ki, bizim basın kartı, Mısır’da Türkiye’den fazla işimize yaradı. Müslüman Kardeşler cephesinde her engeli aşabilmemizi, başı kasklı, eli sopalı sivil milisler arasından rahatça geçebilmemizi, her girdiğimiz ortamda saygı görmemizi Erdoğan‘a borçluyuz. Türkiye’nin Mursi’yi sahiplenmesi, karşı cephede tepki yaratsa da İhvan cephesini sevindirdi. Cuma vaazında bile şükranla dile getirildi bu tavır... Seyfülislam el Benna da aynı kanıda: “Erdoğan’ın Mısır’da iyi bir ismi var. Mısır halkı onu çok seviyor. Öyle ki halk arasında ‘Bize bir Erdoğan lazım’ deyişi yerleşti. Türkiye’nin Mısır’daki darbeye verdiği tepki, demokrasiye destektir aslında... Her ülkenin vermesi gereken tepkidir. Bu sancılı süreçte de eminim Türkiye, Mısır’dan siyasal ve politik desteğini esirgemeyecektir.”",https://www.milliyet.com.tr/yazarlar/can-dundar/ordu-bolunebilir-1733278
Can Dündar,REVİRE BİBER GAZI,16 Haziran 2013,"Fotoğraf: Can Dündar Savaşın bile asgari bir ahlakı vardır. Hiçbir savaşta çocuklara gaz sıkılmaz mesela... Elinde silahı olmayan, çadırı içinde oturan, barışçı bir gruba böyle saldırılmaz. Yaralıların revire çevirdiği mekânlar gaza boğulmaz. Bu emri verenler olabilir, ama o emir uygulanmaz. Uygulamak zorunda kalanlar arasından vicdan sahibi birileri çıkar, istifa eder. Savaş ahlakı bile çiğnendi dün...  “Yapmayın” bildirisi “Devlet yapamaz. Bunca çocuğun üstüne saldıramaz” diyenler, devleti tanımıyordu. Biz tanıyorduk.",https://www.milliyet.com.tr/yazarlar/can-dundar/revire-biber-gazi-1723563
Can Dündar,Durun artık!,11 Haziran 2013,"CNN’den izlemedik, dün gece Taksim’de, Gezi’deydik Gece yarısı...Taksim’e Gümüşsuyu’ndan giriyoruz. Yorgun polisler Gezi Pastanesi’nin önüne doğru, yolun iki yanında serilmiş dinleniyor. Kolilerle yeni gaz bombası taşıyorlar meydana... Ancak savaşlarda gözlenebilecek bir gerginlik... Gözün, genzin dayanamayacağı bir gaz kokusu... Taksim ağır muhasara altında... AKM’nin önünde, polis koridorunu yararak ve yanımdaki kazağı burnuma bastırarak meydana ilerliyorum. Taşlardan ve fişeklerden bir zemin... Meydanda yanan araçların dumanı... Uzaktan öfkeli isyan sloganları...  Gezi Parkı’nda Az ötede Gezi Parkı’na girince “savaş”ın karşı cephesiyle buluşuyoruz. 15 gündür burada direnen gençler, hep endişeyle bekledikleri anın geldiği inancıyla seferber... Panik yok. Ama tedirginlik, havada asılı... Bu kez sloganlar yakın; patlama sesleri uzaktan geliyor. Yorgun bir genç kızın sesi, kitleye dışarıda olup bitenleri haber veriyor: “CNN International buradan yayında... Bütün dünyanın gözü Taksim’in üzerinde...” Alkışlar... “İşte Taksim, işte direniş” sloganları... Taksim komününde bir devrim havası... Biz, Derya Sazak, Tunca Bengin, Pınar Aktaş, Yurttaş Tümer, Bünyamin Aygün, Ozan Güzelce -ve günlerdir burada sabahlayan Milliyet ekipleri- kendi ülkemizde olanları Atlanta üzerinden izlemenin utancını yaşayanlardan değiliz. Günlerdir olduğu gibi dün gece de Taksim’deyiz.  Facianın arifesinde Parkın yürüme yolları boyunca koridor oluşturulmuş, çevrede yaralananları Gezi Parkı içinde oluşturulan revirlere sevk için hazırlık yapılıyor. Haksız değiller; çünkü gece yarısına doğru İstanbul Valisi, gençlerin ailelerine “Çocuklarınızı alın“ çağrısı yapıyor. Akıl alır gibi değil. Çünkü alana giriş kapalı... Aileler panikte... Bu meydan 1 Mayıs faciasını yaşadı. Bu ülke Sivas katliamını yaşadı. Polisin bir huruç harekâtı ile bu sıkışık alanda benzer bir facianın yaşanması an meselesi... Ve ne yazık ki ülkede bu korkunç gidişata engel olabilecek hiçbir kudret görünmüyor.  Boş sözler Ne yazık ki tersine... Başbakan, tek bir cümleyle bitirebileceği krizi, her konuşmasıyla inadına tırmandırarak, bu sonucu hazırladı adeta... Oysa önceki gece saat 02’ye kadar yine buradaydık. Bir grup sanatçıyla, Taksim Dayanışma’nın sözcüsü Mücella Yapıcı ve direnişi sürdüren gençlerle toplantı yaptık. Taksim’den barikatları, bayrakları kaldırtmaya çalıştıklarını öğrendik. Öğleden önce de İstanbul Valisi ile görüşüp “Gezi’ye kesinlikle müdahale olmayacak” sözünü almıştık. Ancak anlaşılan o ki, Vali bize o sözü verdikten sonra Taksim’e müdahale toplantısına girmiş. Başbakan da eylemcilerin temsilcileriyle konuşacağına, kendi “seçtiği isimler“i davet ederek diyalog arar gibi yapmayı tercih etmiş. Barış için PKK ile temas kurabilen Başbakan, bu barışçıl sese kapı aralamalıydı, oysa hem de tam müzakere arifesinde “Bize güven olmaz“ dedirtecek bir müdahale yaptı. Barışçıl bir itiraz karşısında “Gelin dinleyeyim“ diyeceğine üstlerine polis sürdü. Gerilimi düşüreceği yerde, “Bizimkileri sokağa dökerim”, “Anlayacağınız dilden konuşurum” dedi. Eylemcilere destek oldu diye isim vererek, adres göstererek şirketleri, sanatçıları hedef gösterdi. Akıl alır gibi değil...  Durun artık! Bu satırları yazarken gazdan gözlerim yaşarıyor. Gaz bombalarının sesi, sloganlara, alkışlara karışıyor. Arada sirenlerin sesinin ardından kasklarıyla gençler, “Yolu açın“ çağlıkları içinde yaralıları revire taşıyor. Gezi Parkı bir katliam olur mu kaygısıyla en uzun gecesine hazırlanıyor. Taksim, iç savaşta bir ülkenin meydanı manzarası arz ediyor. Bütün dünya izliyor. Ve Başbakan hafta sonu kendi tabanını meydana sürmeye hazırlanıyor. Bizse bu çılgınlığa dur diyecek, tansiyonu düşürecek bir aklıselim sahibini kaygıyla, giderek azalan bir umutla bekliyoruz hâlâ...",https://www.milliyet.com.tr/yazarlar/can-dundar/durun-artik-1721813
Can Dündar,DÖRT SAATİN ÖYKÜSÜ,14 Haziran 2013,"İnanılmaz bir geceydi. Önceki gece yarısı, Taksim’in ortasında, heykelin hemen dibinde kurulan piyano, adeta uzayıp giden bir sorunu notaya döker gibi hiç ara vermeksizin melodiler çalıyor, çevresinde gençler dans ediyor, anneler elele vermiş, onlara kol kanat geriyordu. Az ötede, bir grup genç futbol maçı yapıyor, merdivenlerin bittiği yerde horon tepiliyordu. Aynı saatlerde iki özel uçakla Ankara’ya giden sanatçılar heyeti ile Dayanışma temsilcileri, barış için Başbakan’la 4 saat sürecek görüşmeye oturmuştu bile...  Kız evi, naz evi Görüşmeye 3 bakanıyla ve danışmanlarıyla gelen Başbakan, günlerdir süren görüşmeler maratonundan yorgun düşmüştü. Gergindi. Heyetteki bir bakanın deyimiyle, “10 yıldır hiçbir önemli konuda bu kadar uzun toplantılar yapmamıştı”. Sanatçılardan biri gerilimi düşürmek için, “Hayırlı bir iş için geldik. İyi bir netice alıp çıkmayı umuyoruz” diye lafa girdi. Başbakan’ın hiç o havada olmadığı, cevabından anlaşıldı: “Kız evi, naz evidir.”  “Haklısınız Başbakanım” Aslında bu sanatçılar grubunun daha öncekilerden farkı ve asıl başarısı, görüşmeye direnişçi temsilcilerini de katması oldu. Başbakan ilk kez konunun gerçek muhataplarıyla buluştu. Ve “Haklısınız Başbakanım” dışında sözler duydu. Sanatçılar doluydu: Görüşme öncesi İstanbul Belediye Başkanı’nı ve Vali’yi, sonra da Gezi Parkı’nı ziyaret etmişlerdi. Taksim’in, Başbakan’ın sandığı gibi bir “terör yuvası” değil, coşkulu bir festival alanı olduğunu biliyorlardı. Başbakan’ın Topçu Kışlası inadından vazgeçmesini, eyleme destek veren sanatçıları hedef göstermemesini, kutuplaştırıcı söylemine son vermesini, Park’a polis müdahalesini aklına bile getirmemesini istiyorlardı. O kadar da değil; Başbakan’la samimi ilişkisi olan bir sanatçı, özel hayata dair düzenlemeler koymasını eleştirdi ve dedi ki: “Bir zamanlar ‘Gidip türbanlarını evlerinde taksınlar’ diyenlerle uğraşıyorduk. Şimdi siz, Gidip içkilerini evlerinde içsinler’ diyorsunuz.”  Komplo var Ama Başbakan tepkiliydi. Bir konuda eylemci gençlerle aynı fikirdeydi: “Bu, ağaç olayı değil; bu, Erdoğan’ı yok etme olayı...” Kendisine yönelik bir uluslararası komplo olduğuna, dış güçlerin kendisini yok etmek üzere harekete geçtiğine, “Gezi olaylarının da bunun bir parçası olduğuna” inanıyordu. Bir bakanın deyimiyle “Başbakan yok edilmek isteniyor, sanatçılar sessiz kalıyor“du. Erdoğan, Gezi’deki çevrecilerin iyi niyetine inansa da, “Cehennemin yolları iyi niyet taşlarıyla döşelidir“ diyordu.  Karşı şiddet örnekleri “Keşke polis şiddetinden dolayı özür dileseydiniz” ricasını, “Bunlar konutumun önünden geçerken hep bir ağızdan ölen anneme küfür edip duvarlara yazdılar. Oysa benim mitinglerimde kimse için böyle bir terbiyesizlik yapmaz, yapamaz“ diye cevaplarken “karşı şiddet“ten örnekler verdi. Çarşı grubunun içinde “illegal, aşırı uçlar” olduğunu anlattı. Hafta sonu yapacağı mitinglerin iptalini isteyenlere, “Asla. Kampanyamı başlatıyorum. Ama gezi eylemi biterse orada bu konuyu açmam” dedi.  “Yalan mı söylüyorum” Ardından polise yönelik şiddete ilişkin Emniyet’e hazırlattığı, 17 dakikalık bir filmi izletti. Ağır şiddet görüntüleri içeren film izlenirken, “Bu şiddeti görmezden geldiniz“ diye sanatçılara serzenişte bulundu. Sanatçılardan biri, gerilimi tırmandırmamak, kutuplaşmayı artırmamak için bu ve benzeri filmleri kamuoyuna göstermemesini rica etti.  Son tartışma Başbakan‘ın önerileri hazırdı: Yargı kararını beklemek, olmazsa halkoyuna gitmek... Bundan ötesine yoktu. Sona doğru Taksim Dayanışma’dan gelenlerden birinin “Bu iş, sosyolojik bir hal aldı“ demesi üzerine hepten gerildi. Ayağa kalkıp, “Hepiniz üstüme geliyorsunuz. Sabahın 3’ü olmuş. 15 saattir buradayım. El insaf“ diyerek gergin toplantıyı noktaladı.  Film iptal Bunca gerilimin üstüne, ertesi gün Başbakanlıktan bir haber geldi: Başbakan, sanatçıların ricasını kabul etmişti. Polise yönelik şiddete dair film, basına dağıtmayacaktı. Gezi’nin havası Sabah 3.30’da sanatçılar heyeti Başbakanlık kapısında açıklama yapılırken, Derya Sazak‘la Taksim meydanındaki börekçide piyano konserini dinleyerek haber bekliyorduk. Bir cep telefonunun ekranından izlediğimiz Halit Ergenç‘in ilk cümleleri umut doluydu. Derya, o anda “Yıldırım Baskı” kararı aldı. Başlığı temkinliydi: “Gezi’de umutlu son” Sonra sabah 04’te Gezi Parkı’na çıkıp nabız ölçtük. “Gezi“nin kafası karışıktı. Çevremizi saran yüzlerce genç tartışmaya koyuldu. Bir kısmı, “Bu baskı ortamı bitene dek eyleme devam kararlılığında olduklarını” söylerken, bazısı “Alacağımızı aldık“ havasındaydı. Her kafadan bir ses çıkıyor, her yeni ses, bir öncekinden daha yeni bir talep öne sürüyordu. Onlara, “Türkiye’ye inanılmaz bir eylem örneği verdiklerini, isteklerinin büyük bölümünü kabul ettirdiklerini, sadece parkı değil, özgür bir gelecek ümidini de yeşerttiklerini” anlattım. Seslerinin bütün dünyadan duyulmuş, Başbakan’ın direnişin boyutunu anlamış olmasını kutlayarak, kaybettikleri arkadaşlarını anarak, Gezi’de beton tehdidi bitmezse yeniden buluşmak üzere bu eyleme zafer havasında ara vermelerinin herkese umut vereceğini söyledim.  Özgün ve yeni ama... “Gezi Hareketi“nin yeni ve özgün niteliği şu: Örgütü, lideri, hiyerarşisi yok. PKK gibi liderlerinin emriyle sınır dışına çekilecek bir kadro değiller. Adı üstünde: “Ben nesli” onlar... Bu, aslında demokrasinin geleceği için büyük şans... Ancak bu tür kriz hallerinde bir karar mekanizması ve temsil ihtiyacı kendini hissettiriyor, kararı zorlaştırıyor. Nitekim bundan sonrasına karar vermek için dün gece boyu yapılan forumlarda da karardan ziyade tartışma çıktı. Forumlara katılan bir 78’li durumu şöyle özetledi: “Başbakan’ın ‘illegal marjinaller’ dediği örgütler, ‘İstediğimizi aldık, yeter, çekilelim’ tavrındalar. ‘Masum çevreciler’ dediği gençler ise korkusuz. Kimseyi dinlemiyor, ‘Eyleme devam’ diyorlar. Gazete baskıya girerken Gezi kalabalıktı ve forumlar sürüyordu. Önceki gün sabaha karşı Derya‘nın ortamın demokratik yapısına uygun olarak ve gençlere danışarak attığı yıldırım baskının başlığı, hala geçerliydi: “Son söz Gezi’nin...” Milliyet Gazetesi Yayın Yönetmeni Derya Sazak ve Milliyet yazarı Can Dündar Gezi Parkı’na gelen CHP Milletvekili Süleyman Çelebi ile gelişmeleri değerlendirdi.",https://www.milliyet.com.tr/yazarlar/can-dundar/dort-saatin-oykusu-1723086
Can Dündar,Gezi Parkı’nda bir ‘ecdad’ torunu Çapulcu Prenses,12 Haziran 2013,"Ayşe Adile Nami Osmanoğlu Tars, Can Dündar’la. Dün, Gezi Parkı’nda bir Osmanlı prensesi vardı. Osmanoğlu ailesinin Sultan II. Abdülhamid Han soyundan gelen Ayşe Adile Nami Osmanoğlu, dünya televizyonlarının dikkatinin çevrildiği Taksim’i ve Gezi’nin direniş çadırlarını gezdi. “Niye buradasınız?” diye sordum: “Olayları televizyondan izledim. İstanbul’u o halde görünce çok üzüldüm. Uykularım kaçtı. Gelip yerinde görmek istedim“ dedi. Gezi Parkı’nda gördüğü manzaradan çok etkilenmiş. “Hepsi çocuk yaşında... Bir idealin peşindeler. Ama o kalabalık, yorgunluk içinde bile çok saygılılar. Kimi dans ediyor, kimi dua... Bu, beni çok etkiledi. İnsanın inandığı şeyler için savaşmasına inanırım. Onlara hak verdim. Ben de artık ‘Çapulcu Prenses’im.” Gülümsüyor.  “Topçu Kışlası’nın önemi yok” İşin ilginç boyutu, gençlerin yanında saf tutan “Çapulcu Prenses“in, Başbakan’ın sahip çıktığı “ecdad”ın varisi olması... “Bu Topçu Kışlası sizin için ne kadar önemli?” diye soruyorum: “Hiçbir önemi yok” diye dudak büküyor: “Ben aileme, tarihime çok saygılıyım. Ama yok olmuş bir kışlanın yeniden yapılmasının hiç önemi yok. Hele ki insanlar istemiyorlarsa... Belki oraya daha geniş bir botanik park yapılması daha iyi...” Adile Osmanoğlu, hep AK Parti’ye oy verdiğini söylüyor. Anayasa referandumunda da “Evet“ oyu kullanmış. Başbakan‘ın özellikle ekonomide yaptıklarını takdir ediyor, yatırımlarını beğeniyor. “Ama” diyor, “Zamanla ulaşılmaz bir hal aldı. Yanına çok yakınında olan ve kendisi gibi düşünenlerden başkasını yaklaştırmaz oldu. Onlar da olup biteni ne kadar sağlıklı yansıtıyor, bilmiyoruz. Başbakanımız biraz inatçı... Yalnız bu kez bir sorun var: Gençler de biraz inatçı çıktı. Genç insanları devamlı değiştirmeye çalışırsanız, tepki verirler. Şu park meselesinde pire için yorgan yakmaya değer miydi?”  “Dedem bile...” Ve sonra, Başbakan’ı “ecdad”ı ile kıyaslıyor: “II. Abdülhamid Han da çok iyi şeyler yaptı. Osmanlı’nın borçlarını kapattı. Yenileşme istedi. Ama direnç görünce çatışma olmasın diye bırakmak zorunda kaldı. Hiçbir iktidar sonsuz değildir. Dedem Abdülhamid bile koltuğa bu kadar asılmadı...” Referandumun anlamı Erdoğan, kamuoyu karşısında zor durumda kaldığını gördü ve başarılı bir halka ilişkiler kampanyası yürütüyor. “Madem istenmiyor, Kışla’dan vazgeçtim” demiyor. Cumhurbaşkanı Gül’le görüşmesinden sonra mecbur kaldığını sandığımız son referandum önerisinin amacı şu: “Madem Kışla’yla ilgili benim kararımı beğenmiyorsunuz, benim seçmenim karar versin.” Üstelik bunu, ortada “Yapılamaz” diyen bir mahkeme kararı varken söylüyor. Üstelik karara itiraz edip eylemi başlatanların temsilcilerine değil, kendi seçtiği isimlere söylüyor. Üstelik “Taksim’in son ağaçlarını da kesip alanı betonlaştıralım mı” gibi bir sorunun çağdaş dünyaya yakışmayacağını bilerek söylüyor. Ve son yılların AVM pompalaması sayesinde “Bütün ağaçlar kesilsin, yerine AVM yapılsın” noktasına getirilmiş bir kamuoyunun yargısına güvenerek söylüyor. Bunu da reddederlerse “Eh ben elimden geleni yaptım. Halktan korkuyorlar. Dinlemiyorlar” dedirtmek ve Gezi direnişini polisle süpürmek için söylüyor. Eylemin, ağaçları aşıp kendi otoriter yönetim anlayışına yöneldiğini fark ettiğinden, bir an önce bitirmek için öyle söylüyor. Kendi örneğinden yola çıkarak şunu sormak lazım: “Türbanlı öğrenciler üniversitelere giremesin” kararı referanduma sunulsa oy verir miydi? Bunlarla birlikte “reel politik” açısından şunu söylemek isterim: Gezi’dekiler, barışçıl bir yöntemle direnerek, kamuoyunu arkasına aldı, Hükümet’i müzakereye ve bir anlamda geri adıma zorladı ve çok önemli bir kazanım elde etti. Bundan sonra, konuyu gündemde tutmak, kamuoyu desteğini yitirmemek, şiddet tuzağa düşmemek ve mücadeleyi başka zeminlerde (de) sürdürmek önemli...",https://www.milliyet.com.tr/yazarlar/can-dundar/gezi-parki-nda-bir-ecdad-torunu-capulcu-prenses-1722301
Can Dündar,Sakın yapmayın!,13 Haziran 2013,"Gezi Parkı “24 saat içinde”, muhtemel bir saldırıya karşı hazırlık yapıyor. Nasıl mı? Ağzı zor kapatan, mendilden gaz maskeleri ile... Atılacak gaz bombalarını söndürecek su bidonları ile... Yaralılara ilk yardım hizmeti verecek revir çadırları ile... Kafa travmalarını önleyecek baretler ile... Müdahaleyi dünyaya duyuracak twitler ile... Dünyanın en korunmasız, genç ve sivil “koro”su, tam teçhizatla AKM’nin parkında müdahaleye için yığınak yapan polis “ordu”suna karşı hazırlık yapıyor. Başbakan’ın genç olmanın ne olduğunu hatırlamasını, gençliğinde gezdiğini söylediği parka dokunmamasını, sonu facia olacak bir müdahaleden caymasını bekliyorlar. Mümkün mü? Ne yazık ki çok mümkün görünmüyor. O yüzden de parktaki genç direnişçiler, ebeveynlerinden dinleyip durdukları devlet şiddetinin yeni bir örneğini bekliyorlar. *** Dün öğleyin bir grup duyarlı sanatçıyla birlikte Gezi Parkı’na gidip Taksim Dayanışma temsilcileriyle buluştuk. Halit Ergenç, Yavuz Bingöl, Ceyda Düvenci, Mahzun Kırmızıgül, Ali Sunal, Sunay Akın, Nebil Özgentürk oradaydı. Tabip Odası’nın, Mimarlar Odası’nın, Şehir Planlamacıları Odası’nın, semt derneklerinin sözcüleri oradaydı. Herkesin aklında aynı soru var: “Taksim”in temsilcileriyle ve “Gezi”nin nabzını bilen vicdan sahipleriyle diyalog zeminleri kurulmadan, yargı, kararını açıklamadan, bunca korumasız insanın üzerine polisle, TOMA’yla, gazla gitmeyi dünyaya anlatabilir mi Başbakan?.. Çıkacak çatışmanın muhtemel sonuçlarını göze alabilir mi? Bu facianın, bir kışla yapma inadı yüzünden yaşandığını ülkesine, dünyaya, vicdanına anlatabilir mi? *** Taksim’e müdahalenin olduğu gece, AKM önündeki polislerle ve şefleriyle konuştum. Çatışmalarda yaralanmış bir emniyet amiri, karşıdaki Gezi Parkı’na bakıp “Benim de yakınlarımın çocukları var içlerinde... Nasıl müdahale ederiz” dedi. Ama sonra, “Dolmabahçe’ye Başbakanlık konutuna yürüdüklerinde göz yumabilir miydik” diye sordu. Meydanın iki yanında yatan eylemcilerle polisler hemen hemen aynı yaştalar. İki taraf da korkunç bir çatışma ihtimalinden kaygılı... Günlerdir süren gerginlik yüzünden hepsi yorgun, yıpranmış, yaralı... Herkes, bu inatlaşmayı bir faciaya yol açmadan çözecek aklıselimin peşinde... *** Akşam saatlerinde Cihangir’de bir ofiste bir araya gelen sanatçılarla Ankara arasında müthiş bir telefon trafiği başlıyor. Sanatçıların muhtemel bir müdahaleyi önlemek için görüşme talebine Başbakan’dan olumlu cevap geliyor, ancak onlar önceki günkü görüşmedekilerle aynı duruma düşmemek için Dayanışma’yla birlikte gitmek istiyorlar. İsimler gidip geliyor. Uzun bir bekleyişin sonunda Ankara’dan “Tamam gelsinler” mesajı ulaşıyor. Bu, eylemcilerle Başbakan arasındaki ilk doğrudan temas... Ve “Müdahalenin eli kulağında” denilen saatlerde gerçekleşiyor. Özel bir uçak, eylemcilerle sanatçıları Ankara’ya taşıyor. Bu satırlar yazıldığı sırada görüşme devam ediyor. “Gezi”, annelerin korumasında, uzun gece için bekleyişe geçiyor. *** Başbakan, “Kışla yapılacak” diyerek kendini bağladı. Taksim Dayanışması, “Yaptırmayız” tavrına kilitlendi. Bu krizden taraflar açısından “kazan-kazan” duygusuyla çıkacak bir formül bulunabilir mi? Kışla’ya ilişkin yürütmeyi durdurma kararı, bir inşaatı ve referandumu önleyebilir mi? “Yargı kararı netleşene kadar parka dokunulmayacak” diyerek frene basılabilir mi? Kanlı bir müdahaleye yol açılmadan bu iş, ağaçların gölgesinde bir konserle, şanıyla sonuçlanabilir mi? Bu akıl tutulmasından mantıkla, vicdanla çıkılabilir mi? Seheri kaygı ve umutla bekliyoruz. Ve aklı, fikri, kalbi olan her yetkiliye “Sakın bir çılgınlık yapmayın” diyoruz.",https://www.milliyet.com.tr/yazarlar/can-dundar/sakin-yapmayin-1722806
Can Dündar,Buraya bayrağınızı asmayın!,10 Haziran 2013,"Son 24 saatte hem Gezi çadırlarının hem yerel ve resmi yetkililerin nabzını tutma şansı buldum. İzlenim ve tahminlerimi yansıtmaya Gezi’yle başlayayım:  Gezi ile Taksim Birkaç gündür Gezi ile Taksim’in havası farklılaşmaya başladı. Gezi, “Ağaçlık bölge rant alanına dönüşmesin” refleksiyle ayağa kalkan ve itirazı şiddetle bastırılınca sivil itaatsizlik eylemine başlayan gençlerin yatağı... Taksim ise, toplumsal destek gören bu direnişi politik kanallara akıtmaya çalışan örgütlerin mekanı haline geldi. Pazar günkü mitingde bu ayrışma hepten açığa çıktı. Öcalan posterine itiraz edenlerle BDP’li gençler arasında yaralanmaya yol açan bir gerginlik yaşandı. Gezi’dekiler “meydan”a mesafe koyarken, bu hareketin üzerine herhangi bir politik yafta asılmasına itiraz ediyorlar; bunun, toplumsal desteği de azaltacağını düşünüyorlar. Siyasal hareketler de Park’taki bu centilmenlik anlaşmasına uyuyor. Yoksa “Gezi gençliği apolitik“ zannı doğru değil.  3 saatte politizasyon Önceki gün girdiğimiz bir çadırda, 20 yaşında kızıl sakallı bir üniversiteli, bu süreçte nasıl politize olduğunu şöyle anlattı: “Geçen hafta kursa gitmek için buradan geçerken polisin çadırları yaktığını gördüm. ‘Yazık, şimdi bu çocukları yaka paça atarlar buradan’ diye düşündüm. 3 saat sonra kurs çıkışı kendimi onların arasında, Gezi’yi savunurken buldum.” Bu, temsili bir örnek... Çoğu genç, parka dozerlerle girilmesi ve ardından orantısız polis şiddetiyle sokağa döküldü. Başbakan da onlara hakaret ederek kendini hedef haline getirdi.  Komünde hayat Gezi çadırları, tek tip “TOKİ’leşme”ye karşı baskısız, rengarenk bir dünya özleminin alternatif konutları sanki... Ütopyanın komün ülkesi... Sabah, çadır ve çevre temizliğiyle başlıyor. Yüzler komşu otellerin tuvaletinde yıkanıyor. Kahvaltı “komün“ün bedava mutfağından sağlanıyor. Arada aileleri dolma sarıp getiriyor. Parayla yiyecek satılmıyor. Ardından gönüllülük esasıyla çalışmak üzere, mutfağa, kütüphaneye ya da revire gidiliyor. Gün içinde barikatlar kontrol ediliyor. “Savunma atölyesi“nde muhtemel bir saldırıya karşı hazırlık yapılıyor. Sonra “Halk Meclisi”nde isteyen, özgürce isteği konuşmayı yapıyor. Kıyafetiyle “çiçek çocukları“nı anımsatan Koç Üniversiteli bir genç kız, “Geçen sabah uyandığımda üstüme battaniye örtmüşlerdi” diyor, gözleri dolarak, “Müthiş bir dayanışma ve hassasiyet var aramızda... Bir sorun çıksa, anında hallediliyor. Bir kişi bile yere izmarit atmıyor.” Çadırdaki gençlere “Nasıl bir anda böyle sel oldunuz? Hiç hissetmedik bu dip dalgayı“ diyorum; “Valla biz de hissetmedik. Meğer hepimiz aynı dertteymişiz” diyorlar. Siyaset bilmediklerini söyleseler de geri adım atmaya hiç niyetleri yok. Lakin hayalci değil, gerçekçiler. Revirde görevli genç, “Savunmasızız burada... Bir gece baskınıyla bizi gaza boğup döverek buradan süpürebilirler, ama bedeli ağır olur” diyor. Bir başkası, “Buradan siyasi hareket çıkmaz, ama siyasi refleks çıkabilir“ diye ekliyor. Hayret verici olan şu: Onca genç, onca gaz ve dayak yedikten sonra, o kalabalıkta, onca farklı görüşe ve yoğun bira tüketimine rağmen, müthiş bir disiplinle ve bazılarımızın hiç erişemediği bir olgunlukla hareket ediyorlar. Bu sivil itirazı dayakla bastırmak, şiddetin önünü açar. “Kışla“ kafasıdır bu! Bütün kavga da oraya kışla yapmak için değil mi zaten?.. Devlet gözüyle: Krizi nasıl aşarız? Dün hem Ankara’da hem İstanbul’da krizi yöneten birkaç üst düzey yetkili ile görüştüm. Özetlemeye çalıştığım tabloyu yakından gözlüyorlar. Aslında galiba Başbakan ve çevresindeki birkaç fanatik dışında herkes, buradaki inatlaşmanın ve “Ezerim, ezdiririm“ üslubunun herkesi felakete sürüklediğinin farkında... Ama Başbakan’ı “tutamıyorlar“. Bir emniyet yetkilisinin deyimiyle “Gezi, krizin sinir ucu“... Dokunulmayacağının farkındalar. İlk müdahaleyi, “arabayı deviren ciddi bir yol kazası” olarak görüyorlar. Bir daha tekrarlanmaması gerektiğine inanıyorlar. Üst düzey bir yetkili, “Ben kefilim, asla ama asla Gezi’ye polis müdahalesi olmayacak“ diyor. Gezi’nin haklılığının, kararlılığının ve kazandığı toplumsal desteğin farkındalar. O yüzden oraya müdahale konusunda temkinliler. Devlet cenahında birkaç beklenti var: Biri, Gezi Parkı’nda direniş sürerken, eylemin hiçbir siyasal şemsiye altına girmeme kararlılığının Taksim’e yansıtılması, bir iyi niyet göstergesi olarak Taksim’in açılması... İkincisi, Gezi’yle ilgili geniş destek bulan ilk taleplere “fırsat bu fırsat“ denilerek yenilerinin eklenmemesi... Bunlar olursa çatışmadan “Gezi’yi geri almak“ mümkün görünüyor. Ya Başbakan’ın kışla inadı? “7 ay sonra yerel seçim var. İstanbullular kararı orada, sandıkta versin. O zamana kadar Gezi’ye kimse dokunmasın” diyor bir yetkili... Bu yaklaşım “Taksim Dayanışma“da karşılık bulur mu? Bulursa Başbakan’ın çatışmacı söylemini durdurur mu? Bugünün soruları bunlar... Ülke yeterince gerildi. Sadece birkaç cümle, gerginliği azaltıp krizi bitirebilir. Çok mu zor?",https://www.milliyet.com.tr/yazarlar/can-dundar/buraya-bayraginizi-asmayin-1721291
Can Dündar,Polis devleti gibi,16 Haziran 2013,"Başbakan, ekranda gördüğü Türkiye’den memnun mu acaba? İstanbul’daki Beyrut manzarasından hoşnut mu? Türkiye’nin bir polis devleti görüntüsüne büründüğünü görmüyor mu? Taksim’e bakıp “Gaz sıkıp hepsini temizledim“ diye övünüyor mu? Taraftarlarıyla muhaliflerini, ateşle barut gibi karşı karşıya getirmekten, öfkesiyle yangına benzin dökmekten korkmuyor mu? Şiddetin şiddeti doğuracağını ve yatıştırmaya bir noktadan sonra polisin yetmeyeceğini hesaplayamıyor mu? Ortada gerçekten bir “büyük oyun“ varsa, şiddeti tırmandırarak o oyunda başrolü üstlenmiyor mu? Böyle yaparak kendi başkanlığı gibi, bir uzlaşma anayasasını, barış sürecini, toplumsal huzuru, dünyanın desteğini ve ekonomik istikrarı da riske etmiyor mu?  “Hepiniz üstüme geliyorsunuz” Operasyon öncesi sanatçılarla buluşmasından sızan ayrıntılar, Başbakan’ın psikolojisini ele veriyor. DİSK Genel Sekreteri, “Bu iş sosyolojik bir durum halini aldı, anlamıyor musunuz“ deyince ayağa kalkıyor: “Ne sosyolojisi ya? Bana sen mi öğreteceksin“ diyor: “Yeter be, sanatçı, aydın tamam, Allah’tan korkun” diye isyan ediyor. Bir konuk, “Böyle bağıramazsınız“ deyince öfkesi patlıyor: “Bana işimi öğretmeyin. Ayıptır. Hepiniz üstüme geliyorsunuz.” Başbakan’ı kızı salondan çıkarıp yatıştırmaya çalışıyor.  Bakan’ın fırçası “Dünya bana karşı “ psikozunun, Başbakan’a hakim olduğu anlaşılıyor. Dün gördük; bizim medya yetmedi, dünya medyasına ayar veriyor. Yakın çevresi de “Sizi yemeye çalışıyorlar“ diyerek bu psikozu besliyor. Düşünün ki Başbakan’ın salonu terk etmesinin ardından Kültür Bakanı sanatçılara dönüp, “Benim için büyük hayal kırıklığısınız. Bir daha hiçbirinizi Başbakan’la görüştürmeyeceğim” diyebiliyor.  Kefen söylemi Başbakan son dönem hemen her konuşmasında kefenden söz ediyor. Lafa, “Bedeli ne olursa olsun“ diye başlıyor. “Menderes, Özal ve ben...” diyerek kendini ısrarla yakın tarihin karanlık sayfaları içine yerleştiriyor: Örnek verdiği iki ismin ortak özelliği, güçlü oyla gelip zamanla iktidar sarhoşluğuna kapılmaları ve nasihatlere kulak asmamalarıydı. Ne yazık ki Başbakan‘ın yakın çevresinde de, ülkenin nereye sürüklendiğini görüp ona aklın yolunu tavsiye edecek, masa altından “Sakinleş“ uyarısı verecek kimse kalmadığı anlaşılıyor. Yakınındakiler Başbakan‘a itidal yerine infial telkin ediyor ya da gidişatı gördükleri halde susuyorlar. Gözler Cumhurbaşkanı’na dönüyor. Çok tanınmış bir müzik sanatçısı önceki gece yarısı “Ne olur bir şeyler yapın“ diye kendisine ulaşmaya çalışıyor, ancak artık Çankaya’nın da sözü Başbakan’a ulaşmıyor. Herkes susunca sokak konuşuyor.  Ötekileştiriyor Başbakan’ın “milli irade“nin kendi tabanından ibaret olmadığını, Keçiören kadar Kuğulu Park’ın da, Kasımpaşa kadar Gezi Parkı’nın da Türkiye olduğunu anlaması lazım... Bu tavrıyla ülkenin yarısını “ötekileştirdiğini“ de... En apolitik insanları bile ajite edip siyasallaştırdığını da... Farklı iradeleri birleştirip kenetlediğini ve karşısında giderek güçlü bir blok oluşturduğunu da... Dünyanın bütün gazı sıkılsa, halkın ilelebet bastırılamayacağını da... Korkmayın! Dün bazı sanatçılarla konuştum. Başbakan’ın Mehmet Ali Alabora‘yı doğrudan hedef alan konuşmasından rahatsızlardı. Ama bir araya gelip ortak bir basın toplantısı yapmak yerine twitler atarak vicdan rahatlatıyorlardı. CHP’nin yöneticilerinden biri ile konuştum. Ne yapmayı düşündüklerini sordum. Gidişattan tedirgindi. Heyecana kapılmamak, sakin olmak gerektiğini söyledi. Operasyon sırasında gözlerim Türkiye’nin sözcüsü olmaya soyunmuş medya starlarını, köşe yazarlarını aradı; yoklardı. Gezi Parkı’nı savunan gençlere yardımcı olan revirler saldırıya uğruyor, sağlık personeline kelepçe takılıyor; doktorların ortak sesi yükselmiyor. Avukatların gösterdiği tepkiye rastlanmıyor. Polis Sendikası’nın meslektaşlarına, Mülkiyelilerin mülki amirlere söyleyeceği bir söz yok mu? Yeni bir 15-16 Haziran daha var artık Türkiye’nin tarihinde... Bu kez gençler önde koşuyor. Ve herkesi peşinden sürüklüyor.",https://www.milliyet.com.tr/yazarlar/can-dundar/polis-devleti-gibi-1723969
Can Dündar,Gezi müdahale bekliyor,09 Haziran 2013,"Can Dündar ve Mirgün Cabas, Taksim’in nabzını AKM’nin çatısında tuttu. Bakmayın dünkü mitingin, Gezi çadırlarının coşkusuna... Girdiğimiz her çadırda tedirgin bir bekleyiş var. Ve kulaktan kulağa yayılan bir söylenti: “Salı sabaha karşı saldıracaklar.” Özellikle Başbakan’ın dönüşte izlediği sert çizgi ve kendi taraftarını mitinge götürmesi, gerilimi tırmandıracağını gösteriyor.  İyi de bu neye yarayacak? Günboyu park bir turistik mekan gibi... Gece olunca el ayak çekiliyor, çadırların fermuarı çekiliyor. Ve Gezi, bekleyişe koyuluyor. Dün gün boyu o çadırlardaki, barikatlardaki gençlerle uzun uzun konuştum. Yaşlarından beklenmeyecek bir sağduyu ile her tür tahriki yatıştırmaya, provokasyonlara engel olmaya, bu sivil itaatsizlik eylemini barışçıl halde tutmaya çalışıyorlar. Bir yandan da direniştekilerin güvenliğini nasıl sağlayacaklarını düşünüyorlar. Eğer Hükümet, bir geceyarısı baskınıyla Gezi’yi dağıtmayı, Taksim’i “kurtarmayı” planlıyorsa bunun çok ağır sonuçlara yol açacağını bilmeli. Daha fazla geç olmadan: -Vicdanını yitirmemiş herkes, özgürlük mücadelesi veren bu çocukları savunmalı... -Direnişin sözcüsü durumundaki Taksim Platformu talepler listesini kabartmadan, Gezi’yi AVM’den kurtarmış, içerdeki arkadaşlarını serbest bıraktırmış, polis şiddetini afişe etmiş, hükümete özür diletmiş olmanın kazanımıyla, zafer havasında bu eylemi noktalamalı... -Ve Hükümet, bütün dünyanın, Türkiye’nin gözünü çevirdiği bu meydanı şiddetle dağıtmayı aklına bile getirmeden, daha fazla inat etmeden bu sorunu akılcı bir şekilde çözmeli. Yoksa burada olacakların vebalini, hiçbir siyasetçi ödeyemez.",https://www.milliyet.com.tr/yazarlar/can-dundar/gezi-mudahale-bekliyor-1720828
Can Dündar,Ecdadınız çarpar,31 Mayıs 2013,"Adı: Doğu Kayını... Doğum tarihi: 1632. Ölüm tarihi: 2002. Boyu 40 metreymiş. 155 metre çapı varmış. Gövdesini 3 kişi el ele tutuşup anca çevreleyebiliyor. Artvin Borçka’da doğmuş. Yeryüzünün dört asrına tanık olmuş. Kasr-ı Şirin anlaşmasını görmüş. Fransız ihtilalini... Osmanlı’nın çöküşünü... Cumhuriyet’in doğuşunu... İki cihan harbini... Hiçbir padişah, sultan, hükümdar, şef kıymamış ona... Sonra... 2002’de bir karayolu inşaatında kesilmiş. Kafkasör’e anısına bir anıt mezar dikilmiş. Künyesi, anıttaki tabelada yazıyor; öldürülme nedeni de... Bir tek katilinin adı konmamış levhaya... Onu da tarihinden çıkarmak mümkün... * * * Coşkun Aral, Nebil Özgentürk ve ben, üçümüze de heyecan veren yeni bir proje için yollardayız. İlk durağımız Artvin... Konuğumuz “Livane sancağı”ndan bir usta: Zülfü Livaneli... Yalçın dağların zirvesinde rastladığımız bu anıt mezarın başında “Ne yazık ki Doğu Kayını’nı kollayan bir Sırrı Süreyya yokmuş” diye geçiriyorum aklımdan... Livaneli, konunun bam teline dokunuyor: “Biz ‘Türkün Ateşle İmtihanı’nı kazandık. Ama ‘Türkün parayla imtihanı’nda yenildik.” Vatan aşkını bitirdi, rant hırsı... “Bir karış toprak vermem” diyenlerin torunları, servet aşkına haraç mezat sattı toprağı, ormanlarına kıydı. * * * “Gezi Parkı direnişi”, sadece Taksim’in son ağaçlarına sahip çıkma mücadelesi değildir. “Gezi Parkı direnişi”, rant uğruna bu ülkenin varını yoğunu harcamaya ahdetmiş bir anlayışa karşı koyma mücadelesidir. O kafa, ülkenin bir ucunda üç-beş işadamı ticaret merkezi yapacak diye masum bir koruluğa göz dikerken, 1300 km. ötedeki öbür uçta, bir şirket maden çıkarıp zengin olacak diye yerkürenin en güzel ormanlarından birini katletmeye, dağları oyup vadileri çiçeklerle, dereleri balıklarla, anılarla birlikte kurutmaya hazırlanıyor. Her partiden Artvinli’nin 30 yıldır yılmadan sürdürdüğü direnişe rağmen... Bilirkişilerin “Olmaz, katliamdır” raporuna rağmen... Yapılan yolların, santralların, barajların yol açtığı tahribatın, en vicdansız gözlerce bile fark edilmesine rağmen... * * * Dün Bergama’da, Kazdağları’nda gördük, paradan başka tanrı tanımayanların hoyratlığını; bugün Artvin’de, Taksim’de görüyoruz. Halk için, halk tarafından iktidar olduğunu söyleyenlerin, halka rağmen işledikleri cinayete, saldırganlığa tanık oluyoruz. “Ecdad” adını dilinden düşürmeyenlerin, “Ormanımdan dal kesenin kafasını keserim” diyen ecdadın adını, orman kesip yaptığı köprülere vermesine de şaşmıyoruz artık, televizyonların Taksim vahşetini görmezden gelmesine de... Şehrini, ağacını canı pahasına savunan protestocuları, “Böyle ticaret merkezinde yer istemem” diyen firmaları alkışlıyoruz. * * * Doğu Kayını anıtı, kütüğü üzerinden filiz vermiş. Tabiat, katliama kendince direniyor. İntikamını heyelanlarla, sellerle, depremlerle alıyor. Dünkü, “Yıkıcam bu koruyu” zulmünün sonrasında, yeni köprü ve havaalanındaki, yeni katliamların arifesinde, güçleri birleştirmenin zamanıdır. Bu ülke kütüklere kalsın istemiyorsak, doğaya saldırdıkları her yerde filiz verip direnmeli, “Yeter artık, dur” demeliyiz.",https://www.milliyet.com.tr/yazarlar/can-dundar/ecdadiniz-carpar-1717014
Can Dündar,Bir inci küpe hikâyesi,28 Mayıs 2013,"Alzheimer’ı bilirim. Kalleştir. En yakınını el eder; seni tanımaz hale getirir. Öldürmeden tattırır ayrılık acısını; hasta sahibini kahreder. Eski bir bakandan dinlemiştim: Demirel, Alzheimer olan eşini düzenli ziyarete gidiyormuş. Hasta bile olsa, ziyaretleri sektirmemeye çalışıyormuş. Doktorlar, onun yıpranmasını engellemek için “Kendinizi yormayın, nasılsa artık sizi tanımıyor“ demişler. Acı acı gülmüş Demirel: “Ama ben onu hala tanıyorum” demiş.  “Babamızın eşi” Biz de aileden biri gibi tanıyorduk onu; o bizi tanımasa da birlikte büyümüştük sanki... Ecevit’in aksine, Demirel eşini hiç ön plana çıkarmazdı. O yüzden de Nazmiye Hanım hep bir sır küpü olarak kaldı. Yine de cenazesinde tanıklık edebiliriz ki, Güniz Sokak’ın bu gölge mukimini “iyi bilirdik”. “Baba“mızın eşiydi. “65 yıllık evliydiler“ deniyor ama ilişkileri daha da eskiydi; onlar, beşik kertmesiydi. Yani doğuştan birbirlerine iliştirilmişlerdi. Evlenmek için Demirel‘in “mühendis mektebi“ni bitirmesini beklediler. Sonra da üç gün üç gece süren bir köy düğünüyle evlendiler. Bu üç günün ikisine katılamamıştı Süleyman Bey... Belki iş yoğunluğundan, belki adetten... Sonra ilk mühendis maaşından, eşine bir inci küpe almıştı. O küpenin ilginç bir öyküsü vardır:  “Müjde Nazmiye!” Nazmiye Hanım, kulağından eksik etmediği küpesini 1972’de Adalet Partisi’nin İstanbul kongresinde düşürür. Küpe kaybolur. Manevi değeri yüksektir; Nazmiye Hanım kahrolur. Bunun üzerine Kelebek Gazetesi, “Nazmiye Hanım’ın küpesini bulalım” başlıklı bir kampanya başlatır. Ve küpe hemen ertesi gün bulunur. Kendisini “46 Demokratı“ diye tanıtan bir partili, yerde bulup cebine attığı küpeyi getirip teslim eder. Haberi, evinin kapısında alan Süleyman Bey, hemen eşine seslenir: “Nazmiye... Nazmiye... Müjde! Küpe bulundu.” Dün, gazetelerdeki siyah beyaz fotoğraflara baktım. Hayatının her döneminde, Nazmiye Hanım‘ın kulağında o inci küpe vardı. Ona düşen, sabretmekti “Demirel’in Liderlik Sırları“nı kaleme alan Celal Kazdağlı, eşinin onun hayatındaki yerini şöyle tanımlar: “Süleyman Demirel için Nazmiye Hanım, köyde modernlik, kentte gelenek demekti.” Öyleydi; ve bu formül, Demirel’e hem köyde, hem kentte popülerlik bahşetti. Yazar Hulusi Turgut, ona eşini sorduğunda ağzından dökülen ilk sözcük “sabırlı“ olmuştu. Evliliklerinde Nazmiye Hanım‘a düşen rol, sabredip beklemekti: Düğün için eşinin mühendis diploması almasını beklemek... Uzun seçim kampanyalarında eve dönüşünü beklemek... Zincirbozan’a sürgüne giderken hayırlı haberlerini beklemek... Bu sonuncusunda, tam 30 yıl öncesinin o haziran sabahında, Güniz Sokak’taki gazeteciler arasındaydım. Arabalar hazırlanıp bavullar yüklendikten sonra eşiyle vedalaşırken göz pınarlarında biriken damlaların nasıl süzüldüğüne tanığım.  Hiç “sınır ihlali” yapmadı Ama tüm çektiklerine rağmen üzüntüsünü kimseye göstermemiştir Nazmiye Hanım... Demirel‘in tabiriyle, “zor günlerde en ufak zaafa düşmemiştir. Başı hep diktir.” Hamzakoy’da gözetim altındayken TRT kamerasına sadece iki cümle söylemiştir: “Hiçbir şeyimiz yok. Sıhhatimiz yerinde...” Gazeteler çocuk konusunda, “O’nu içten içe kemiren bir üzüntü var. Ama O, üzüntüsünü kimseye belli etmeyecek kadar büyük” diye yazdığında sessizce başını öne eğmiştir.1970’te büyük bir gazetenin iftirasına uğradığında da susmuş, savunmayı eşine bırakmıştır. Daha 1964’te, eşi genel başkan seçildiğinde verdiği demeçte, “Kocam evin dışındaki işleri iyi bilir, ev içini de ben organize ederim” demiş, hayatı boyunca bu söze sadık kalmış, hiç “sınır ihlali“ yapmamıştır. Bugün ilk ve son kez adı, eşinin adının önüne geçiyor. Nur içinde yatsın. Bir iftira, bir tavsiye Yaşar Kemal‘in doğduğu topraklara, Çukurova’ya dönüşünü yazmıştım önceki gün... Çok beğendiği yazıda, babasının ölümüne dair bir iftiranın yer alması, “Usta“nın canını sıkmış. Oysa O, kardeş bildiği adamın nasıl babasının katiline dönüştüğünü “Kimsecik“ üçlemesinde anlatmıştı. Göç esnasında canı kurtarılıp evlat edinilen bir öksüzü cinayete sürükleyen ruh halini, derinlemesine incelemişti. En iyisi “Usta“dan özür dilerken, bu vesileyle önce onun “Yağmurcuk Kuşu”, “Kale Kapısı”, “Kanın Sesi” kitaplarından (Yapı Kredi Yayınları) oluşan “Kimsecik“ üçlemesini, sonra da Alain Bosquet’nin “Yaşar Kemal Kendini Anlatıyor“ kitabı (Yapı Kredi, 2004) ile Prof. Dr. Orhan Öztürk’ün bu konuyu işleyen “Özerk Benlik, Kul Benlik” (Okuyan Us, 2012) kitabını tavsiye edelim.",https://www.milliyet.com.tr/yazarlar/can-dundar/bir-inci-kupe-hik-yesi-1715446
Can Dündar,"“Baba, sen hele bi çekil bakalım!”",05 Haziran 2013,"Onlar da “88 kuşağı“... 20’li yaşlardalar. 10 yıl sessiz beklediler. “Bunlar apolitik, duyarsız gençler“ küçümsemesini sineye çektiler. Sonra (büyüklerinin anlatıp durduğu o Mayıs sabahına benzer bir sabahta) “Yetti“ deyip çıkageldiler. Sokakta, parkta, ekranda, yeni yüzler, yeni sözler... “5 dakkada değişti bütün işler...” *** Onlar, “Özgürlük kuşağı“... “Bana dokunmayan yılan bin yaşasın“ devrinde büyüdüler. Güneydoğu’da kan akarken, Uludere bombalanırken, hukuk katledilirken ayaklanmadılar. Ama bir yer geldi, “kendilerine dokundu.” “Dindar bir nesil” hedefi kondu. Müfredat değişti, bağnazlık sokuşturuldu. “Devlet baba“, kendi babalarının koyamadığı kuralları koydu: “Metroda öpüşemezsin.” “İçki, sigara içemezsin.” “O diziyi seyredemezsin.” “O sitelere giremezsin.” “O parka AVM yapacağım, gezemezsin.” Başbakan, “marjinaller”, “çapulcular“ diyerek Gargamel rolüne bürününce, çadırlarını ateşe verince, “Park yıkarken sana mı soracağım“ deyince ip koptu. 100 kitaplık bilinç, 10 günlük eylemde pişirildi. İdeolojisi, partisi, önderi olmayan, sivil bir isyan hareketi, “özgürlük“ talebiyle bir araya geldi. *** Başbakan’ın henüz kıskacına alamadığı için “başbelası“ saydığı twitter, facebook, onların içine doğduğu dünyaydı. Medyayı boşverip direnişi siber dünyadan sürdürünce, TV yasaklarıyla hükmetmeye alışkın Hükümet’in ezberini bozdular. İnternet’ten Türkiye’yi mobilize edip dünyayı ayağa kaldırdılar. Madonna’nın, Roger Waters‘ın desteğiyle eylemi küresel ölçeğe taşıdılar. Piyasanın göz diktiği tüketicilerdi onlar; “O kartı atarız, o kafeye gitmeyiz“ deyince sermaye de dize geldi; iktidardan çok onlardan korkmaya başladı. Rüzgar dönünce suskun televizyonlar bülbül kesildi. *** Mizah, en iyi kullandıkları silahtı. Başbakan’ın otoritesini, dalga geçerek kırdılar. “Biz de babannemizi zor tutuyoruz” pankartı, Erdoğan‘ın baş edemeyeceği bir zekanın ürünüydü. Böylece Gezi Direnişi, ilerde onların da çocuklarına övünerek anlatacakları, eğlenceli bir devrim havasına büründü. Bir seher vakti köprüye yürüdüklerinde, yıllardır taze kan arayan muhalefeti, cümle mahalleliyi ve nihayet ebeveynlerini de peşlerine taktılar. Umarım Erdoğan, bu genç isyanı anlar, yurda dönüşünde karşısına adam dikmek gibi bir çılgınlık yapmaya kalkmaz. Dönüşte yapılacaklar listesi: * Basın toplantısında kim ne sorarsa “Sana ne”, “Sence ne”, “Bana ne” diye cevap verilecek * “O kız“ salondaysa dikkat edilecek, söz verilmeyecek. * Bunca yıl yıkayıp yağlarken ben gider gitmez arkamdan özür dileyenlere ayar verilecek. * “Başbakan gereğini yapsın“ diyenlerin gereği yapılacak * Dolmabahçe ofisinin camından Kadıköy vapurundan inenler gözlenip durumun vahametine bakılacak. * Öfke kontrolü kursları varmış, ona gidilecek. * Bunlar gibi olacaksa üç çocuk ısrarından vazgeçilecek. Facebook’ta direniş arşivi açıldı Önceki gün bu sütunda, Taksim direnişinde cep telefonuyla kaydedilen görüntülerden bir belgesel yapma fikrini paylaşmıştım. Bir de adres verip “İsteyen çektiğini göndersin” demiştim. Sonuç, olağanüstü: Dün akşam, gönderilen video sayısı 1700’e varmıştı. Gelen tüm videoları https://www.facebook.com/gezidirenisi adresine yükledik. Artık halka açık bir arşivimiz var. Sıra geldi belgesele... Bu eşsiz dayanışma için herkese teşekkürler...",https://www.milliyet.com.tr/yazarlar/can-dundar/baba-sen-hele-bi-cekil-bakalim-1719253
Can Dündar,Hava döndü,08 Haziran 2013,"“Orada AVM olmaz. Gelin konuşalım çevreci kardeşler“ dediniz ya Sayın Başbakan! Geç kaldınız. Çok geç. Onlara zamanında kulak vermediniz, dertlerini dinlemediniz, “ayyaş“ diye, “çapulcu“ diye aşağılayıp küçümsediniz. Artık geçmiş ola! Hava döndü; “karşı“dan esiyor yel.. *** Polise habire gaz vermeler, “Yüzde 50’yi zor tutuyorum“ diye diklenmeler, “Ben de çapulcuyum“ diyen genel müdürü, “Karşısında beni bulacak diye tehdit etmeler, bizim medya yetmedi, dünya basınına ayar vermeler... AVM uğruna vatandaşın üç ağacına göz dikip zoru görünce vazgeçmeler... Bir hafta gazla, suyla, dayakla acımasızca hırpalanan insanlardan bir “Üzgünüm“ü esirgemeler... Sonra da “Gelin konuşalım kardeşler”; öyle mi? Bir küçük özür dileyip kitlelerin gazını alacağınıza gaz verdiniz. Aklıselim sahiplerine kulağınızı tıkarken, sizi yedirtmeyeceğini söyleyenlerce yedirtildiniz. Hırsınız zekanızı gölgelediği için bütün muhalefeti kendinize karşı birleştirdiğinizi fark edemediniz. “Milli içkimiz ayran“ diyerek, milletin ayranını kabarttığınızı göremediniz. Muhaliflerinize çapulcu diyerek herkesi çapulculuğuyla iftihar eder hale getirdiniz. Haklısınız; ağaç meselesi değil bu... Sezdiğiniz ama anlamamakta ısrar ettiğiniz gerçeği, ben Gezice’den tercüme edeyim: Bu halk, artık kibir, öfke, baskı istemiyor. Onları içine tıkmaya çalıştığınız muhafazakar kafese girmeyi reddediyor. Direniyor. *** Umudu kesmek üzere olduğumuz yeni Türkiye Taksim’den filizleniyor: Açık fikirli, anlayışlı, duyarlı, güler yüzlü, kimseyi dışlamayan, aydınlık, sevecen bir ülke... Bu ortak paydada herkes birbirini buldu, kardeş oldu, sesini dünyaya duyurdu. Taksim, parmağınızda oynattığınız muhalefete benzemiyor, orduyu göreve çağırmıyor, öfkenin dilini konuşmuyor, izahla değil, mizahla çatışıyor. Sinmiyor, direniyor. Cin şişeden çıktı artık; bu isyan nasıl bastırılırsa bastırılsın, sahip olduğu gücü biliyor, sokaktaki, evlerdeki karşılığını görüyor, başkanlık düşlerini yıkıyor. Piyasalar, borsalar, dünya başkentleri, Batı gazeteleri gidişatı seziyor; emrinizdeki sermaye sahipleri, medya organları yavaş yavaş yeni rüzgara göre yön değiştiriyor. Son bir haftadır yüzler, orantısız bir özgüvenle gülüyor. O ünlü Padişah hikayesindeki gibi: “Kullarınız baskılar karşısında artık ağlamıyor, zil takıp oynuyor.” “İş ciddi... Aman artık duralım“ demenizin vaktidir.",https://www.milliyet.com.tr/yazarlar/can-dundar/hava-dondu-1720465
Can Dündar,Taksim: Özlediğimiz Türkiye’nin maketi,07 Haziran 2013,"İddiaya girmiştik: Kimi iyi niyetliler, “Alttan alacak, özür dileyecek” diyordu. Ben, “Diklenecek. Tırmandıracak“ iddiasındaydım. Biri kişisel, biri siyasal iki dayanağım vardı. Kişisel olan, Erdoğan‘ın 10 yıldır bildiğimiz, özür dilemeyi zaaf sayan ruh haliydi. Siyasal olan, otoriter idarelerin gerilememe mecburiyeti... Hükümran, “kulları“ karşısında bir kez gerilerse, arkasının geleceğini bilir. Artık her kararının tartışılacağından çekinir. O yüzden ilk isyan, en ağır şekilde bastırılmalıdır -ki sonrakilere ibret olsun. Başbakan, beni yanıltmadı. *** Direnişçileri, gazetecilerin, siyasetçilerin, sanatçıların kışkırttığını sanıyor. Keşke bu mümkün olsaydı. Tersine: Onlar, bizi kışkırttı. Dün Taksim’de, orta yaşlı bir çiftle konuştum. 14 yaşındaki oğulları, “Ben gidiyorum, ister gelin ister gelmeyin“ deyince ardına düşmüşlerdi. Bu çığlık, hepimizi peşine kattı. Ve yıllardır umutla beklediğimiz çığı yarattı. *** Gezi’yi gezenler gördü: Orada, hepimizin yaşamak istediği Türkiye kuruldu. Özgür, barışçıl, hoşgörülü, umutvar bir ülke modeli... Herkesin kendi yaşam tarzını koruyabildiği ve birbirine müdahale etmeden bir arada varolabildiği bir ütopyanın maketi... Biber gazı, insanların içinden sadece isyanı değil, öldüğünü sandığımız iyiliği, dayanışmayı, yardımseverliği, mizahı da açığa çıkarmış gibi... Bir önceki gece sabaha kadar içen “ayyaşlar“, kandil gecesi, müminlere simitle çay dağıtıyordu. Geçen hafta Taksim’e barikat kuran “çapulcular“, bu hafta çöp topluyor, duvardaki küfürleri siliyordu. Bir köşede Apo resimleri önünde “gerilla“ halayı çekilirken öbür köşede Mirzabeyoğlu için gösteri yapılıyordu. Zıt kutuplar bir aradayken, ortada otorite ve kolluk yokken, o büyük şenlikte tek bir kavga, sataşma, taciz yaşanmıyor, herkes neşe içinde birbirine yiyecek, ilaç, kitap, iyilik taşıyordu. *** 20. asırda bu ütopyanın düşünü görmüş herkes oradaydı: Mustafa Kemal, AKM’nin üzerinden alana bakıyordu. Nazım, “Bugünü de gördük şükür” pankartındaydı; “Delikanlım”, “Deniz’dik astınız, okyanus olduk“ afişinde... Cem Karaca, “Ben bir ceviz ağacıyım/ Gülhane Parkı’nda“ diye gürlüyordu meydanda... Ve iletişim öğrencileri, Ünsal Oskay hocama sesleniyordu; “Yıkanmak istemeyen çocuklarız hocam“ diye... *** Bizim kuşak, “68 Prag baharı” efsanesiyle büyümüştür. Bize ahir ömrümüzde bir “2013 Taksim baharı“ hediye ettiler ya... Helal olsun bu çapulculara! Buradan nereye? “Taksim dayanışması”, refleks olarak buluştu; lideri, programı, örgütü, stratejisi yok. Ama inanılmaz bir enerjisi, kararlılığı, direnci, desteği var. Şaşırtıcı bir aklıselimi de... Buradan nereye evrilir? Akıl verecek değilim; sadece İtalya’da kendisine parti demeyen, “5 yıldızlı” halk hareketinin, internette örgütlenerek üç ay önce nasıl yüzde 25 oy alabildiğini hatırlatmak ve geçen ay konuya dair yazdığım “Başka bir muhalefet mümkün“ yazımı (http://gundem.milliyet.com.tr/baska-tur-bir-muhalefet-mumkun/gundem/ydetay/1705710/default.htm) tavsiye etmek isterim. “Taksim“de başlayan hareket, enerjisini 10 ay sonraki seçim sandığına yansıtmayı başarırsa, önce İstanbul’un, sonra Türkiye’nin kaderi değişebilir.",https://www.milliyet.com.tr/yazarlar/can-dundar/taksim-ozledigimiz-turkiye-nin-maketi-1720160
Can Dündar,‘Bütün Türkiye benim köyüm gibi olsun’,26 Mayıs 2013,"Osmaniye  Yaşar Kemal‘i yetiştiren toprak, onu kendi satırlarıyla karşılar gibiydi: “Bahar inmişti Çukurova’nın düzüne... Işık fışkırıyordu topraktan yağmur gibi...” “Usta”, köylü kasketi, yılların eğemediği dimdik cüssesi ve olanca heybetiyle girdi Hemite köy mezarlığına... Kabirler arasında yemlenen tavuklar kaçıştı. Kalabalık heyet, saygıyla bir ağacın gölgesine sığıştı. Dev yazar, orada 4 yaşında bir yetim oluverdi. Köşedeki çift başlı mezara yaklaştı. İki taşın arasında yatan, “927’de” kaybettiği babasıydı. Taşın üstündeki namıyla, “Van muhaciri Hacıoğlu Sadık”. Yaşar Kemal’in toprağıyla, topraklısıyla buluşmasına gelenler arasında en yakınları vardı. Nebil Özgentürk, Ayşe Kemal, Tarık Akan, Can Dündar ve Arif Keskiner de oradaydı. * FOTOĞRAFLAR:Ercan Arslan ‘Yüreğim yanıyor’ Öldürüldüğü gün, 4 yaşındaki Kemal‘iyle camiye gitmişti Hacıoğlu Salih... Van’da ölümden kurtarıp yanında büyüttüğü, göçerken Adana’ya getirdiği evlatlığı Yusuf da öbür yanındaydı. Yusuf birden belindeki hançerine davranmış ve Hacıoğlu Sadık‘ın yüreğine saplamıştı. “Kadın meselesi” demişlerdi sonradan... Babasının şah damarından sızan kanı görmüştü Kemal... Dehşete kapılmıştı. O gece sabaha kadar “Yüreğim yanıyor“ diye inlemiş, sabah da, kekeme olarak uyanmıştı. Babasının öldüğüne uzun süre inanmadı. İnandırıldığında da öldü diye ona kırıldı, küstü. Mezarına hiç gitmedi; kabrinin yanından bile geçmedi. Ta ki düne kadar... ‘Usta’, devasa bir çınarın altında, dünyaya anlattığı insanlarla yemek yedi, sohbet etti. Helalleşme vakti Dün, bir kalem ustasının, kendisini doğuran Çukurova’ya dönüşüne tanık olduk. Yaşar Kemal, toprağına borcunu, o toprağı ve insanını dünyaya tanıtarak ödemişti. Şimdi, helalleşme vaktiydi. Osmaniye dün, ona minnetini gösterdi. Daha önce Belediye’nin açtığı Yaşar Kemal Parkı’nın içinde Osmaniye Valiliği’nce yaptırılan “Yaşar Kemal Kültür Evi“ törenle açıldı.  En yakınlarıyla Osmaniye Vali Yardımcısı Mehmet Sadık Tunç, parkın içine bir “Yaşar Kemal Evi“ yaptırmayı aylar önceden kafasına koymuş, zar zor evi bitirmiş. Sonra bir Cumartesi sabahı Vali Celalettin Cerrah’a götürüp göstermiş. O da destek verince kapısına Yaşar Kemal‘in adını, içine külliyatını, fotoğraflarını, yabancı dilde basılmış kitaplarını koymuş. Ve bu buluşmayı düzenlemiş. Yaşar Kemal‘in toprağıyla, topraklısıyla buluşmasına gelenler arasında en yakınları vardı: Başta can yoldaşı Ayşe Kemal... Sonra onunla ilk kez 1956’da Cumhuriyet bürosunda tanışmış, yaşadıklarıyla “Demirciler Çarşısı Cinayeti“ romanına ilham vermiş Arif Keskiner... “Yaşar Kemal belgeseli“ne imza atmış Nebil Özgentürk... Onunla ilkin Basınköy’de komşuluk, sonra dar günlerinde yolculuk etmiş Tarık Akan... Yaşar Usta‘yı, 1970’lerin sonunda rahmetli hocam Ahmet Taner Kışlalı‘nın Kültür Bakanlığı döneminde, Yankı Dergisi bürosunda tanımış bir gazeteci olarak ben de onun bu tarihi gezisinin davetlileri arasındaydım. Ama galiba asıl davet sahipleri, onu Yaşar Kemal olmadan önce, yasal takibattan kaçmak için değiştirdiği ismiyle, “Kemal Sadık Gökçeli” olarak tanıyan hemşerileriydi. Davul zurnanın “Köroğlu“ türküsü eşliğinde alana giren dev yazarın köylüsünce karşılanışı görülmeye değerdi. Yaşar Kemal, gezi sırasında karşısına çıkan İnce Memed heykelini selamladı.  Zulümden ödüle O köyde babasının mezarını ve tek gözünü bırakıp çıktıktan sonra, ırgatlık, memurluk, öğretmenlik yapmış, 17 yaşından itibaren de, alabildiğine yoksulluk ile sınırsız zenginliğin buluştuğu Çukurova’da, kulağına fısıldanan efsaneleri, ağıtları yazarak yazarlığa başlamıştı. Yazılarından ötürü yasaklardan, sorgulardan, mahpusluklardan geçmiş, zulüm görüp eziyet çekmiş, lakin “ipe çekeceklerini bilse de” yazmaya devam etmişti. Dünyada okunmadık dil, dokunmadık yürek bırakmamıştı. Zamanında İnce Memed‘i tehdit sayan, çekimine de gösterimine de izin vermeyen devlet, şimdi onu onur nişanlarıyla ödüllendiriyor, adına kültür evi açıyordu.  ‘Hemite’ye gidelim’ Yaşar Kemal‘e dünyanın dört bir yanından davet yağar: Ödül, fahri doktora, konferans, imza günü teklifleri... 90’lık dev, bunları kibarca reddeder. Israrlı tekliflere rağmen hiçbir yere heykelinin yapılmasını istemez; niyetlenenlere ayak direr. Kendisinin tabiriyle “Onun işi yazmaktır, konuşmak değil...” Ama bu davet, doğduğu köyden gelince, -sağlığından endişelenen yakın çevresinin itirazlarına rağmen- “Buna gideceğim“ dedi. Çünkü Hemite’de adına kurulan evde “İnce Memed”in torunları okuyacak, yazacak, çoğalacaktı. Onlara bir çift sözü vardı. Onu söylemeye gelmişti.  ‘Türkiye dinlesin!’ Dedi ki: “Burada cennette büyüdüm ben... Çukurova’da muhacirdik. Türkmenler arasında tek Kürt aileydik. Ama hiçbir kötülük görmedim. Tersine: En sevgili çocuk bendim. Bütün çocukları döverlerdi. Kürt diye bana ilişmezlerdi. Bin yıl beraberdik. Türkiye bunu dinlesin: Bütün Türkiye benim köyüm gibi olsun...” ‘Hay senin sülalene!...’ Hemite kalesinin eteklerinde, mısır tarlalarının yanı başında, kendi adını taşıyan parkta sofra kurdular Yaşar Kemal‘e... Devasa bir çınar, devasa bir çınarın altında, dünyaya anlattığı insanlarla yemek yedi. “Yer Demir Gök Bakır“a, “Ölmez Otu“na ilham veren diyardaydık. Karacoğlan‘ı, Dadaloğlu‘nu yetiştiren topraktaydık. “Selvi Boylum Al Yazmalım”ın, “Yılanı Öldürseler“in, “Namus Borcu“nun çekildiği mekândaydık. Yaşar Kemal, çocukken akşama kadar yüzdüğü Ceyhan’ın sularına bakarken, ahali dalga dalga ünlü hemşerisini görmeye geldi, sofrasını çevreledi. “Alçakgönüllü büyüyen zeytin fidanları gibi” büyümüştü akranları, akrabaları, ahbaplarının çocukları... Hepsiyle birer ikişer sohbete daldı: “- Beni tanıdın mı Kemal?” “- Kimsin sen?” “- Döndüyüm ben emmoğlu...” Birazdan bir köylü kadını daha: “- Ben Tatarın kızı Elif...” “- Aboovvv..” “- Ben de Talat’ın oğlu Abdullah’ım Yaşar Baba...” “- Sizin evin önünde bir ağaç vardı ne oldu o..?” “- Odun oldu Yaşar Baba...” Kahkahalar... “- Sen kimlerdensin?” “- Hösemoğullarından...” “- Hay senin sülalene...” “- Baban kim?” “- Nalbant Hasan’ın oğluyum. “- O zaman baban hariç...” Yine kahkahalar... Derken efsaneyi gerçeğe bulayan bir serzeniş: “- İnce Memed’den o kadar para kazandın, şuraya bi mezarını yaptırmadın Kemal...” Yine kahkahalar...  Hemiteli Kemal Ömrünün ilk çeyrek asrını beraber geçirdiği Sarı Veli’yle, iki gür ağaç gibi birbirine yaslanıp eski hatıraları yad ettiler. Saatlerce sürdü bu kucaklaşmalar... Sanki “İnce Memed“ dağdan inmiş, ziyaretlerine gelmişti. Her gelen, ellerinden, yanaklarından, alnından öptü Toros yürekli, “Hemiteli Kemal”i... Sonra... Yine sımsıkı sarılıp vedalaştılar köylerinin bu büyük evladıyla... “O iyi insanlar, o güzel atlara binip gitti” yine... Geride Çukurova toprağınca bereketli, Hemite kalesince heybetli bir efsane bırakarak...",https://www.milliyet.com.tr/yazarlar/can-dundar/butun-turkiye-benim-koyum-gibi-olsun-1714424
Can Dündar,Ağaç partisi,01 Haziran 2013,"Her şey o ağaçların altında başladı ve orada zaferle sonuçlandı. Bugüne dek kitlelerin tepkisi karşısında burnundan kıl aldırmayan, asla geri adım atmayan iktidar, dün ilk kez inadından vazgeçmek, polisini alandan çekmek zorunda kaldı. 4 gündür tarihin en barışçıl eylemine imza atan eylemciler ise, yan yana durarak, şiddete mesafe koyarak, kararlılığını koruyarak kazandı. 1 Haziran’ı, çok önemli bir kırılma noktası olarak tarihe kazıdılar. * * *",https://www.milliyet.com.tr/yazarlar/can-dundar/agac-partisi-1717426
Can Dündar,Kim ne öğrendi?,03 Haziran 2013,"“Gezi Direnişi“, son 10 yılın en güzel sürprizidir. Kendiliğinden doğan ve ezber bozan bir halk inisiyatifidir. Yaşananlardan kim ne öğrendi: Önce halk, bir araya gelirse hiçbir barikatın kendisini durduramayacağını öğrendi. Kitlelerin sürü olduğunu, gençliğin siyasetten soğuduğunu, taraftarın politikaya uzak durduğunu sananlar, sabır taşının aniden çatlayabileceğini, öfkenin sokağa taşabileceğini öğrendi. Polis, halkına silah çektikçe kitleyi ve nefreti büyüttüğünü öğrendi. Yandaş medya, üç maymunu oynayarak mesleğe ihanet etmenin kendisini nasıl itibarsızlaştırdığını öğrendi. Başbakan’ın huzurunda yere paralel seviyede eğilmesi türlü teşviklerle ödüllendirilen kimi işadamları, bu kör itaatin bir bedeli olduğunu ve olacağını öğrendi. Muhalefet, halkın tepkisinin ne kadar gerisine düştüğünü öğrendi. Batı dünyası, hükümetin ekonomik başarısının, politik maliyetini öğrendi. İstanbul’u yönetenler, halkı yok sayarak giriştikleri “Ben yaptım oldu“ dayatmasının nasıl ters teptiğini öğrendi. Herkes, Cumhurbaşkanı ile Başbakan’ın arasındaki makasın hepten açıldığını öğrendi. Başbakan mı? Son iki gündür söyledikleriyle, yaşananlardan hiçbir şey öğrenmediğini gösterdi.  Mesaj ne? Erdoğan, başını ellerinin arasına alıp “Ben, bunca öfkeyi nasıl büyüttüm“ diye düşüneceğine “Bizimkileri zor zaptediyorum“ değneğiyle yangına körükle gidiyor. Gül‘ün “Mesaj alındı“ sözünü yalanlayıp en son Kenan Evren‘den işittiğimiz “aşırı uçlar”, “dış mihraklar”, “çapulcular“ gibi laflarla isyanı yanlış okumayı sürdürüyor. Patronlarını kıskaca aldığı gazetecileri, “Söyleyin bakalım, vatandaş ne mesaj verdi“ diye sıkıştırıyor. Ben söyleyeyim: Yurttaş, “Hayatıma karışma. Özgürlük alanımı daraltma. Beni tıkmaya çalıştığın o dar üniformaya sığmam ben” dedi. Akıllı bir lider, bu mesajı alıp demokratik kanala yönlendirirdi. Erdoğan, bildik kibriyle duymazdan geldi ve copu gösterdi. Oysa dün, “Ben sizin için neler yaptım“ı anlatırken yanında oturan bakanlarının suratına baksa, nereye sürüklendiğini anlayabilirdi. Tatsız bir benzetme, ama hatırlatmadan geçemeyeceğim: 28 Nisan 1960 günü öğrenciler, “Diktatör defol“ diye yollara döküldüğünde Adnan Menderes bir radyo konuşmasıyla “memlekette estirilmek istenen isyan havası”ndan yakınmış, direnişi “ehemmiyetsiz bir-iki teşebbüs“ diye tanımlamış, uzun uzun icraatlarını anlatmıştı. O konuşmadan tam bir ay sonra devrildi. Tarih, iyi okunursa, eşsiz bir ders kitabıdır. Belgesel için dayanışma çağrısı “Gezi Parkı“nda TV’ler kötü sınav verdi; çekti, göstermedi. O halde bize düşen, ambargoyu delmek, “Gezi Direnişi“ni, direnişçilerin kayıtlarıyla belgelemektir. Bu tür bir belgesel çalışması için cep telefonuyla çektiğiniz fotoğraf ve görüntüleri bir araya getirmeye çalışıyorum. Eylem kayıtlarınızı, çekenin adı, çekim yeri, tarihi ve saatiyle, “Gezi Direnişi“ başlığıyla herhangi bir video sitesine yükleyip linkini gezidirenisi@gmail.com adresine gönderirseniz, çok kısa zamanda hazırlanacak ve hepimizin imzasıyla internette yayınlanacak bu kolektif belgeselin yapımcıları arasında olacaksınız.",https://www.milliyet.com.tr/yazarlar/can-dundar/kim-ne-ogrendi-1718277
Can Dündar,Neye sansür?,13 Mayıs 2013,"23 Nisan’da Başbakan‘ın koltuğuna oturduğunda duygusallaşıp gözyaşına boğulan küçük Nermin İrem‘in ilk talimatını hatırlıyor musunuz? “Gazeteciler, ağladığım görüntüleri yayımlamasın.” O koltuğun bir defosu mudur nedir, oturanın ilk aklına gelen, istemediği görüntülere yayın yasağı koymak oluyor. Aradan 3 hafta geçti, “zirve”, talimatı revize etti: “Gazeteciler, Reyhanlı görüntülerini yayımlamasın.” *** RTÜK, “Görüntüler delilleri ele veriyor“ gerekçeli mahkeme kararıyla her türlü sesli-görüntülü yayınlar ile internet bilgilerini yasakladı. Mesela yasak nedeniyle Türk basınında göremediğimiz bir “delil“ şu: BBC, saldırı haberini verirken, bir süre önce çektiği bir görüntüyü yayınladı. Görüntüde, Özgür Suriye Ordusu’nun Türkiye sınırları içindeki bomba üretim tesisi vardı. Habere göre “Sınırın Türkiye tarafında laboratuvar ekipmanlarıyla üretilen el yapımı bombalar, sınırın öbür tarafına getirilerek resmi binaları havaya uçurmakta kullanılıyor”du. Hatta muhalifler, bombaların etki gücünü sergilemek için BBC kameralarına bir patlatma gösterisi de yapmıştı. Bombanın patlaması sonucu bina ağır tahribata uğramış, onlarca metre genişliğinde bir alan sarsılmıştı. Reyhanlı’da olana ne kadar benziyor değil mi? Neyse ki “yayın yasağı“ var da bu görüntüler Türk basınına ulaşmıyor, kimse bunu tartışmıyor. *** “Olay yeri görüntüleri, soruşturmanın gizliliğine zarar veriyor“muş. “Kamuoyunun psikolojisi olumsuz etkileniyor“muş. Daha bir ay önce Boston’da benzer bir saldırı oldu. Hepimiz cep telefonu, güvenlik kamerası görüntülerini, olay yerini, yaralıları, ailelerini izlemedik mi? Yayın yasağı koymak, orada kimsenin aklına geldi mi? Yasağın asıl hedefi, kamuoyunun “Kim soktu bizi bu batağa“ tepkisi olmasın sakın? Reyhanlı sokaklarından yükselen “Ne için öldü bu insanlar“ sorusu, sansürle örtbas edilebilir mi? Suriye sınırının saldırı üssüne dönüştürüldüğü mü gizlenmek isteniyor; saldırı öncesi bomba yüklü minibüslere dair istihbarat uyarısının dikkate alınmadığı mı? Yoksa Hükümet’in, “Esat birkaç ayda gidecek“ zannı üzerine kurduğu Suriye politikasının çöktüğünün ve Ankara’nın gün be gün batağa saplandığının söylenmesi mi engellenmeye çalışılıyor? Daha geçen yaz, Washington’daki düşünce kuruluşlarının “Türkiye’de bombalar patlarsa Ankara, Suriye’ye müdahaleye mecbur kalır“ planı yaptığını hatırlatsak, yayın yasağını ihlal etmiş olur muyuz? (Hatırlamak için: http://gundem.milliyet.com.tr/bizimle-oynuyorlar/gundem/gundemyazardetay/25.08.2012/1585903/default.htm) *** Yayın yasağı, sadece yasaklananın daha hızlı yayılmasına yol açar. “Bizden ne gizliyorlar” kuşkusu yayılır. Tevatür, kulaktan kulağa büyür. Yalan ürer. Muamma ürkütür. Kendine, politikalarına güvenen bir devlet adamına yaraşan, Meclis’te veya televizyonda muhaliflerinin karşısına çıkıp eleştirileri cevaplamak, yaptığını savunmaktır. “Çocuk gibi“, aleyhine olabilecek yayınları sansürlemek değil...",https://www.milliyet.com.tr/yazarlar/can-dundar/neye-sansur-1708195
Can Dündar,Eyvallah amirim!,20 Mayıs 2013,"Ne finaldi ama! “Amirim“, kimliğiyle rozetini, kendisine işten el çektiren badem bıyıklı savcının yaka cebine sıkıştırdı. İki kere vurduğu kalçasını göstererek, “Bu bende” dedi. Sonra ekibiyle buluştu; eski bir teypte Neşet, “Haydar Haydar“ı söylerken o ince belli çay bardağına rakı doldurttu. “Unutmak kelimesi ‘un’dan çıkmış” dedi: “Birini bir bütün olarak unutamazmışsın. Unufak etmek, gözünü, kaşını, sesini yavaş yavaş silmek gerekiyormuş ki unutasın. Ben unutmak istiyorum, ama unutmak istedikçe her şeyi yeniden hatırlıyorum. Unutamıyorum.” Sonra durdu. “Rakı koy” dedi. 96 haftalık serüveninin son sözü bu oldu. Rakısını örtmeye buz yetmedi. “İçme artık, kaldıracaklar yayından... Süleyman gibi nedamet getir, Hürrem gibi secde et. Küfretme, idare et” diyenlere inat, bol bip’li bir küfür sallayıp fondipledi. Ve kırmızı vosvosuna atlayıp gitti. *** Baskıya yenilmiş televizyonumuzun son kahramanıydı. En sevdiğimiz, belki de tek sevdiğimiz “aynasız“dı. Ankaralıydı. Küfürbazdı. Yenikti. Alkolikti. Bir romandan çıkıp gelmişti. Hayatına giren tüm kadınları kaybetmişti. İçine atmaktan içi şişmişti. Daraldıkça meyhaneye kaçıp Neşet’le içmişti. Muhalifti. “Derin devlet“e, polisteki cemaate, haksız adalete kafa tutmuş, her daim ezilenin yanında durmuştu. Hem kendisinin hem kanalının başını belaya soktuğu halde “ıslah olmamış“, “bip“leye bipleye sövmüş, mozaiklene mozaiklene kafa çekmişti. Kendisini yaratan Emrah Serbes ile senaristi Ercan Mehmet Erdem‘in dediği gibi, herkesin boyun eğdiği dönemde, “Kimseye eyvallah demeden geldi, eyvallah demeden gitti.” Belki de o yüzden, gidişi bu kadar canımızı acıttı. *** Yaratıcıları, şimdi onunla buluşmamız için yeni bir yol deneyecek: Dizinin son bölümünü Kızılay’da kurulan dev barkovizyonda bir arada izleyen seyirciden aldıkları cesaretle her ay bir bölüm çekip Behzat‘ı küçük salonlarda gösterecekler. Sinemada ne kadar özgür olunabileceğini test edecekler. Bir benzerini Onur Ünlü, harikulade son filmi “Sen Aydınlatırsın Geceyi“ için deniyor. Dağıtımcılara vermediği filmini kent kent gezdiriyor. Tarihe geçecek bir kavşaktayız. İktidarın, sansürün, baskının, piyasanın, reklamın kıskacında sanat, çıkış arıyor. Alternatif mecralar bulma sırası, çok yakında Devlet Tiyatrosu, operası, balesi sanatçılarına geliyor. Erdal Beşikçioğlu‘na ve Behzat Ç. ekibine bize, dik durmanın yollarını ve televizyonun hudutlarını gösterdikleri için teşekkür ediyoruz. Şimdi korkaklara arkamızı dönerken kalçaya iki şaplak atıp “Bu bende“ demenin ve kırmızı vosvosun peşine takılıp “eyvallah”sız laf edilebilecek yeni yollar keşfetmenin zamanıdır. Hatay’dan yükselecek ses Bir alkış daha... Bugün bir grup duyarlı sanatçı, Reyhanlı’ya gidip aşağıdaki açıklamayı yapacak: “Dünyanın herhangi bir şehrinde kimin yaptığı belirsiz bir bomba patlatıp çoluk çocuk kadın gözetmeksizin masumları katlederseniz dini, dili veya ırkı farklı insanları kolaylıkla birbirine düşürebilirsiniz. Ama bu hesap, dostluğun şehri Hatay’da tutmaz. “Dünyanın herhangi bir ülkesinde, cümbür cemaat bütün medyasıyla savaş çığırtkanlığı yapsanız kolaylıkla on binlerce cana mal olacak bir savaş yaratabilirsiniz. Ama bu hesap, kardeşliğin şehri Hatay’da tutmaz. Bizler, binlerce yıldır, dünyada eşi benzeri olmayan bir hoşgörü iklimi yaratan Hatay’a, Reyhanlı’ya kardeşlik hukuklarına destek olmaya, başsağlığı ve şifa dilemeye geldik. “Bir an önce gerçek sorumluların yakalanmasını beklediğimizi ve bu çalışmaların takipçisi olacağımızı kamuoyunun bilmesini istiyoruz.”",https://www.milliyet.com.tr/yazarlar/can-dundar/eyvallah-amirim-1711614
Can Dündar,Zılgıtlar tedirgin ve ümit var,23 Mayıs 2013,"Hakkâri Bir kent düşünün: Türkiye’nin en ucuna, en sarp dağların ardına, ıssızlığın ortasına kurulsun. Her yılın 4-5 ayı kar altında kalsın. Yıllardır iller sıralamasında, hemen her kategoride en sonda yer alsın. “Türkiye’nin sürgün yeri” olarak anılsın. Bir kent düşünün: Sokaktaki her iki kişiden biri işsiz gezsin. Yıllar yılı baskının, şiddetin en yoğununu yaşasın; evlatlarını dağa, karakola, hapse yollasın, toprağa gömsün.  Düğün alayı gibi İşte o şehir, asırlık acılarından arınıyorcasına gülümsüyordu dün... Bir düğün alayı gibi girdik şehre... Son geldiğimde konvoyun başını, ağır silahlı bir askeri araç çekiyordu; bu kez konvoya öncülük eden, neşeli Kürtçe türküler çalan bir cipti.Eskiden Van-Hakkâri karayolunda araçlar bekletilip konvoy olur, yolda en az 10 kez durdurulur, kimlik kontrolleri, üst baş aramalarıyla yıldırılırdı. Bugün kentin girişindeki köprüde kurulu Depin Kontrol Noktası hala etkin; hala kente giriş-çıkış, Fransa’dan Almanya’ya geçişten daha zor görünüyor. Ama kente girdiğinizde görüyorsunuz ki, Hakkâri her şeye rağmen geleceğe güvenle bakıyor. Bereketli topraklar kana doymuş, çiçek açıyor. Kısa bir süre öncesine kadar korkunun kol gezdiği dağlarda koyun sürüleri, yılkı atları, göçer çadırları görülüyor. Kontrol noktasındaki asker de, camideki imam da barış istiyor. Hakkâri’nin belki de on yıllardır ilk kez yüzü gülüyor; yokluğa, yoksulluğa, dışlanmışlığa, geri kalmışlığa rağmen gülüyor. 1936’dan beri Belediye başkanı Fadıl Berirhanoğlu, Hakkâri’nin 1936’da il olduğunu söylüyor, “Ama hala 24 saat suyumuz akmıyor, hala şehrin yüzde 40’ında kanalizasyon bulunmuyor” diyor. “PKK, devletin hizmet götürmesini engelliyor” diyenler için il olma yılını tekrar yazalım: 1936... PKK, sebep mi sonuç mu acaba?  Herkes sicilli Hoşap Kalesi’nin eteğindeki Çay Evi’nde bir kürsüde çay içip söyleştiğimiz genç, çevresindekileri gösterip “Burada hepimizin sicil dosyası kabarıktır. Kimimiz benzinden, kimimiz sigaradan, içkiden” diyor. Yatırım, iş, eğitim yokluğunda kaçakçılık yegane geçim kapısı olmuş. Bölgenin 22 ili, Türkiye’nin en geri kalmış kentleriyse, devlet, yıllar yılı bölgeyi ve halkı “tehlikeli” ilan etmiş, yatırımı esirgemişse, Hakkârili, oyunun yüzde 85’ini verdiği partiyi Meclis’e gönderememişse, o halkı devlete güvenmiyor diye suçlayabilir misiniz? Hakkâri’de görev yapan ODTÜ’lü idealist bir profesörün sözleriyle “İstanbul’da herhangi bir semte yapılan yatırımla bir kentin kaderi değişebilecekken bu yapılmıyorsa, akademisyenler buraya görev yapmaya gelmiyorsa”, halkı eğitimsiz diye damgalayabilir misiniz? Yerel basından meslektaşlarımız baskılar, tutuklamalar, sansürlerle boğuşurken, merkez medyanın bölgeye gözünü kapatmasını, savaş kışkırtıcılığı yapmasını hazmedebilir misiniz? Milliyet’in bütün toplantılarına ilin valileri katılırken, Hakkâri Valisi’nin böyle bir dertleşmeye katılmamasını, sorunlara kulak kabartmamasını yadırgamaz mısınız?  Kara kaplı defter BDP Eşgenel Başkanı ve Hakkâri milletvekili Selahattin Demirtaş, Hakkârililerle buluşmada çözümü kısaca özetliyor: “Devlet, burayı da halkını da ‘tehlikeli’ saydığı için büyümesini, gelişmesini istemedi. 1920’lerden beri sürgün, tehdit, işkence ile yönetti. Çözümün ilk koşulu şudur: Devletin bu zihniyeti, bu kara kaplı defter değişmelidir.”  Tedirgin zılgıtlar Hakkâri’den çıkarken “Barış anaları”nın çadırına uğruyoruz. Gözü yaşlı bir ana, “İki oğlum şehit oldu, hâlâ barış diyorum” diye söze giriyor. Bir başkası, “Bir oğlum askerde, ikisi dağda... Herkes elini vicdanına koysun. Kimse barıştan kaçmasın” diye feryat ediyor. Zılgıtlarda hem umut hem tedirginlik var. En küçük silah sesi, onların evlatlarını ellerinden alabilir. Bunu önlemek, barışı sağlamak için canlarını vermeye hazırlar. Bu tabloyu görünce, yangını başladığı yerden, buradan söndürmeye başlamak gerektiğini anlıyorsunuz. Hakkâri’de barışın Türkiye’de barış anlamına geleceğini de... “Karşılığında ne vereceğiz” diye soranlara verilecek cevap basit: Bölge halkının sesine kulak... Barış çabasına omuz... Kendi kaderini tayin hakkına destek...",https://www.milliyet.com.tr/yazarlar/can-dundar/zilgitlar-tedirgin-ve-umit-var-1713193
Can Dündar,Darbenin penceresinden atlayanlar,22 Mayıs 2013,"Masamın başucunda bir ödül duruyor 33 yıldır... Hayatımın ilk ve en itibarlı ödülü... 1980’de Çağdaş Gazeteciler Derneği vermişti, Uğur Mumcu‘nun elinden almıştım. 19 yaşındaydım. Ödül alan haberi, 1980’in Kasım’ında, yani 12 Eylül’den sadece 2 ay sonra Yankı Dergisi‘nde yazmıştım. Konusu, darbeden sonra birden artan “gözaltında ölüm” vakalarıydı. Zeynel Abidin Ceylan, Ankara Emniyeti’ndeki hücresinde kaburgaları kırılmış halde ölü bulunmuştu. Şadan Gazeteci, İzmit Cezaevi’nde falakada can vermişti. Ahmet Veziroğlu, Bursa Emniyeti’nin 5. katından “atlayarak intihar etmiş“ti. Hasan Asker, Ankara Emniyeti’ndeyken kaldırıldığı hastanede ölmüştü. Vücudunda elektrik yanığı izleri vardı. Ahmet Karlangaç, “yüzleştirmede sinir krizi geçirerek başını duvara çarpınca“ beyin kanamasından ölmüştü. Bekir Bağ, Mamak Cezaevi’nde “kendisini asmış“tı. İlhan Erdost, askeri araçta muhafız erlerin dipçik darbeleriyle öldürülmüştü. Liste uzayıp gidiyordu. Bu, sadece iki ayın bilançosuydu. *** Haberi değerli kılan, içeriği kadar, “büyük sessizlik“te yazılmış oluşuydu. Duyulan tek ses, askeri alkışlayanların sesiydi. Ben de ancak askeri savcılığın soruşturma açtığı vakaları yazabilmiştim. Bu kadarı bile “ödüllük iş“ti. Emniyet binaları, işkence merkezleriydi. İçeri düşenleri, Filistin askısı, falaka, elektrik ve feci dayak bekliyordu. Direnenler, üst katların camından atılıyor, “İntihar etti“ denilerek gömülüyordu. Dönemin en etkili muhalifi Gırgır Dergisi, ifade vermeye paraşütle giden bir yurttaşı çizerek, tepki vermişti. Cehennem günleriydi. Ankara Emniyeti’nin yamacında, şimdi Başkent’in en büyük AVM’sinin olduğu yerde, tutuklu aileleri, çaresizce çocuklarından haber beklerdi. Sağ kurtulabilenlerin çoğu bedenen, ruhen sakatlanmış olarak devam etti hayata... İşkencecilerin çoğu terfi etti. Pek azı ceza aldı. *** Tunca Bengin‘in yazısıyla hatırladım bunları... Doç. Dr. Temel Pamir, 1983’te Hacettepe Üniversitesi’nde öğretim üyesi iken Yenimahalle Savcılığı’nın kayıtlarına girmiş. 1979-1982 arası Yenimahalle’de 80 intihar vakası saptamış. Bunlardan 16’sı Ankara Emniyet Müdürlüğü’nün, 5, 6 ve 7. katlarından “atlama“yla gerçekleşmiş. İlginç olan şu: Dosyadaki 64 vakada intihar edenlerin cesetlerinin 3-4 açıdan çekilmiş fotoğrafı varken, Emniyet intiharlarındaki kayıtlar boşmuş. Ne bir fotoğraf, ne bir kayıt, ne ölüm raporu... Savcı, o dönem bu dosyalardan fotokopi vermeye korkmuş. Doç. Pamir de korkudan araştırmasını yayımlayamamış. *** Şimdi CHP Milletvekili Kadir Gökmen Öğüt, 12 Eylül intiharları konusunda Meclis araştırması istiyor. Bir komisyon kurulup belge, bilgi ve tanıklara ulaşılmasını talep ediyor. 12 Eylül hesaplaşması için bir samimiyet sınavıdır. Dönemin tüm işkence görenleri, tanıktır. İşkencecileri bulup şu katlara bi çıkarsak? Teşekkür İlk ödülden söz etmişken, izninizle son ödüllere de teşekkür edeyim. Bu ay bana “Yılın en iyi köşe yazarı“ unvanını layık gören Yıldız Teknik Üniversitesi’ne, Ankara Hukuk Fakültesi’ne, ODTÜ Radyo Topluluğu’na, Rotaractlara, Beykoz Lojistik Yüksek Okulu’na, Bakırköy Kent Konseyi Kadınlar Meclisi’ne, Türkiye Life Dergisi’ne teşekkür ediyorum. Layık olmaya çalışacağım.",https://www.milliyet.com.tr/yazarlar/can-dundar/darbenin-penceresinden-atlayanlar-1712614
Can Dündar,Savaşın enkazında...,24 Mayıs 2013,"İki gündür adeta bir savaş alanını geziyoruz. 30 yıllık büyük kapışmadan arta kalan barut kokusu, savaş korkusu sanki havada asılı hala... Polis kontrol noktaları, duvar yazıları, mezar taşları, askerlerin bakışı anaların gözyaşı, yaşanan faciayı ve sonrasındaki korkunç dramı gösteriyor bize... Silahlı güçler çekilirken bölgeye gidenler, nasıl bir dehşet yaşandığını daha iyi görüp anlıyor şimdi... Bir enkaz var geride... Sadece insan canı, kanı, kayıplar, yaralılar, acılı aileler değil... Yoksulluğa mahkum edilmiş kentler, mayınlı tarlalar, harap yollar, viran evler... Tarıma, hayvancılığa kapanmış kırlar, kullanılamamış kimsesiz meralar, azalmış küçük-büyük baş hayvanlar, işsizliğe mahkum edilmiş gençler, kaçırılmış, ürkütülmüş öğretmenler, doktorlar, turistler, yatırımcılar... Şimdi, silahlar sustuktan, savaşın barutu dağıldıktan sonra, nicedir adı bile unutulmuş “umut“, coşkuyla fışkırıyor kanlı topraktan... Herkes heyecan içinde bölgenin zenginliğini, potansiyelini hatırlıyor. “Bir el ele versek”, “Şu enkazı temizlesek”, “Yeniden kaynakları seferber etsek” diye ağır ağır kımıldıyor herkes... “Doğu” dediğimiz geniş coğrafyada 14 üniversitede 180 bin öğrenci eğitim görüyor. Hangisiyle konuşsam, yeni dönemde aklı... Köylüler, mayından temizlenecek tarlalarını ekip hayvan otlatacakları günün hayalini kuruyor. Anneler dağdan dönecek çocuklarını bekliyor; esnaf, turistin geleceği günü, işadamı yatırım yapacağı devri... Van Valisi, “Yatırım istemiyoruz” diyor, “Biz, kendi potansiyelimizle, ayaklarımızın üstünde dururuz. Siz yeter ki bize huzuru sağlayın ve daim kılın.” Bu ses, barışın sadece silahların susmasını sağlamakla kalmayacağını, peşinden huzur, demokrasi, istikrar, kalkınma ve refahı sürükleyeceğini kanıtlıyor. Ama kolay olmayacak; belli... Dönem öyle hassas, insanlar öyle diken üstünde ki -dün Van’daki toplantıda olduğu gibi- bazen bir tek sözcük, (“terörist“ sözcüğü) öfkeyi, ayrışmayı tetikleyebiliyor, şiddetli tepkilere yol açabiliyor. Valinin sofrasından belediye başkanı, belediyenin davetinden vilayet kaçıyor. Yaşanmışlıkların tortusu, yeni dönemde kendini hissettiriyor. Ancak yine dünkü yemekte, bir işadamının feryadı herkesi kendine getiriyor: “65 doğumluyum, ama insanlar bana ‘dede’ diyor. Öylesine yaşlandım bu savaşta... Biz çekeceğimizi çektik. Bu bitmeli artık. Herkes sürece yüreğini koysun. Kim yanlış yaparsa bizi karşısında bulur.” Galiba bölge halkının hissiyatını en iyi yansıtan sözler bunlar... Acının, yarın ümidine, çilenin dirilişe dönüştüğü yer de burası... Bu afişteki suçu bulun! 3 hafta sonra Van’da “Feqiye Teyran kültür festivali” düzenlenecek. Teyran, “Kürtlerin Yunus Emre’si“ olarak tanınıyor. Depremzedelerin merkezinde Deprem Van’ı 23 Ekim 2011’de vurdu. 25 saniyede koca kent harabeye döndü. 17 gün sonra yeniden geldi deprem... Sallantı daha hafifti ama etkisi daha ağır oldu. Toplam 644 canı toprağa gömen, 2 bin yaralı veren, 28 bin konutu hasar gören Van, 200’e yakın artçı sarsıntıyı da hissedince paniğe kapıldı. 350 bin kişi kenti terk etti. Işıklar söndü, kepenkler kapandı. Kent ölüm sessizliğine büründü. Ama bir yandan da o deprem hem Türkiye’nin seferberlik konusunda Sakarya depreminden bir hayli ders aldığını gösterdi, hem de doğu ile batı arasındaki kardeşlik bağlarının sanılandan fazla ve güçlü olduğunu... Yağan yardımlar sayesinde, Vali’nin deyişiyle “Van’ın nüfusunun 1 milyon değil, 75 milyon olduğu anlaşıldı”. 1,5 yıl sonra Van, depremin yaralarını sarmışa benziyor. 175 bin kişiyi ağırlayan konteynır kentler, birkaçı dışında görevini tamamlamış. Onların yerine TOKİ tarafından 1 yılda 5 milyar lira harcanarak, Van’ın çevresine 5 yeni kent kurulmuş. 17 bin konuta yerleştirilen 100 bin depremzede, konutlarına sahip olabilmek için 2 yılı ödemesiz 18 yıl taksitle 75 bin lira ödeyecek. Deprem yemiş ailelere bu bedel ağır geliyor. “Devlet, karşılıksız vermeliydi” diyen çok... Ödeyemeyecek olanlar konteynırlarda kalmış, onlara da “çık” denmiş; mağdurlar. TOKİ’nin yaptığı konutların çevresine okullar, camiler, kurslar, sosyal dayanışma merkezleri de açılmış. Dün onlardan birinde, Kadın Eğitim ve Destek Merkezi’nde, depremzedelerle buluştum. “Allah razı olsun devletimizden...” diye başlayan konuşmalarda kadınların kimi susuzluktan, kimi elektrik parasını ödeyememekten, ama çoğu işsizlikten, yoksulluktan yakındı. Hala sorunların olduğu belli, ancak o kadar ağır darbe yemiş bir şehrin bu kadar kısa zamanda ayağa kalkabildiğini görmek de mutluluk verici...",https://www.milliyet.com.tr/yazarlar/can-dundar/savasin-enkazinda-1713678
Can Dündar,Bayılan bakanın akla getirdikleri...,10 Mayıs 2013,"Ne yalan söyleyeyim, ilk aklıma gelen şu oldu: Bayılmasa haber olmayacaktı. Adını kimselerin duymadığı bu Sahra çölü ülkesinin Dışişleri Bakanı’nın Türkiye’ye geldiğini bile bilmeyecektik. Basın toplantısı sırasında boylu boyunca devrilen bakanı görünce ilgimizi çeken Burkina Faso’nun, yeryüzündeki en fakir ülkelerden biri olduğunu öğrenemeyecektik. Bir ülkeyle tanışmak için ne tuhaf bir bahane değil mi? * * * Ardından iktidar meselesini düşündüm: Djibrill Yipene Bassole, bayılmadan saniyeler önce, meslektaşının yanında, kürsüsünün ardında diplomatik açıklamalar yapan bir devlet adamıydı. Birkaç saniye içinde bir “hasta“ya dönüştü; herkesin kaygıyla yardıma koştuğu, acil durumda bir hastaya... Heybet ile düşkünlük arasındaki mesafenin bu kadar kısa olması, mağrurun bu kadar hızla mağdura dönüşebilmesi etkileyici değil mi? “Halk içinde muteber bir nesne yok devlet gibi/ olmaya devlet cihanda bir nefes sıhhat gibi” sözüne çekilmiş bir kısa filmdi sanki... En büyük “devlet“, yani başınıza konacak asıl “devlet kuşu“, sağlıktır. Sizi hiç terk etmeyeceğini sandığınız, vefasız dost... Onu yitirdiğiniz andan itibaren renginiz, kudretiniz, mevkiiniz, kıtanız, paranız değildir önemli olan... Daha sıradan, daha insani özellikleriniz öndedir artık: Tansiyonunuz, kandaki şeker oranınız, nabzınız... Her biri bir iktidarı devirecek kadar güçlüdür. “Hastalık”, kudret sahibini bir anda tahtından yere indirir, herkesle eşitler. Vücuda girmiş minnacık bir mikrobun, milyonlara hükmeden bir bedeni yere sererken, yıllar içinde inşa edilmiş görkemli karizmaları, kudretli iktidarları da devirebilmesi ibretlik değil mi? * * * Afrikalı bakan devrilirken korumalarının halini gördünüz mü? Bakanı dıştan gelecek tehditlere karşı korumak üzere yetiştirilmiş dev cüsselilerin, “içerden“ gelen tehdit karşısındaki çaresizliği, bütün o koruma duvarının, kötücül bir virüs karşısında acze düşmesi bize bir şey söylemiyor mu? Ben bayılan konuk bakanı gördüğümde, “Dünya malının dünyada kalacağı“nı anımsadım bir kez daha... Kefenin cebinin olmadığını... “Sağlık, varlıktan yeğdir“ atasözünü... Vekil de olsan mebus da, patron da olsan hoca da, “hasta“ olduktan sonra hepsinin bir olduğunu... Varsıllık ile düşkünlük arasındaki mesafenin sanılandan kısa olduğunu... * * * En iyisi, her ne makamda olursan ol, “ne oldum“ kibrine kapılmamak, her an düşebilecekmiş gibi yaşamaktır. Yastıktaki başta taç durmaz çünkü...",https://www.milliyet.com.tr/yazarlar/can-dundar/bayilan-bakanin-akla-getirdikleri-1706744
Can Dündar,Tahterevalli teorisi,11 Mayıs 2013,"Akil insanlar Başbakan’a izlenimlerini aktardı. Başbakan da dinleyip not aldı. Her “akil“, kendi gezdiği bölgeyi anlatıyor. Bütüncül bir izlenim edinebilmek için belki bir rotasyon iyi olurdu. Ege ekibi Güneydoğu’yu, Karadeniz’dekiler Doğu’yu gezse, izlenimlerini kıyaslayıp harmanlama şansı bulurdu. *** Son bir aydır bunu yapıyorum sayılır. Kitap fuarları, okul söyleşileri, imza günleri için ülkeyi bir uçtan bir uca geziyorum, okurlarla, yurttaşlarla söyleşiyorum. İzlenimimi “tahterevalli teorisi“ ile özetleyeyim. Başkent’e bir mihenk taşı koyun. Bu taşın üzerine bir tahta yerleştirin. Bir ucu İzmir’de, diğeri Diyarbakır’da olsun. Tablo şu: İzmir yükselişe geçtiğinde Diyarbakır çöküyor. Diyarbakır havalandığında İzmir batıyor. *** Belki 25 yıldır her kitap fuarında İzmir’e gidiyorum. Diyarbakır’ı da sektirmemeye çalışıyorum. Bugüne dek genelde İzmir cıvıl cıvıl olurdu; geleceğinden emin, özgüvenli, keyifli... Diyarbakır ise gergin, istikbalden kaygılı, bir “meçhul”ün pençesinde mutsuz... Ankara, ağırlığını İzmir’den yana koyagelmişti. Diyarbakır, üvey evlat muamelesi gördüğünden şikayetçiydi. Tahterevallinin Güneydoğu kefesi, hep Ege karşısında yerde süründüğünden yakınırdı. *** Son iki ayda üç kez Diyarbakır’a, iki kez de İzmir’e gittim. Belki de ilk kez bu yıl, kefelerin yer değiştirdiğini fark ettim. Diyarbakır, hiçbir dönemde görmediğim kadar canlı, hareketli, coşkuluydu. Tahterevallinin yükselen kefesinde olmanın keyfiyle yüzler gülüyordu. Yeni sürecin, kendilerine aydınlık bir yarının kapısını açacağına inanıyorlardı. “Nihayet” diyorlardı. İzmir’e gelince... Kordon, hiç olmadığı kadar sakindi. Kiminle konuşsam yarından ümitsizdi. “Nereye gidiyoruz” sorusu semada asılı gibiydi. Ülkenin bölünmeye gittiğine inanmış, “Son kale“nin de yerel seçimde düşebileceği kaygısına kapılmışlardı. Birbirine arabayla 19 saat mesafeli iki şehrin yüzlerinde, doğunun ve batının ruh halleri asılıydı. Aradaki fark, 19 saatten fazlaydı. *** İki kent, Türkiye’nin iki yüzünü simgeliyor. “Ümit“ ve “kaygı“, kaygan bir zeminin üzerinde inip çıkıyor. Ümit, kaygıya kulağını tıkarken, kaygı, ümidi paylaşamıyor. İki kent, Ankara’da düğümlenen bir ipi, iki uca doğru çekiştiriyor. İzmir ve Diyarbakır’da hal böyleyken, “Biz“ diye başlayan nutuklar atabilir miyiz? Ortak bir “biz“de buluşabilir miyiz? Diğerinin mutsuzluğu pahasına kazanılmış bir mutluluğu içimize sindirebilir miyiz? Bunun üzerine düşünsek, tahterevalliyi herkesi mutlu edecek bir ortak çizgiye getirebilir miyiz? Ankara’yı saadette denge sağlayacak bir köprü haline sokabilir miyiz? Süreç, herkesin imzasını taşıyacaksa, herkese yarın ümidi dağıtacaksa, bu ikilemle baş etmek zorundadır. Ümitte adalet, önümüzdeki acil sorundur. İnsanlık suçu Reyhanlı katliamını her kim, ne amaçla, nasıl yapmış olursa olsun, insanlığa karşı işlenmiş suçlardan biri olarak tarihe geçti. Lanet olsun yapanlara! Türkiye’nin tam barışa dair umut yeşerttiği anda patlayan bu bomba, sadece bizde “Yeniden başa dönüyoruz“ kuşkusu yaratmakla kalmadı, (aynı zamanda) bir Ortadoğu ülkesi olduğumuzun altını da kanla çizdi. Hükümetin ilk açıklamaları “olağan şüpheli“nin Şam rejimi olduğunu gösteriyor. Hiç kimseyi şaşırtmayacak bir şüphe bu... Bir başka şüphe, saldırının Türkiye’nin Suriye müdahalesine zemin hazırlamak için yapılmış olabileceğidir. Her ne olursa olsun Türkiye, biraz da gönüllü bir şekilde Suriye bataklığına çekilmiş görünüyor. “Gönüllü“ diyorum, çünkü aylardır, sadece birbirinden tahrik edici demeçlerle değil, muhalefete doğrudan verdiğimiz silah ve mühimmat desteğiyle de Suriye’deki iç savaşın tarafı olmuş durumdayız. Bence yanlış, ama bu bir siyasi tercih olabilir. Öyleyse bile Hükümet’e düşen, esip gürlerken bunun Şam’da yaratabileceği tepkiyi hesaplamak, gereken istihbarat ve koruma önlemlerini almak, yurttaşını korumak olmalıydı. Olmamasının bedelini ağır ödedik. Ölenlere başsağlığı, yaralılara şifa diliyorum.",https://www.milliyet.com.tr/yazarlar/can-dundar/tahterevalli-teorisi-1707190
Can Dündar,Sevgili Emmanuel!,15 Mayıs 2013,"Son derbide kafes arkasından sana sataşan maymunları gördüm. Onlara kim attıysa, ellerindeki muzları homurdanarak sana sallıyorlardı. İma ettikleri şeyi, harikulade bir olgunlukla cevapladın. “Bana ‘maymun’ diyorsunuz ama karşı takımdaki ‘maymun’ kardeşimin attığı golde sevinçten zıpladınız“ cümlen mükemmeldi. Hem çifte standartlarını yüzlerine vurdun, hem ikiyüzlülüklerini... “Bizde ırkçılık yoktur“ diye böbürlenenler, muz kabuğuna basmış gibi gümlemiştir okuyunca... * * * Aslında “Bu toplum özünde ırkçı değildir“ tezi, kısmen doğrudur. Senin Fildişi Sahilleri’ni bilmem; ama biz, çok kültürlü bir maziden geliyoruz. Farklı olanla bir arada yaşamayı bilirdik. “Yaratılanı, Yaratan’dan ötürü sevdiğimizi” söylerdik. Siyahilere “çikolata renkli“ derdik. Lakin öyle uzun dönem ırkçılıkla aşılandık ki, “evrim“imizi tamamlayamadan, insanları rengine, mezhebine, etnik kökenine göre tasnif etmeyi, dışlayıp lanetlemeyi öğrendik. Kendi ezikliğimizi, başkalarına üstünlük taslayarak örttük. Sonuç, işte o kafes ardındaki, eli muzlu, öfke dolu yüzler oldu. * * * Biliyorsun ki, bunu ilk yapan onlar değil; ilk yüzleşen de sen değilsin. Batı statlarında başladı bu iğrenç adet... Hızla yayıldı. Ama Batı, çabuk uyandı, yükselen ırkçılığı ağır cezalarla bastırmaya çalıştı. İngiltere’de Totenhamlı Gareth Bale‘ye muz atan bir taraftar, 3 yıl stada sokulmadı. Fransız Evra‘ya ırkçı tacizde bulunan Liverpoollu Suarez, 8 maçtan men edildi. İspanya milli takımının hocası Aragones’in bir oyuncusunu motive ederken kullandığı ırkçı söylem, günlerce lanetlendi. * * * Eminim ki bizim muzcular, “kafadaş” olduklarını fark etmeden, Almanya’daki ırkçıların Türk oyunculara yaptığına çok kızıyordur. Onlar da topu bizimkiler aldığında, Türklerin alışveriş yaptığı ucuz mağazalara ait poşetleri sallayarak kafa buluyor. Hatta bazıları başta, Alman ırkından değil diye Mesut Özil’in milli takımda oynamasını protesto ediyordu. Ne oldu? Mesut, aldırmayıp oyununa bakarak Almanya’nın gözbebeği oldu. * * * Ama sana “Aldırma“ dediğim sanılmasın Eboue... Tersine, takımın onlara gereken tepkiyi vermiyorsa, FİFA, UEFA hak ettikleri cezayı kesmiyorsa, tribünler dışlamıyorsa, spor basını kararlılıkla ve topyekün karşı çıkmıyorsa, bence bir daha benzer bir şey olursa, sen de Barcelona’nın Camerunlu forveti Samuel Eto‘nun yaptığını yapmalısın. O nasıl topu aldığında tribünlerin topluca maymun sesi çıkarmasını protesto için oyunu kesip sahayı terk ettiyse, sen de aynısını yaparak tepkini göstermelisin. Seyircinin densizliğine seyirci kalmanın da bir bedeli olduğunu herkese öğretmelisin. * * * Ben yine de kafes arkasındaki eli muzluların nefretini, ırkçılıktan ziyade cehalete bağlıyorum. Öyle olmasa sana muz sallarken, kendi siyahi oyuncularına alkış tutarlar mıydı? Buna rağmen, bu toplumun bir mensubu olarak, üzüntümü bildiriyor, olgunluğun ve cesaretin için kutluyorum. Irkçılığa karşı çıkışında yanındayız. Bu belanın stada girmesine, “evrim“i tersine çevirmesine izin vermeyelim.",https://www.milliyet.com.tr/yazarlar/can-dundar/sevgili-emmanuel-1709216
Can Dündar,Vali 4. paketi çöpe attı,03 Mayıs 2013,"İstanbul Valisi, bir paragraflık konuşmasıyla sadece devlet aklının (hala) nasıl çalıştığını mükemmelen sergilemekle kalmadı, Meclis’in aylarca çalışıp çıkarttığı ve bir “demokrasi atılımı“ olarak tanıttığı 4. Yargı Paketi’ni de çöpe attı. O paragrafa yakından bakalım: * * * 1) “Dilan kızımız marjinal grup üyesidir“ cümlesi soğuk savaş döneminden kalmadır. İnsan hakları mücadelesi oraları çoktan aştı. Dilan‘ı bilmem; ama çağdaş toplumda herkesin marjinal olma hakkı vardır. Devlete düşen -şiddet içermediği sürece- her marjinale ifade alanı açmak ve özgürlüğünü güvence altına almaktır. 2) “Yaralananların 3’ü de militandı“ derseniz, çağdaş toplum sizi hemen “Getir mahkeme kararını“ diye sorguya çeker. Getiremezseniz yargısız infazdan dolayı istifanızı ister. Bir yaralıyı mahkeme kararı olmaksızın militanlıkla suçlayan devlet adamı da, hukuku yaralayan bir militan durumuna düşer. 3) “Bizde kayıtları var, çatışma içindedir“ lafı, darbe dönemlerinin fişlemeci mantığının aynen sürdürüldüğünün kanıtıdır. Bütün fişlerin çöpe atıldığı yalanını belgeler. 4) Kaldı ki polisten yansıyan haberlere göre Dilan‘ın Emniyet arşivinde suç kaydı yoktur. “Türkiye Devrim Partisi“ üyesi olduğu, Söz dergisi dağıttığı kayda geçirilmiş, hiçbir eyleme katılmadığı belirlenmiştir. 4. Yargı Paketi’nde ve AİHM kararlarında şiddet içermeyen eylemin cezalandırılması, ifade özgürlüğünün ihlali sayılmıyor muydu? Devlete Meclis mi hükmediyor, polis mi? 5) Velev ki Dilan yasadışı örgüt mensubu olsun, 1 Mayıs’ta polise taş attığı görülsün. Buna karşılık polisin yapması gereken, hedef gözeterek ve kapsülün üzerinde yazılı “İnsanların üzerine atmayın“ talimatını çiğneyerek genç kızı gaz fişeğiyle başından vurmak ve peşine düşüp sığındığı evde hırpalamak mıdır? 6) “Dilan adlı kızımız...” diye başlayan cümledeki şefkat tonlaması, onu teröristlikle suçlayan bir devlet adamının açıklamasına değil, 17 yaşındaki “çocuğu“ koruyan bir kamu görevlisine yakışır. “Kızını” dövmekle değil korumakla görevli devlet, bunu yapamadıysa en azından bir özür borçlu değil midir? 7) “Aldığımız karar doğrudur. Dünyanın ne kadar mahkemesi varsa müracaat edilebilir“ de ne demektir? Uygar dünyanın, Türkiye’nin de tanıdığı bir tane mahkemesi vardır; Avrupa İnsan Hakları Mahkemesi... O da Taksim’de 1 Mayıs yasağı uygulanmasının ve göstericilere karşı orantısız güç kullanımının hukuksuz olduğunu, ifade ve toplantı özgürlüğünün ihlal edildiğini yakın zamanda karara bağlamıştır. Bu karar karşısında Vali Bey’in “vicdan mahkemesi“ nasıl beraat verebilmiştir? * * * “Hukuk devleti“ ile “polis devleti“ arasındaki fark şu: “Polis devleti“, güvenlik için hukuktan vazgeçebilir. “Hukuk devleti”, biri için diğerinden vazgeçilirse ikisinin de yok olacağını bilir. Biz hukuk devleti istiyoruz. Tabii bir de ona yaraşır valiler...",https://www.milliyet.com.tr/yazarlar/can-dundar/vali-4-paketi-cope-atti-1703216
Can Dündar,Bir mektup ve bir çift lastik ayakkabı,05 Mayıs 2013,"Memlekete yollanan, sıradan bir mektup sanki...“Babama, anneme, kardeşlerime ve yakın akrabalarıma” diye başlıyor. Düzgün bir el yazısı... Kısa, sağlam cümleler... “Söyleyecek fazla söz bulamıyorum” diyor. “Üzüntü ve acınızı tahmin ediyorum” diyor. “Metin olunuz” diyor. İdama giden bir gençlik liderinin mektubu bu... Hüseyin İnan‘ın... Kaleminde en ufak bir titreklik emaresi yok. Tersine, kalanlara metanet telkin eden bir bilgelik var. Hele son cümle: “Yazılacak çok şey var. Fakat hem mümkün değil, hem sırası değil.” “Mümkün değil“ çünkü başucunda cellatları bekliyor. “Sırası değil”; çünkü Hüseyin idama gidiyor. ***",https://www.milliyet.com.tr/yazarlar/can-dundar/bir-mektup-ve-bir-cift-lastik-ayakkabi-1704023
Can Dündar,Bu dünyadan bir güzel geçti,27 Nisan 2013,"Siyaseten yoğun bir haftaydı. O yüzden Günseli Başar için bir veda yazısı yazamadım. 20 yıl önce yaptığım “Cumhuriyet’in Kraliçeleri“ belgeselinin ana kraliçelerinden biriydi Başar... 1992’de görüşmüştük. 1952’de Napoli’deki yarışmada Avrupa Güzellik Kraliçesi seçilmesinin öyküsünü kendisinden dinleyip ekrana getirmiştim. Seçildiği yarışmanın görüntülerini de İtalyan arşivlerinde bulup ilk kez o belgeselde yayınlamıştık. (Merak edenler için: http://www.candundar.com.tr/_v3/#!/GÜNCELE_DAİR/Güncele_Dair-_1951_Türkiye_Güzeli_Günseli_Başar_hayatını_kaybetti/#Did=21850)  “Gericilik hortlayınca...” Türkiye’de güzellik yarışmaları, 1920’lerin sonunda Atatürk‘ün talimatıyla, Cumhuriyet Gazetesi eliyle başlamıştı. Amaç, en güzeli bulmak değil, Türkiye’ye çağdaş yaşam tarzını benimsetmek, dünyaya Türkiye’nin yeni yüzünü göstermekti. 1932’de Keriman Halis dünya güzeli seçilince bu amaç hasıl oldu diye yarışmalar durdurulmuştu. Araya 30’ların ekonomik krizi ve cihan harbi girdi. Cumhuriyet, 20 sene kraliçesiz kaldı. 1950’lerle birlikte Türkiye kabuğunu çatlatıp canlanmaya başlayınca güzellik yarışmaları da geri döndü. Aslında Cumhuriyet Gazetesi, “gericilik hortladığı“ için bu işe yeniden başladıklarını yazıyor, “ Atatürk inkılaplarının daima yaşayacağına dair içerde ve dışarda güven uyandırmak maksadıyla bu işin tertibini gene üzerimize aldık” diyordu, ama bu kez işin ticari boyutu da vardı. Yarışmalar tırmanan gericiliğe karşı fren oldu mu bilmiyorum; ama patlayan güzellik endüstrisine vitrin olduğu kesin...",https://www.milliyet.com.tr/yazarlar/can-dundar/bu-dunyadan-bir-guzel-gecti-1699557
Can Dündar,“Savaş”ın son günü,26 Nisan 2013,"33 yaşındaydı Savaş... Uzunca bir süredir tehditler alıyordu. Çevreden sürekli faili meçhul haberleri geliyordu. Diken üstündeydi. 5 yıllık eşi, 3 yaşındaki oğlunun ardından, kızına 8 aylık gebeydi. O da sürekli tedirgindi. Bir gece eşine, eve geç geleceğini söyledi Savaş... Bir otele gitti. Oradayken bir grup silahlı adam geldi. Savaş’ı zorla arabaya bindirip götürdüler. Eşi, sabaha karşı onun yatakta olmadığını fark edince panik halinde oteli aradı. “Kocanızı zorla götürdüler” cevabını aldı. Oraya yığılıp kaldı. Ayıldığında hastanedeydi. Gözünü açar açmaz, “Savaş nerede“ diye sordu. Kızını doğurduğu saatlerde, eşinin cesedinin Bolu’da bulunduğunu sonradan öğrendi. Bir cana kavuştuğu an, diğerini yitirmişti. Günlerden 4 Haziran’dı. O günden sonra kızının yaşgününü hiç kutlamadı. *** Pervin Buldan‘ın savaşı, Savaş‘ını yitirdiği gün başlamıştı aslında... Bir yıl, karalara bürünüp yas tuttuktan sonra, ilkin Cumartesi Anneleri’ne, sonra HADEP’e katıldı. Milletvekili seçildi, ama baraja takıldı. 2005’te Nobel Barış Ödülü’ne aday gösterildi. 2011’de Iğdır’ın ilk kadın milletvekili olarak Meclis’e girdi. BDP’nin Grup Başkanvekili koltuğuna oturdu. Barış umudu doğduğunda, Öcalan‘la görüşmeye giden 3 kişilik heyete dahil oldu. Artık Savaş‘ın acısını gömüp barışı yeşertme vaktiydi. *** Önceki gece, Meclis’te PKK’nın sınır dışına çekilme kararı görüşülürken, barışa direnen öfkeli mebuslara dönüp pek nadiren açtığı kişisel dosyasını açtı Pervin Buldan: “Benim kızım doğduğu gün, babası öldürüldü. Bunu bilir misiniz acaba” dedi. Kirli savaşta Savaş‘ını yitirmiş bir kadının savaşı bitirmek için yükselen sesi, protestolar arasında işitilmedi. Ama muhtemelen o sesin acısını en iyi, o sırada Meclis’i yönetmekte olan Güldal Mumcu hissetti. *** Evet, kuşkularla geldi barış... Hatta peşinden ne getireceği kuşkusu, barış sevincini dahi gölgeledi. Ama geçen 30 yılda Diyarbakır zindanında, bir mayın tuzağında, dağda bir çatışmada, evinin önündeki patlamada, Bolu’da bir orman kuytusunda evladını, eşini, kardeşini, babasını yitirmişler için her kuşkuyu gölgede bırakan bir bayram sevinci getiriyor barış... “Savaş’ın kızı“ Zelal, belki de ilk kez yaşgününü kutlayacak bu haziranda... 18 yaşında... Barışın çocuklarına kutlu olsun!",https://www.milliyet.com.tr/yazarlar/can-dundar/savas-in-son-gunu-1699196
Can Dündar,"‘Yaşamım da değişti, memleket de’",04 Mayıs 2013,"Fazıl Say, aylardır mesnetsiz bir suçlamanın hedefi durumunda... Kendisine ait olmayan sözlerden dolayı suçlanıyor, taşlanıyor, yargılanıyor, mahkum ediliyor. Dünya medyası tam bir koro halinde Fazıl‘ın arkasında yeraldı. Türkiye’de ise Hükümet, Adnan Hocacıların girişimiyle başlatılan karalama kampanyasının peşine takıldı. Sanal alemde neredeyse bir linç yaşanıyor. Fazıl, bugüne kadar bu kampanya karşısında sustu. Facebook ve İnternet hesabını da kapattı; tartışmanın dışına çıktı. “Tekrarlarsan hapse girersin” diyen bu karar, Türkiye’nin en gözü kara muhaliflerinden birini susturmuş oldu. Sadece onu mu? Onun başına gelenlerden ibret alan diğer itiraz sahiplerini de... Dolayısıyla sosyal medyanın ifade özgürlüğünü kıskaca aldı. Artık herkes, yazdığını bir daha düşünüyor. Şimdi Fazıl‘ın mahkumiyet kararı Adalet Bakanlığı’nda...Bu aşamada, Fazıl Say’la buluştuk ve yaşananların sosyal, siyasal, kültürel boyutunu tartıştık. Sorularımı samimiyetle ve cesaretle cevapladı. Bu, Fazıl’ın konuya dair ilk demeci... Dilerim yargı, hatasından döner de sonuncusu olmaz. Mahkumiyet kararından sonra ilk kez Can Dündar’a konuşan Fazıl Say, ‘Hayyam, Mevlana, ney, saray musikisi iyi bildiğim konulardır. Ait olduğum topraklardan müzisyen olarak hiçbir zaman uzaklaşmadım’ dedi. Şu meşhur Twitter davasında ‘dini değerleri aşağılama’dan mahkum oldun. İnançlı insanlara ne demek istersin? İnançlı insanlarla hiçbir derdim yok. Pek çok dostum dindar insanlardır. İnançlarına saygı duyarım. İnanç, zaten yaşamımızda en mühim konudur. Bu kimisinde dine inançtır, kimisinde yaşamaya ya da aşka, sanata veya bilime inançtır. Ama ‘din sömürüsü’ başka bir konu... Dini kullanarak insanlara sataşanlar, baskı uygulayanlar var. Bunlar bence hem dinlere çok zarar veriyor hem de gerçek dindarlara... Farklı düşünenler sindiriliyor. Her şey geçen yıl 4 Nisan gecesi yaşanan yazışmalarla başladı. Ne oldu o gece? Ne yazmıştın orada? Ben o geceki dört cümle yüzünden yargılandım. Bu dört cümlenin en çok tartışılan iki tanesi , ‘Hayyam’ ve ‘Allahçı’ retweetleri bana ait değildi. Başkalarının mesajını yönlendirmiştim. Ayrıca benden başka 160 kişi daha aynı tweeti, retweet etmişti. Asıl kendi tweetlerim ise konu bile olmadı. Yani sonuçta, bana ait olmayan iki cümle yüzünden 10 ay hapis cezasına çarptırıldım. 1000 yıl sonra Türkiye’de Hayyam cezalandırıldı. Ne asıl tweet’i atanlar ne de diğer 160 kişi hakkında dava açıldı. Dolayısıyla benimkisi, özelinde beni cezalandırmaya yönelik bir emsal davadır. Ama sanal medya kullanan herkesi ilgilendiren bir cezadır.  ‘Ya bizim incinen hislerimiz ne olacak?’ Şimdi dönüp baktığında dindarları rencide ettiğini düşünüyor musun? ‘Hislerin incinmesi’ konusunu bir de başka açıdan düşünsenize: Her gün ne kadar çok kere hislerimiz inciniyor; ne kadar çok konuda inciniyoruz yaşamımızda... Bunların hepsiyle ilgili mahkemelere çıkmaya kalksak bütün Türkiye adliye sarayından oluşsa, yine yetmez... Hislerin incinmesi konusunu başka mecrada tartışmamız lazım. Belki de tamir edilir o incinen hisler... Peki ya bizlerin incinen hisleri ne olacak? Benim davanın emsal olması dolayısıyla başlayan otosansürün hayatımızdaki birçok hissi incitmesine nasıl çare bulunacak? Var mı sosyal medyada böyle bir otosansür hali? Başladı bile... Bu, bir emsal dava haline geldi. Ben ceza aldıktan sonra birçok twitter kullanıcısı, söylemek istediklerini söyleyemez, düşündüklerini yazamaz hale geldi. Kazanan kim oldu? Kazandılar da ne oldu? Bir korku iklimi yayıldı. Nasılını bilmiyorum ama bunu yenmemiz lazım. Aslında bu ceza, sosyal paylaşım alanlarının bir özgürlük adası olduğu zannını da yıktı, öyle değil mi? Elbette... Bütün dünyada aldığı tepki biraz da o yüzden...  ‘Dünya ürktü bu işten’ Mahkumiyetin dünyada nasıl yankılandı? Büyük tepki çekti. Dünyanın her köşesinde, on binlerce gazete haberi çıktı. Bir tanesi bile yoktur ki ‘Çok doğru bir karar verilmiş’ desin... Dünyadaki müzikseverlerin yakından bildiği Fazıl Say, iki cümle retweet yüzünden 10 ay hapis cezasına çarptırılınca, dünyaya Mevlana’nın hoşgörüsünü anlatanlar ne kadar inandırıcı olacaklar? Cezadan sonra yurt dışında gittiğin konserlerde nasıl karşılanıyorsun? Soruyorlar mı bu konuyu? Sormazlar mı? İnsanların Türkiye algısını çok değiştiren bir olay oldu bu... Türkiye’nin imajı için berbat bir durum oluştu. Bundan böyle, Türkiye’de yapılan diğer haksızlıklara da dikkatleri çekmeye başlayacaktır. Dünya, ürktü bu işten... Eğer Türkiye’ye haksızlık olsun istemiyorsak, bu yaralarımızı tedavi etmeliyiz. Diğer haksızlıklar derken, sanata yönelik diğer baskıları mı kastediyorsun? Tabii... Madımak katliamı, Kars’ta ki heykelin yıkılması, Emek sinemasının yıkılması, baleye ‘belden aşağı sanat’ denmesi, tiyatroculara uygulanan baskılar, klasik müziğin umursanmaması, Fazıl Say’ın konserlerine sansür uygulanması, iptaller... Zaten bütün bunlar birikmişti. Türkiye’de sanata dönük baskılar ne benle başladı, ne de sonuncusu benim... Yeni Ogün Samast’lar yaratmak! Basının tavrını nasıl karşıladın? Bu konu, Türkiye’deki kamuoyuna hep bulanık aktarıldı. Suçsuz olduğum anlaşılmadı. Yüzlerce köşe yazarının hakkımda yazdıkları dolayısıyla endişe içindeyim. Bahsettiğim iki cümleyi o kadar manipule ederek medyaya taşıdılar ki, sanki yeni Ogün Samast’lar yaratmak, beni hedef göstermek ister gibiydiler. İnsan hayatı değerli mi? Bir sanatçının hayatı değerli mi? Bu tarz adamlar için konu değildir. Her tür manipülasyonla elde ettikleri güç, onların tek varlığı... Bu da bana çok ama çok uzak... İyi hissetmiyorum. Yaşamım da değişti, memleket de... Ama yanında yeralanlar da çok oldu? Onlara müteşekkirim. Ve onlar her zaman dostum kalacaktır. Ayrıca bütün dünya da yanımdadır. Başbakan Yardımcısı Bülent Arınç senin için “Hırt” dedi. Ali Babacan geçen gün bir yabancı TV kanalında az bile ceza aldığını söyledi. Genelde Hükümet’in tavrını nasıl değerlendiriyorsun? AKP’liler mahkeme kararını iyi ve doğru buldular. Halbuki konuyu anlamadılar bile... Ya da anlamak istemediler. Başbakan Yardımcısı hayli ağır hakaret etti. Dışişleri Bakanı, Kültür Bakanı, milletvekili, elbirliği etmişçesine aleyhimde açıklamalarda bulundular. Bu işi bir zafere, bir güç gösterisine dönüştürdüler. “İyi oldu cezalandırıldı” dediler. Ama bu işin yarını da var. Aynı AKP’liler yarın bir yere gittiklerinde, dostluk, hoşgörü, kültür köprüleri, diyalog gibi konuları kimle konuşacaklar? Kime inandırıcı olacaklar?  Cehaletten korkuyoruz Nefret söylemi, medyadan başlıyor, internete yayılıyor ve genç dimağlarda intikam, nefret hisleri yaratıyor. Hepimizi zehirliyor. Bununla nasıl baş edebileceğiz? Goethe’nin çok güzel bir sözü var: “Dünyadaki en büyük tehlike eyleme dönüşmüş cehalettir.” Bundan korkuyoruz. Hep de korktuk. Örneklerini yaşadık. Çare, aydınlanmadır. ‘Nerede kaldı hoşgörünüz?’ Bestelediğin İstanbul Senfonisi’nde “Sultanahmet Camii” diye bir bölüm var. Orada sufi müziği selamlayarak ney ve kudüm kullanıyorsun. Ben de birkaç kez gözledim, konserde ezan okunduğunda ara veriyorsun. Müezzin dostların olduğunu biliyorum. Doğu-Batı arasında kültür elçisi seçildin. Bu tartışmayı başlatırken bunların sorumluluğunu hissetmedin mi? İnsanlığı ileri taşıyan yüksek kültürün her türlüsü benim için kıymetlidir; doğuda olsun, batıda olsun. Hayyam, Mevlana, ney, kudüm, saray musikisi çok iyi bildiğim konulardır; bütün eserlerime yansır. Ait olduğum topraklardan müzisyen olarak hiçbir zaman uzaklaşmadım. Ama maalesef Türkiye’deki kültür kavgası yüzünden hepimiz kendimizi lüzumlu, lüzumsuz birçok tartışmanın içinde bulmak zorunda kalıyoruz. Bundan dolayı ne suçluyuz, ne de suçsuz... Sen dini değil, dinin sosyal hayatımızı ne kadar belirleyeceğini, siyasete ne kadar karışacağını tartışıyorsun, anladığım kadarıyla... Öyle... Çünkü insanlar artık ‘din’ ile ‘ceza’yı birlikte görmek istemiyor. Din yüzünden çok fazla trajedi yaşandı dünya üzerinde... Ortaçağ’daki engizisyon mahkemeleri gibi, din adı altında yapılan cezalandırmalar artık insanlarda büyük antipati yaratıyor. Soruyorlar; “Nerede kaldı hoşgörü dinleri? Hoşgörü toplumu? Barış süreci? Nerde kaldı ‘Gel, ne olursan ol, gel’ söylevi? Demokrasi, insan hakları, fikir hürriyeti, nerede kaldı?” İftar akşamlarında “Ey bağışlaması bol Rabbim” diye anılan Tanrı, giderek korkuyla, cezalandırmayla anılır hale geldi. İnsan tanrıya inanırsa tanrıya inanır, korkuya inanırsa korkuya inanır. Bazen kendilerini öyle şeylerle korkutuyorlar ki, bir psikolog gibi dışarıdan seyrederken, onun bundan nasıl kurtulacağına kafa yoruyorsun; hatta ona üzülüyorsun. İçinde sevgi olmayan inanç, pozitif sonuç vermez. Sana hak veren bir kesim de söylemini çok provokatif buluyor. Senin için din, yaşam, ateizm ne ifade ediyor ki bu tartışmanın içine girdin? Gezegenimizin ve evrenin tarihi, bilimsel keşiflerin ışığında, kutsal kitaplarda anlatılanlardan çok farklı yazılmaya başladı. Hepimiz insanız. Seçimlerimiz var. Ona inanan ona inanır, buna inanan buna inanır. Kanımca, insanlık, bilim ve sanatın ışığında yükseliyor. Bir aydınlanma yaşanıyor. Daha da evrenle ilgili merak edilen, keşfedilecek çok şey var. Zamanla hepsi cevabını bulacaktır. Ama iktidara ortak olan din, sadece inanç sistemimizi değil, tüm hayatımızı belirlemek istiyor. Benim gözlemime göre, dinler artık bir moral ve ahlak ögesi olarak varlar; hukuk ve kural koyucu olarak değil. Hele cezalandıran olarak hiç değil... Din, insan gözünde pozitif olmalı... Tersi, artık bu dünya üzerinde hoş karşılanmıyor. İnsanlar korkuyor. Korktuğu için korkutuyor. Soğuklaşma başlıyor. Din bence böyle bir şey değil. Bu şekilde kullananlara izin verilmemeli. Fazıl Say, ‘Bir korku iklimi yayıldı. Nasılını bilmiyorum ama bunu yenmemiz lazım’ diyor. ‘Yaşadıklarım beni kamçıladı’ Sabahattin Ali’nin katledilmesinden beri Türkiye’de düşünen, yazıp çizen, muhalif insanların başı dertten kurtulmadı. Nazım Hikmet’in, kendi babanın, Madımak’ta kaybettiğin dostlarının, Aziz Nesin’in başına gelenler sana nasıl bir miras bırakıyor? Onların dramını dünya bilmeli... Müziğimle onları anlatmak için her şeyimi verdim, daha da vermek isterim. Son yaşadıkların besteci olarak sanatını nasıl etkilendi? İçinde yaşadığım topraklar için ‘Mezopotamya’yı besteledim. Evrene olan ilgim arttı, bir ‘Evren Senfonisi’ besteledim. Cesaretli insanlara ilgim arttı, ‘Hayyam’ı, ‘Hazerfen’i besteledim. Yaşadıklarım beni kamçıladı. Yorumculukta, bestecilikte ilerlediğimi, korkusuzlaştığımı düşünüyorum. Dinle çatışıyor olarak etiketlenmek hiç kimse için şaka bir durum değildir. Zor bir durumdur. Bilmiyorum yüzyıllar sonra hala böyle olur mu? Olmamasını ümit ediyorum. Şu anda çok zordur. ‘Gerçek bir faşizm yaşanıyor’ Asırlardır aynı girdaptayız: Uygarlık tarihi boyunca inanç özgürlüğüyle ifade özgürlüğü arasında bir ip çekme yarışı yaşandı. O yarışta çok can verenler, canı yananlar oldu. Bu iki özgürlük çeliştiğinde ne yapacağız? Kavga etmemeye, mahkemeye gitmemeye çalışacağız. Ama sen twitterda kavga etmişsin? Bakın, Twitter’da bir tek düğmeye basarak yazdıklarını beğenmediğiniz birini takip etmeyi kesersiniz. Bir daha da hiç görmezsiniz. Bu, insanın elinde olan ilk seçenek... “Unfollow” edersin, biter. Bu twitter tartışmasının mahkemeye taşınması gülünç oluyor. Hele işin içine ceza karışınca gerçek bir faşizm yaşanıyor. Seni izleyenler önünde kavgalaşmak, küfürleşmek doğru mu? Ben küfretmedim, karşı taraf küfür etti, kavga etti. Ben kendi sayfamı bir tartışma ortamına çevirdim. Onların hakaretlerini ve onlara verilen cevapları da yayınladım. Onlara verilen cevaplar içinde sert olanları ben demişim gibi algılatmaya çalıştılar. Bazen televizyon tartışmalarında sen de sertleşebiliyorsun. Ben de insanım, sinirlerime hakim olamadığım oluyor belki... Burada hatalı olmakla, suç işlemek farklı şeyler. Bu retweetlerin mahkemelik olacağı aklıma gelmedi o yüzden... Ama o geceki tartışma sırasında bizlere ne hakaretler edildiği, konu bile edilmedi. İnsanlar o geceki yazışmaları incelesinler, bir AKP’li milletvekilinin bana ne dediğini okusunlar da, kendilerini dindar gösterip beni edepsizlikle suçlayanların nasıl küfür ettiğini, nasıl belaltı vurup gizlediğini, bu hararetli tartışma ortamından hem suçlu hem güçlü çıktıklarını görsünler.",https://www.milliyet.com.tr/yazarlar/can-dundar/yasamim-da-degisti-memleket-de-1703562
Can Dündar,Ege’de köylü isyanı,29 Nisan 2013,"Cumartesi Teos antik kentinde bir toplantıdaydım. 850 kişilik tiyatro, 2 bin yıl önce sadece oyun için değil, meclis toplantıları için de kullanılıyormuş. Kentle ilgili kararlar, burada alınıyormuş. Antik tiyatroya, muhtemelen bir zamanlar Romalı senatörlerin yürüdüğü patikadan yürüyerek vardık. Bu kez yürüyenler, senatörler değil, muhtarlardı. Yine önemli bir konu için toplanmışlardı: Köylerini savunacaklardı.  “Köylere evet!”",https://www.milliyet.com.tr/yazarlar/can-dundar/ege-de-koylu-isyani-1700793
Can Dündar,Gaz sancısı,01 Mayıs 2013,"Endişemiz buydu işte: “Barış perisi”nin gözalıcı kanatlarının arkasında, bizim eski panzerin tetikte bekliyor olması... Asker hakimiyetinden kurtulduk derken, polis tahakkümünün nöbeti devralması... Barışın, nihai istasyon değil, dereyi geçene kadar binilecek “tramvay“ sayılması... O süreçte gülümseyen yüzlerin, en ufak muhalefette dişinin, kulağının uzaması... Barış güvercini postuna bürünmüş bir şahin zihniyetinin gelip tepemize oturması... Bu yasakçı kafa mı barışın önünü açacak? Bu ceberut anlayış mı anayasa yapacak? * * * Dünkü haber televizyonlarından bir görüntü: Ekranın sağında Başbakan Yardımcısı, anayasa için toplumsal uzlaşmadan söz ediyor. Ekranın solunda polis, bayram kutlamaya gelen işçilerin üzerine biber gazı sıkıyor. Soldaki haşin görüntü, sağdaki ılıman sesi yalanlıyor. Yoğun gaz bulutu, yaldızlı “uzlaşma“ lafını boğuyor. Muhabirler gaz maskesiyle yayın yapıyor... CHP’nin iki numarası yoğun gazdan hastaneye kaldırılıyor... DİSK Başkanı ekrandan ambulans istiyor... Londra, Paris, Roma özgürce 1 Mayıs kutlarken İstanbul, devlet terörüne teslim oluyor. Dengesiz yürüyen barış süreci, Taksim meydanında çukura düşüyor. * * * “Taksim’in hali ortada... Sendikaların ısrarı mantıksızdı“ diyenlerdenseniz bir daha düşünün derim. İki nedenle: Birincisi; Başbakan’ın konuşması, Taksim’in sadece bu yıl değil, bundan böyle 1 Mayıs’lara kapanacağının işaretini verdi. Oysa Taksim, işçi hareketinin vazgeçilmez simge mekanı... Hükümetin gösterdiği kumda oynamaya razı olmayan sendikaların direnmesi normal... İkincisi; yasak konmayıp iş, sahibine devredildiğinde, hiçbir sıkıntı yaşanmadığını son üç yılın 1 Mayıs’larında ve geçen Nevruz’da gördük. Yine bırakılsa, yine öyle olacaktı. Ama iktidar, yasaklamayı, inatlaşmayı, restleşmeyi seçti. Ve dünkü sıkıyönetim manzarasını yarattı. Devlette marifet, sorun çözmektir. Oysa dünkü devlet, sorun yaratan rolündeydi. “İşçiler çukura düşer” mazeretiyle başlayan bir yasak, işçileri çukura düşmüşten beter eden yoğun gaz salınımıyla sonuçlandı. * * * Yılmaz Karakoyunlu, 1955’in 6-7 Eylül’ünde Taksim’de yaşanan provokasyon ve saldırıları anlattığı kitabına “Güz Sancısı“ adını vermişti. Bugün de memlekette “gaz sancısı“ yaşanıyor. Aradan geçen bunca yılda devlet mantığa, Taksim huzura kavuşamadığı için çare, hala muhaliflere gaz sıkmakta aranıyor. Resmi rakamlara göre 2001’de, yani AK Parti iktidara gelmeden önce devletin biber gazı ithalatı yılda 13 tonmuş. 2005’te neredeyse 10 kat artıp 115 tona çıkmış. Bu hükümet döneminde 21 milyon dolar harcanarak ithal edilen biber gazının toplam hacmi: 628 ton... Yani devlette, bünyeye zarar miktarda gaz birikti. Her fırsatta böyle arsızca çıkaracaksa yandık demektir.",https://www.milliyet.com.tr/yazarlar/can-dundar/gaz-sancisi-1701985
Can Dündar,Başka tür bir muhalefet mümkün,08 Mayıs 2013,"Yılbaşında Torino’daydım. Herkesin dilinde “Beppe“ vardı. Beppe Grillo, Cenovalı bir komedyen... 64 yaşında, sivri dilli bir hiciv ustası... 4 yıl önce, bütün düzene meydan okuyan, cesur bir söylemle siyasete soyundu. Arkasında 60’ına varmamış bir işadamı vardı: Casaleggio... Muhalif fikirleriyle tanınan bu “bilişim gurusu“, medyanın görmezden geldiği Grillo’ya internette örgütlenmeyi önerdi. Kurdukları blog, kısa zamanda dünyanın en çok ziyaret edilen adreslerinden biri haline geldi. *** İtalyan siyaseti, Berlusconi hükümetleri ve kifayetsiz muhalefet partileriyle çıkmaza girmişti. “5 Yıldızlı Hareket“ adını alan yeni parti, “sağ” ve “sol“ kavramlarını bir kenara koyarak doğrudan sisteme savaş açtı. Parti hiyerarşisine karşı olduklarından kendilerine “parti“ demiyorlardı. Hareketin lideri yok, sözcüsü vardı; liderliğe inanmıyorlardı. “İnternet ile doğrudan demokrasi”yi şiar edinmişlerdi. Adaylarını, internetteki oylamayla belirlediler. Grillo, “Ben aday olmayacağım. Seçilen arkadaşlarım da maaşını halkın hizmetine sunacak. Her harcama, internette şeffaf hale gelecek. Her vekil, 6 ayda bir internet üzerin-den seçmenlerinin güven testinden geçecek. Güven tazeleyemeyen çekilecek” dedi. *** Kampanya başlayınca Grillo, kendisine ambargo koyan medyaya meydan okudu: “Rating için horoz dövüşüne girmeyeceğim” dedi. Hiç televizyona çıkmadı. Küfürlü, iğneleyici, nüktedan sesini meydanlardan ve sosyal medyadan duyurdu. Ücretsiz ve sansürsüz bilgi akışı... Şeffaf siyaset, özgür medya... Yeniden devlete devredilmiş sağlık ve eğitim hizmeti... Sürdürülebilir toplu taşıma, yenilenebilir enerji yatırımları vaat etti. Yolsuzluğa karışan işadamlarını, bankaları isimleriyle teşhir etti. Bu mesajlar, twitter’daki 2 milyon takipçiyle seçmene, facebook’tan, YouTube’dan halka ulaştırıldı. Edebiyatçıların, akademisyenlerin, bağımsız gazetecilerin katılımıyla “5 Yıldızlı Hareket“, siyasetten umudu kesmiş bıkkın kitlelerin umudu haline geldi. *** Sonuç mu? 2 ay önceki genel seçimde “5 Yıldızlı“, yüzde 25 oy alarak birinci parti oldu. İlk kez meclise giren 162 genç parlamenterle, kirlenmiş İtalyan siyasetine meydan okudu. Partiler şaşkın. Bugüne dek rüşvetle partileri teslim almış mafya şaşkın... Medya şaşkın... Grillo seçim sonrası, kendi modellerinin Avrupa’da yeni bir akımı tetikleyebileceğini söyledi. Hareketin, 2011’de Wall Street’te başlayıp dünyaya yayılan işgal eylemlerini andıran, bir sivil başkaldırı havası var. Fark şu ki, “5 Yıldızlı Hareket”, iktidar olma şansını da yakalamış durumda... Bence “İnternet Asrı”nın ilk politik denemesi bu... Casaleggio‘nun deyişiyle “Radikal bir değişimin başlangıcı...” Sizce Türkiye’de de giderek otoriterleşen siyasi iktidara meydan okuyan, kıstırılmış medyadan yakınıp durmak yerine sosyal medyayı kullanan, yeni yöntemler ve söylemlerle, yeni politikalar üreten, genç bir muhalefetin vakti gelmedi mi?",https://www.milliyet.com.tr/yazarlar/can-dundar/baska-tur-bir-muhalefet-mumkun-1705710
Can Dündar,Fazıl Say: ‘Twitter’daki 150 bin takipçimin 150’si bile mahkemeye gelmedi’,19 Nisan 2013,"Fazıl Say çok ilginç bir proje üzerinde çalışıyor bugünlerde... Geçen yıl uzaydan dünyaya atlayan Avusturyalı paraşütçü Felix Baumgartner‘in deneyini notaya döküyor. Paraşütçünün balonla uzaya çıkışı, en yüksek noktadan dünyaya bakışı, sonra büyük cesaretle kendini boşluğa bırakışı, başta dengesini kaybedip bocalayışı, sonra ses hızını aşışı, paraşütünü açıp alçalışı ve bütün dünyanın gözleri önünde “Yapılamaz” sanılanı başarışı, Fazıl‘ı etkilemiş. Bu anların her birindeki ruh halini müzik diliyle anlatan bir eser besteliyor. Önceki gece, evindeki sıcak akşam yemeğinde bahsetti bu projesinden... Orada söyleyemedim, ama o anlatırken, yaşadıklarının ne kadar Felix‘inkine benzediğini fark ettim. Büyük cesaretle yükseldi Fazıl da... Herkesin ağza almaya korktuğu, ama kendisinin inandığı doğrular için tehlikeyi göze alarak ortaya atıldı, insanlık kadar eski tabuları cesaretle tartıştı. Dünyanın gözü önünde sergilenen, tehlikeli olduğu için de hepimizin yüreğini ağzına getiren bir “atlayış“tı bu... Üstelik yapayalnızdı. Mesleki kariyeri dışında güveneceği hiçbir şey yoktu: ne partisi, ne kitlesi, ne destekçisi... Hakaret içeren bazı tweetleri başkalarına yönlendirirken daha seçici olsaydı iyi olurdu, ama bazı köşe yazarlarının sandığı gibi onlar kendi sözleri değildi. Kendi mesajlarında “toplumsal barışı bozacak“ hakaretler değil, olsa olsa bir Bektaşi fıkrasının hicvi vardı. Toplumsal barış filan bozulmadı. Ama muhalefetteki pervasızlığı rahatsızlık yarattı. “Bir daha denersen hapse girersin“ diyerek susturdular. *** Mahkemenin gerekçeli kararı, aslında 1615’te Galileo‘yu mahkum eden Engizisyon kararını kibarca tekrarlıyor: “Dine aykırıdır.” Mahkeme, “yeryüzünde yaşayanların büyük çoğunluğunun mensubu olduğu üç büyük dinin ortak değerleri”nden söz ediyor. Oysa hukuk, kimin “çoğunluk“ta olduğuyla ilgilenmez. Tersine çağdaş hukuk, azınlıkta kalan kişi ve fikirleri, çoğunluğun baskısından korumak için vardır -ki Fazıl, bugün o baskının altındadır. Onu 10 ay hapse mahkum eden kararın gerekçesi, Avrupa İnsan Hakları Sözleşmesi’nin düşünceyi açıklamayı düzenleyen 10. maddesine atıf yapıyor. Oysa AİHM Mahkemesi, daha geçen sene, Başbakan’a hakaretten mahkum olan Erbil Tuşalp’in itirazını haklı bulurken, doğrudan o maddeye atfen ifade özgürlüğünün sınırlarını netleştirmişti. Mahkemeye göre “Yazar, kuvvetli eleştirilerini bir hiciv üslubu içinde ifade etmiş“ti. “Sözleşmenin 10. maddesi, kırıcı, şoke eden ya da rahatsız edici bilgi ve düşüncelere de uygulanmalı“ydı. Fazıl Say‘ın düşünceleri de çoğunluğu rahatsız etmiş olabilir, ancak ne kadar şok edici olsalar da hukuk, onları korumalıdır. Kaldı ki Fazıl‘ın mesajlarında hedef alınan kesim, ‘dindarlar’ değil, ‘din bezirganları’dır. Yoksa konserlerinin sadık dinleyicileri, onun ezan okunurken saygıyla durup ara verdiğini iyi bilir. *** İki konu daha var: “Dini hassasiyetler“i pek önemseyen yürütme ve yargının, “diğer hassasiyetler“ konusunda aynı ilgi ve dikkati göstermediğini biliyoruz. Seçim meydanında Erdoğan, “Biliyorsunuz Kılıçdaroğlu Alevi...“ dediğinde yuhalayanlar soruşturuldu mu? “Ne Ermeniliğimiz, ne de afedersiniz Rumluğumuz kaldı“ cümlesindeki “afedersiniz“in üzerinde duruldu mu? Atatürk‘e hakaret siteleri aynı iştahla soruşturuldu mu? Mahkemenin tabiriyle “değerleri aşağılamak“ suç ise, bu çifte standart niye? “Çoğunluk“ olmamak, hakaret için vize mi sayılıyor? *** Bir çift söz de Fazıl Say’ın takipçilerine... Fazıl o akşam, “Twitter hesabımdaki 150 bin takipçimden 150’si bile mahkemeye gelmedi” dedi. Oysa kararı kınama için açılan imza kampanyasına 48 saat içinde 1000 kişi imza koydu. Toplumsal muhalefeti, kınama bildirilerine imza koymaktan ve gelen metinlerin altına “beğendim/beğenmedim“ mührü basmaktan ibaret sayarsak daha çok mahkum oluruz.",https://www.milliyet.com.tr/yazarlar/can-dundar/fazil-say-twitter-daki-150-bin-takipcimin-150-si-bile-mahkemeye-gelmedi-1695993
Can Dündar,Kanla kirlenmiş bir şehrin dirilişi,15 Nisan 2013,"Can Dündar ve Aslı Aydıntaşbaş’a büyük ilgi gösteren Diyarbakırlı gençler, süreçten ve gelecekten ne kadar umutlu olduklarını anlattı. İsmet Özel‘in “Kanla Kirlenmiş Evrak“ında şu dizeler yazılıdır: “Karanlık sözler yazıyorum hayatım hakkında/ Öyle yoruldum ki yoruldum dünyayı tanımaktan,/ saçlarım çok yoruldu gençlik uykularımda./ Acılar çekebilecek yaşa geldiğim zaman, / acıyla uğraşacak yerlerimi yok ettim. Ve şimdi birçok sayfasını atlayarak bitirdiğim kitabın başından başlayabilirim.”  Bir mülteci kampı Diyarbakır’daydık. Salon hınca hınç doluydu. Kürsüde Gıda ve Tarım Bakanı Mehdi Eker, heyecanla şehri Diyarbakır’ı anlatıyordu. Şehrin bir dönem, köyü yakılanların sığındığı büyük bir “mülteci kampı“na dönüştüğünü, “açık bir yara gibi” kanadığını, orada yaşayan gazetecilerin bile şehirle ilgili sadece savaşa dair “karanlık sözler“ yazdığını söyledi. Sonra da belki sadece İsmet Özel‘i bilenlerin anladığı özel bir dille yeni dönemi haber verdi: “Şimdi birçok sayfasını atlayarak bitirdiğim kitabın başından başlayabilirim.”  Güzelliği başına bela Açık bir kitap gibi gerçekten de Diyarbakır... İlk sayfalarında 30 medeniyet emzirmiş, güzelliğini cihana belletmiş bir bereketli ana var. Sonraki bölümlerde -Altan Tan‘ın deyişiyle- “Güzelliği başına bela olmuş“, asırlarca paylaşılamamış, savaşlara, yağmalara, yıkımlara tanık olmuş. “Zar atılmış tabutların üzerinde...”; kan kaybından solup harabeye dönmüş. Bu ara barış umuduyla uyanıyor kanla kirlenmiş yatağında... Bahçeler, bedestenler, hanlar, konaklar eskisi gibi canlı... Yine ezan sesi, çan sesine karışıyor sabahları... Suriçi’nde çocuklar oynaşıyor, Dengbejlerin nefesi duyuluyor serin avlulardan... İki bahar bir arada yaşanıyor. Ve “küller altındaki mücevher“, gözyaşını siliyor, yaralı bir beyaz güvercinin kanadına... PKK izin verecek mi? Barış, hem köşeyi dönünce karşılaşılacakmış gibi yakın, hem dağın ardına saklanmış kadar uzak... Çünkü yeşeren sadece mayın tarlasında çiçekler, şehit evlerinde ümitler değil... Yeşeren, aynı zamanda bunca yılın şiddet ortamında ifade şansı bulamamış fikirler, bireyler, örgütler, cemaatler... Nicedir suskun Hizbullah sahneye çıkıverdi işte... Dağdan ineceklerin ne olacağı hala belirsiz... Korucular “Barış gelirse biz ne olacağız“ diye bekleşiyor. Aleviler, Selefiler, Fethullahçılar, Süryaniler, sürecin ne getireceğine kulak kabartmış halde... Kürt eşcinsellerin toplantısı var gelecek ay... Barış güneşi, nicedir ortaya çıkamayan, kuytuya saklanan farklı renkleri bir anda cesaretlendirdi; hepsi pıtrak gibi ortaya serildi. Şimdi zor soru şu: Yıllardır devletle hakimiyet savaşı veren PKK, buna ne kadar hazır? Bu çokrenkliliği hazmedebilecek mi? Bölgede her görüşün, dinin, eğilimin ifade şansı bulacağı demokratik bir ortam oluşmasına göz yumacak mı? Yoksa, “Buralar benden sorulur“ tavrı içinde mevzi ve güç mücadelesine silahsız mı devam edecek? Bölgenin geleceğini biraz da bunun yanıtı belirleyecek.  Sürecin ilk ikramiyesi Yemekten sonra Başbakan Yardımcısı Beşir Atalay‘la yaptığımız sohbette, devletin de bu cevabı kolladığını fark ettim. Üniversitede patlak veren ve hızla başka yerlere sirayet eden Hizbullah çatışmasını sorduğumda yüzü asıldı. Burada İran gibi bir dış faktörden ziyade, Hizbullah’ı yetiştiren kirli odakların parmağı olması ihtimaline daha yakın durduğunu hissettim. PKK’nın silah bırakarak çekilmesinden söz ederken kelimeleri özenle seçti; bunun “nihai hedef“ olduğunu vurgularken, “karşı taraf“ta “makul tutumlar“ olduğunu söyledi; İngiltere’de bu sürecin 9 yıl sürdüğünün altını çizdi. Önümüzdeki dönemde MHP’den değilse de Kılıçdaroğlu’nun sağduyusundan umutlu olduğunu hissettirdi. “Akil insanlar“ın partiler arası diyalogda da devreye girebileceklerini belirtti. Uçaktan indiklerinde Mehdi Eker‘le Diyarbakır havaalanında ne çok şehit cenazesi uğurladıklarını, sonra şehre gelince, dağda evladı ölen kaç ailenin acısına tanık olduklarını konuşmuşlar. Aylardır şehre cenaze gelmemesi, sürecin ilk ikramiyesi...  ‘Bu defa başaracağız’ Atalay‘la hemşehriyiz. Yemekten sonra iki Keskinli sohbet ettik. O da benim gibi Hacı Taşan‘ın, Neşet Ertaş‘ın bozlaklarıyla büyümüş. Ata toprağı için daha fazlasını yapamamanın eksikliğini duymuş. O da büyük harflerle, iddialı cümlelerle konuşmayı sevmiyor; muhtemelen benim gibi salı günleri yüksek seslerin yankılandığı grup toplantılarından rahatsız oluyor. Ve uzunca süredir yönetici koltuğunda oturduğu devlet adına özeleştiri yapmaktan kaçınmıyor. “İnkar, ret, asimilasyon politikaları bitti. işkenceleri, faili meçhulleri, ana dilinde konuşup türkü söyleyememe garabetini silip atıyoruz. Devlet tekrar vatandaşın güvenini kazanmaya çalışıyor. Bu defa başaracağız” diyor. Bütün salonun “inşallah” diyerek desteklediği bir niyet bu... Herkesin aklında kaygılar, kuşkular, keşkeler olsa da umut, duyguların en başında... Hepimiz öyle yorulduk ki hayat hakkında karanlık sözler yazmaktan, “birçok sayfasını atlayarak bitirdiğimiz kitaba en başından başlamaya” hazırız.",https://www.milliyet.com.tr/yazarlar/can-dundar/kanla-kirlenmis-bir-sehrin-dirilisi-1694076
Can Dündar,‘CHP’de benim gibi düşünenler ağırlıkta’,20 Nisan 2013,"CHP’li Gülseren Onanç, ‘Doğru bildiklerimden vazgeçmek kendime haksızlık’ diyor... Dün CHP’nin önde gelen yöneticilerinden biriyle karşılaştık. Ayaküstü konuşurken gülümseyerek soruyu ağzımdan aldı: “Ne olacak bu CHP’nin hali?..”  Susturmak çözüm mü? Sadece son günlerin değil, son yılların popüler sorusu, Kürt sorununda çözüm sürecinin başlamasıyla hepten alevlendi. Çünkü, Serpil Çevikcan‘ın dün gayet veciz özetlediği gibi; “AKP sürecin mimarı... BDP, tuğla taşıyanı... MHP yıkmaya çalışanı... Ya CHP? Sadece seyircisi...” Türkiye, kimine göre nihai çözüme, kimine göre resmi çözülmeye giderken CHP’nin tavır alamaması, sürecin de muhalefetin de dışında kalması partiyi sallıyor. İnşaat gün be gün yükselirken Kılıçdaroğlu, kenarda dövüşen partilileri ayırmaya çalışmakla meşgul.. Bunun için bulabildiği yol ise, susturmak... Ağzını açanı cezalandırmak...  Son kurban Son kurban, Genel Başkan Yardımcısı Gülseren Onanç oldu. Onanç, 10 gün önce Malatya’da “silahların susmasıyla sonuçlanan süreci çok önemli bir başlangıç olarak gördüklerini, CHP tabanının yüzde 63’ünün süreci desteklediğini” söyledi. Bu sözler, partinin ulusalcı kanadında tepki yarattı. Kılıçdaroğlu da, CHP’deki konuşma yasağına uymamasını bahane ederek Onanç‘ı Genel Başkan Yardımcılığı’ndan istifaya zorladı.  “Ne yazık ki etkileyemiyoruz” Onanç, Mardin doğumlu bir işkadını... Uzun yıllar Türkiye Kadın Girişimciler Derneği’nin (KAGİDER) başkanlığını yaptı. İstifa ettikten sonra herkes ne düşündüğünü merak ederken o, ısrarla susuyordu. Önceki sabah KADER’de kadın girişimcilerle bir sohbet kahvaltısı yaptık. Tabii “eski başkan“ın da kulağını çınlattık. O toplantıdan sonra görüştüm Onanç‘la... Kırgındı. 2010’da büyük umutlarla geldiği, 7 aydır genel başkan yardımcılığı görevini üstlendiği CHP’de hayli hırpalanmıştı. “Ben politikada yeniyim” diye girdi söze: “Doğru bildiğimi olduğu gibi söylüyorum. Bazı söylemlerimin Parti Meclisi’ndeki bazı arkadaşları rahatsız ettiğini biliyorum. Bu yüzden Parti Meclisi toplantılarında epey saldırıya da maruz kaldım. Ancak saldırılar var diye doğru bildiğimden vazgeçmek, hem kendime hem partiye haksızlık olurdu. O yüzden de konuşmaya devam ettim. Benim gibi düşünenlerin parti içinde ciddi bir ağırlığı var, ancak ne yazık ki parti yönetimini ve genel merkezin söylemlerini etkileyemiyoruz. Doğrultu tayininde de etkili olamıyoruz.”  “CHP katkı sunmalı” Onanç, Türkiye’nin kaderini etkileyecek bu süreçte CHP’nin dışarda kalmaması gerektiğine inanıyor. “Kendi yaklaşımımızı açık ve net olarak ortaya koyalım, aktif politika üretelim, sürece yapıcı yaklaşalım, katkı sunalım” diyor. Sezdiğim kadarıyla sadece CHP tabanının değil, Kılıçdaroğlu’nun da gönlünün de kendisinden, yani çözüm sürecinde aktif tavır almaktan yana olduğuna inanıyor. Ancak bu eğilimin parti yönetimine yansımadığını, üst yönetimin, partinin gelişmesine izin vermediğini düşünüyor. Belli ki Kılıçdaroğlu‘nun kendisine sahip çıkmasını, arkasında durmasını beklemiş; bu olmayınca da hayal kırıklığı içinde istifasını vermiş. Peki şimdi ne yapacak? “Parti Meclisi’nden istifa etmedim. Partimden de istifa etmeyi düşünmüyorum. CHP’nin temel değerlerine inanıyorum. CHP dışında bir yerde politika yapmayı düşünmüyorum” diyor.  Diyarbakır’da CHP yok O arada süreç, CHP’nin katkısı ya da freni olmadan ilerliyor. Kılıçdaroğlu, parti içi dengeleri kollayacağım, tarafları susturacağım derken, seyirci koltuğunu her gün inşaattan biraz daha uzağa taşıyor. Partideki kafa karışıklığının en somut yansımasını Diyarbakır’da görmek mümkün... Örnekleyeyim: 2011 sonunda CHP Diyarbakır İl Başkanı “Dersim’de yaşananlardan dolayı özür diliyorum“ dediği için Genel Merkez tarafından görevden alındı. 25 Şubat 2012’deki kongrede İl Başkanlığı’na Medeni Seyrek seçildi. 27 Şubat’ta Kılıçdaroğlu‘nu ziyarete gitti. Genel Başkan, kendisine başarılar diledi, destek vaat etti. 29 Şubat’ta (evet tam 2 gün sonra) Genel Merkez tarafından, il başkanlığından alındı. Geçen hafta kendisiyle Diyarbakır’da görüştüm. “Şu anda Diyarbakır’da CHP sıfıra inmiş bir levha partisidir” dedi. 2011’de CHP’nin Diyarbakır’daki oy oranı yüzde 2 idi. AK Parti’ninki yüzde 32... Tek başına Leyla Zana oyların yüzde 10’unu almıştı. Genel Merkez’e rağmen CHP’nin yeni il Başkanı geçen hafta Akil İnsanlar Heyeti’ne “Çözümü destekliyoruz, geleceğimizi riske ederek her şeye hazırız“ dedi. Görünen o ki, çözüm süreci CHP’de safları hepten keskinleştirecek, çelişkileri derinleştirecek. İki kanadın bir arada yaşamasının iyice zorlaştığı, “nihai hesaplaşma“ gününün yaklaştığı belli...",https://www.milliyet.com.tr/yazarlar/can-dundar/chp-de-benim-gibi-dusunenler-agirlikta-1696280
Can Dündar,Çıkarlarımız ortaktır,22 Nisan 2013,"O gün aslında tamamen ilgisiz bir konu vardı Meclis’in gündeminde... Sağlık tartışılıyordu. Kastamonu Mebusu Yusuf Kemal Bey, “Arkadaşlar, Türkleri korumak için önce sağlıklarını korumalıyız” diye lafa girdi. Bu laf, Sivas Mebusu Emir Paşa‘nın itirazına yol açtı. Paşa, sağlığı korumanın sadece Türklere hasredilmesini eleştirirken, “Biz burada Türklük namına toplanmadık” dedi ve ekledi: “Bu vatanda Çerkez, Çeçen, Kürt, Laz ve daha birtakım İslam kabileleri vardır. Bunları dışarıda bırakacak, ayrımcılığa neden olacak söz söylemeyelim.” Ülkenin neredeyse tüm kültürel zenginliğini yansıtan bir meclisti. Ve daha ilk adımda bir ayrımcılık görüntüsünün doğması büyük riskti. Bunu sezen Meclis Başkanı Mustafa Kemal Paşa söz aldı ve dedi ki: “Efendiler, Burada kastedilen ve Yüksek Meclisinizi teşkil eden zevat, yalnız Türk değildir, yalnız Çerkez değildir, yalnız Kürt değildir, yalnız Laz değildir, fakat hepsinden mürekkep İslam unsurlarıdır. Binaenaleyh çıkarlarımız ortaktır. Bunun böyle bellenmesini ve yanlış anlaşılmalara meydan verilmemesini rica ederim.”  “Müslüman”, “Türk”, “Türkiyeli” İlk Meclis’e damgasını vuran anlayış, bu konuşmadaki iki sözcükte gizliydi: “Çıkar birliği...” O günün koşullarında bu birlik, “İslam” çatısı altında sağlanmaya çalışılıyordu. Gerçi o çatı da, “gayrimüslim” unsurları dışlıyordu, ama yine de sonradan onun yerini alacak “Türklük“ çatısı kadar dar değildi. Mustafa Kemal Paşa, 1921 Anayasası’nın değişiklik taslağını kendi eliyle düzeltirken “Türkiyeli“ tanımını kullandı. Cumhuriyet, “aidiyet“ için din ve etnik köken yapıştırıcılarını denedikten nice sonra, kalıcı bağı buldu: “Gönüllü yurttaşlık... Anayasal kimlik...” Bunlar, içinde herkesin kendine yer bulabileceği, “ortak çıkar“ın sağlanabileceği tanımlardı. İlk Meclis’ten son Meclis’e devredilen miras budur. Mustafa Kemal, Cumhuriyetin ilk yıllarında Meclis’te milletvekillerine hitap ederken.  Yetki kıskançlığı Diğer mirasa gelince... Onun adı da “yetki kıskançlığı...” İlk Meclis, belki sıradışı kuruluş koşullarından, belki lider sultası tanımayan dikbaşlılığından, yetkileri konusunda son derece hassastı. İşgal kuvvetlerinin Ankara’ya yaklaştığı, savaş baskısının iyiden iyiye arttığı anlarda dahi, kendisine ait yetkileri devretmemek için kıyasıya direndi. 1920’deki ilk anayasa tartışmaları sırasında, Meclis’in yetkilerinin kanun ve anlaşma yapmakla sınırlandırılması söz konusu olunca milletvekilleri “Meclis’in görevleri sınırlandırılamaz” diye ayağa kalktı. Meclis’in yetkilerinin anayasada belirtilmesine bile karşı çıkıp “Zaten kayıtsız şartsız egemen olan biziz“ dediler.  Atatürk’ten bile esirgenen yetki O kadar ki, Mustafa Kemal Paşa o olağanüstü şartlarda yetkileri elinde toplamaya kalkıştığında Meclis’teki muhalefet ona bile direnmiş, Reis Paşa, “Bu şartlar altında ben ve Bakanlar Kurulum göreve devam edemeyiz” konuşmasını yapmak zorunda kalmıştır. Belki de Türkiye’nin en demokratik meclisinin kurulduğu gündü 23 Nisan... 93 yıl sonra bugün yine Türkiye’ye söyleyeceği çok söz var: “Türklük”, “anayasa”, “yetki” meseleleriyle meşgul olan Meclis’e de... El kaldırmak için, vicdanının sesine değil, liderinin sözüne kulak veren milletvekillerine de... Atatürk‘ten esirgenen yetkileri şimdi “Başkan“a devretmeye, kendi rolünü hiçleştirmeye kolaylıkla razı olan yeni Anayasa heyetine de...",https://www.milliyet.com.tr/yazarlar/can-dundar/cikarlarimiz-ortaktir-1697110
Can Dündar,Geldik zor bölüme...,24 Nisan 2013,"“Buraya kadarı kolaydı"" demek istemiyorum; o da zordu. 30 yıl dağda savaşmış, silahla siyasi sonuç almış bir örgütün sınır dışına çekilmeye ikna olması az şey değil. Ancak bu kanlı kavgadan herkes yorulmuştu. Hem devlet, hem PKK, silahla neyin, nereye kadar mümkün, neyin, nereden sonra imkansız olduğunu görmüştü. Dış konjonktür de ""silahsız çözüm""ün yolunu örmüştü. Bugün Kandil'de yapılacak açıklamayla 30 yıllık çatışmada, tarihi bir kavşağa geliyoruz. PKK, çekiliyor. *** NATO'nun 2. büyük ordusunun, 30 yıl ""askeri dil""le yaptıramadığı şeyi, ""siyasetin dili"" başardı. Aylardır dağdan şehit haberi gelmiyor. PKK, zorla sökülemediği topraklardan gönüllü çekiliyor. Ve dünyadaki benzerleri gibi, silahlı mücadeleden siyasi mücadeleye geçmeye hazırlanıyor. Barışın somutlaştığı yer, yıllardır korku içinde dağdaki evlatlarından haber bekleyen anaların kalbidir. *** ""Çıkan kısmın özeti"" şu: Buraya kadarki bölümde kolay olan, halkı barışa ikna etmekti. ""Silahlar sussun, kan dursun"" çağrısına kulak vermeyecek vicdan, dağlarında silahlı birimlerin gezinmediği bir Türkiye'yi istemeyecek akıl bulmak zordu. O sayede kitlesel destek rahatlıkla sağlanabildi. Şimdi büyük handikap, ""Çekildiler işte, sorun çözüldü"" zannıdır. Oysa süreci bilenlerin baştan beri uyardığı gibi, bu geçilen, uzun bir yolun ilk etabıdır. Devlet için ""gerekli"", PKK için ""yetersiz"" koşul... ""Akil insanlar""a her yerde yöneltilen, ""Peki neye karşılık çekildiler"" sorusunun cevabına şimdi geliyoruz. Bundan sonrası gizli pazarlıkla götürülemeyecek kadar hassas ve hepimizin geleceğini ilgilendiren bir süreç... Yeni bir ""toplum sözleşmesi"" yapılacak; bir arada nasıl yaşayacağımızın şartları ortaya konulacak. Ve ""barış için verilen destek"", bundan itibaren yerini daha ciddi tepkilere, farklı beklentilere bırakacak. *** Nasıl ki ""Barış, ancak savaştıklarınızla yapılır"" diyerek PKK ile temasa destek verdiysek, şimdi de ""Bir arada yaşam koşulları, ancak bir arada yaşayacaklarınızla belirlenir"" demeliyiz. Bu da şimdiye kadarki gibi ""AK Parti-BDP koalisyonu"" görüntüsüyle, ""Ben yaptım oldu"" dayatmasıyla olmaz. Bundan sonrası, tam şeffaflıkla götürülmelidir. Önce ""akil insanlar"", sonra Hükümet, her eleştiriyi, her öneriyi sabırla dinlemeli, tepkileri gözetmeli, konuyu, asıl çözüm yeri olan Meclis'e getirmelidir. ""Yüzde 50'nin anayasası"" manzarasının ilerde yaratacağı sorunlar düşünülerek en geniş katılım hedeflenmelidir. Buna karşın, sürece karşı olanlar da, gerilim üretmek ya da orduyu itelemek yerine, neye, neden karşı olduklarını açıkça sergilemeli, yapıcı öneriler getirmelidir. PKK ise, ""Silahı bırakmadık, sadece yerini değiştirdik"" algısı yaratacak şantaj kokulu açıklamalardan kaçınmalı, hangi koşulda silah bırakmaya hazır olduğunu netleştirmelidir. *** Bunları yapabilirsek, barış, peşinden demokrasiyi de sürükler, Türkiye'nin önünü açar. Yapamazsak? Neyse; tam çekilme gününe kötü senaryo yazmayayım. Bu toprakların her derde deva tabiriyle, ""Hayırlısı olsun"" demekle yetineyim.",https://www.milliyet.com.tr/yazarlar/can-dundar/geldik-zor-bolume-1698040
Can Dündar,Bu fotoğrafı da görün!,17 Nisan 2013,,https://www.milliyet.com.tr/yazarlar/can-dundar/bu-fotografi-da-gorun-1695031
Can Dündar,"Diyarbakır, eli yüreğinde barışa yürüyor",14 Nisan 2013,"Diyarbakır’a son dört ayda üçüncü gelişim bu... İlki Paris’ten cenazeler geldiğindeydi. Tetikteydi Diyarbakır... İkincisi Nevroz’du. Neşeliydi Diyarbakır... Ve bu üçüncü gelişimde gergin gördüm Diyarbakır’ı... Ümit var ama gergin...  Hizbullah’ın mesajı Gerginliğin nedenini daha Sülüklü Han’ın avlusuna girmez çevremizi saran Dicle Üniversiteli gençler söylüyor: Hizbullah’la PKK arasında baş gösteren çatışma, bölgeyi ve tarihini bilenler için, yaklaşan bir felaketin habercisi... Anlaşılan çatışmaların bahanesi, Diyarbakır’da düzenlenecek güzellik yarışmasının Kutlu Doğum Haftası ile çakışması olmuş. Uçakta sohbet ettiğim eski Devlet Bakanı Salim Ensarioğlu tecrübesiyle gelişmeleri nasıl tercüme ettiğini şöyle anlattı; “Evde televizyon seyrediyordum. Diyarbakır’daki güzellik yarışmasının iptal edildiği haberini verdiler. ‘Tamam’ dedim, ‘Hizbullah mesaj veriyor.’” Mesaj ne? “Ben buradayım. Süreçte beni görmezden gelmeyin.” Şu ana kadar PKK ile devlet arasında yürüyen süreç, ihmal edilen yeni aktörlerin sahneye girişiyle karmaşıklaşıyor. Koruculardan bir hamle beklenirken Hizbullah devreye giriyor. Dicle Üniversitesi bugün yeniden açılacak, üstelik Diyanet İşleri Başkanı aylar önceden planlanan bir konuşma yapacak. Gerginlik nedeniyle iptal edilmesi düşünüldü ama “Hizbullah korkusuyla vazgeçtiler“ denmesin diye vazgeçildi. Velhasıl Diyarbakır’da barış güneşinin üzerine Hizbullah gölgesinin düştüğünü söylemek yanlış olmaz. “Önce günah çıkarmalı” Gece yemekte buluştuğumuz BDP Eşgenel Başkanı Gültan Kışanak ve Diyarbakır Belediye Başkanı Osman Baydemir çok endişeli görünmüyor. Erdoğan ve Öcalan’ın kararlılığının sürecin asli sigortası olduğuna inandıkları anlaşılıyor. Arkasından devlet desteği çekilmiş bir Hizbullah’ın büyük etkisi olabileceğine inanan az. Seçimde bağımsız milletvekili çıkarabileceğine bile kuşkuyla bakılıyor; Kutlu Doğum Haftası’nda toplanan kalabalıkların Hizbullah’a mal edilmesinin yanlış olacağı vurgulanıyor. “Hizbullah geçmişte yaptıklarının hesabını vermeden sürece dahil olamaz” deniliyor. Yine de bütün bunlar bir Hizbullah hayaletinin ortalıkta gezindiği gerçeğini gizlemeye yetmiyor.",https://www.milliyet.com.tr/yazarlar/can-dundar/diyarbakir-eli-yureginde-barisa-yuruyor-1693615
Can Dündar,Erdoğan’ın dörtlüğü Fazıl Say’ın dörtlüğü,15 Nisan 2013,"Elbette ikisi, içerik olarak çok farklı birbirinden... Biri inanca vurgu yapıyor, diğeri sahte inançları sorguluyor. Biri kürsüden haykırılmış, birisi twitter denilen dipsiz kuyudan... Biri bir siyasetçinin ağzından dökülmüş, diğeri bir sanatçının kaleminden... Ama yazgıları ortak: ikisi de sahte şiirleri dillendirmiş. İkisini dillendiren de ceza almış, ikisi de onar aya mahkum olmuş. Ancak altı çizilmesi gereken bir şey var: Başbakan, o dizelerin getirdiği mahkumiyetin, mağduriyetin rüzgarıyla ve düşünceye özgürlük sloganıyla iktidar oldu. Şimdi onu mahkum eden yasalar, onun iktidarında, muhaliflerini cezalandırmakta kullanılıyor.  İlginç tesadüf İlginç bir tesadüfle bugün Milliyet’in sürmanşetinde barışın yeşermesini överken, manşetinde demokrasinin gerilemesini eleştirmek durumunda kaldım. Günlerdir yazdığım “Demokrasisiz barış eksiktir“ tezinin en somut örneği oldu bu da... Barış, beraberinde demokrasi getirmezse, aynı sayfada silahlar sustu diye sevinirken, kalemler de sustu diye üzülürüz böyle işte... Fazıl Say‘ın dün “dini değerleri aşağılama” suçlamasıyla 10 ay hapis cezasıyla mahkumiyetine dayanak gösterilen Türk Ceza Kanunu’nun 126. maddesi, “kamu barışını bozmaya elverişli eylemleri“ cezalandırıyor. Peki Fazıl‘ın twitter hesabına yazdığı ve mahkemenin suç saydığı dörtlük, kamu barışını bozmuş mu? Neye göre? Avrupa İnsan Hakları Mahkemesi kararları, bunu sormamızı istiyor. Bir dörtlüğün twitter’dan yollanması ile kamu barışının nasıl bozulduğunu, mahkemenin somut olaylarla kanıtlaması gerekiyor. Yargıtay, düşüncenin açıklanmasının sonucunda “açık ve yakın bir tehlike oluştuğu“nun da kanıtlanmasını istiyor. Fazıl‘ın tweeti, kamu düzeni için açık ve yakın bir tehlike mi oluşturmuş? Böyle bir şey yok. Hatta Say‘ın avukatı Meltem Akyol’un ifadesiyle, tersine, asıl bu davanın toplumda infial yarattığı, kamusal barışı bozduğu söylenebilir.  “Twitter’dan çekildim” Dün karar açıklandıktan sonra Fazıl‘la konuştum. Yine konser için yurtdışındaydı. Bu konudan yorulmuştu. Uzun süre önce facebook hesabını kapattığını, twitter’dan çekildiğini söyledi. Ülkesinin geleceğine olan inancı, umudu hepten körelmişti. “Konu benim için kapandı. Ama Türkiye adına üzgünüm, hayal kırıklığına uğradım. Türkiye’deki ifade ve inanç özgürlüğü adına kaygı duyuyorum” dedi. Her gün dünyanın bir köşesinde bir konseri olduğunu, konser verip beste yapmaya devam edeceğini ekledi. Muhtemelen her konser verdiği yerde, artık notalarından çok mahkumiyeti konuşulacak; onun mesleki yeteneğinden çok, ülkesinin siyasi sicili tartışılacak; attığı mesajdan çok Türkiye’nin nereye gittiği sorgulanacak. Ve bir süredir, iç barışını sağlamaya çalışan ülke olarak anılan Türkiye, bugünden itibaren, dünya çapındaki sanatçısını, bir twitter mesajı yüzünden cezalandıran ülke olarak yansıtılacak. Fazıl hiçbir şey kaybetmez bundan; asıl kaybeden biziz.  Hazımsız barış Evet, ikide bir “Barışla birlikte demokrasi de lazım“ diye yazarken kastım buydu. Barış, düşündüğümüzü yazamayacağımız, yazdığımızdan dolayı cezalandırılacağımız, yargıyı kontrolüne almış güçlü bir iktidar tarafından susturulacağımız bir iklimle gelecekse, sakat doğacak demektir. Toplumsal barış, sadece susan silahlar değil, herkesin tahammül sınırlarını genişleteceği, düşüncenin suç olmaktan çıkacağı, ifadenin tamamen özgürleşeceği bir toplum vaadidir. Victor Hugo, “Barış, her şeyi hazmeden mutluluktur” demişti. Bizim barış, Fazıl‘ın sözlerini hazmedemeyecekse, mutluluk şarkıları söylemek için erken demektir.",https://www.milliyet.com.tr/yazarlar/can-dundar/erdogan-in-dortlugu-fazil-say-in-dortlugu-1694096
Can Dündar,Umberto Eco ile bir akşam yemeği,06 Nisan 2013,"Günümüzün en büyük yazarlarından Umberto Eco ve yemeğin ev sahibi Can Yayınevi’nin sahibi Can Öz ile bir akşam yemeği yedik. Eco yemek boyunca kim hangi dilde sohbet açarsa o dilde cevap verdi. Umberto Eco, siyasi konulardaki sohbetleri ise esprilerle geçiştirdi Çağımızın en büyük yazarlarından ve entelektüllerinden biri yanımda oturan Ama Milano’dan gezmeye gelmiş bir dost gibi davranıyor. 80 yaşında Tevazu sahibi bir aristokrat hali var. Bilgeliğini bilgiçlik haline dönüştürmeyen bir olgunluk abidesi. Yemeğe zarif Alman eşiyle ve takım elbise içinde geliyor. Önce sofradaki konuşma dilini soruyor: “İngilizce mi, Fransızca mı, Almanca mı, İtalyanca mı konuşulacak?” Nasıl bir yazarla karşı karşıya olduğumuzun somut göstergesi. Yemeğin ev sahibi Can Yayınevi’nin sahibi Can Öz, gülümseyerek Sanskritçeyi öneriyor. Ne de olsa Londra’ya Sanskritçe tahsiline gitmiş bir Başbakan çıkaran ülkenin çocuklarıyız. Eco, yemek boyunca kim hangi dilde sohbet açarsa o dilde cevap veriyor.  Hitler ve Berlusconi Salı akşamı Boğaziçi Üniversitesi’nde Orhan Pamuk’la birlikte bir söyleşiye katılacak. Konu, “Gerçek, Kurgu, Tarih üzerine bir Diyalog” Pamuk’la İnternet’ten yazışıyorlarmış. Aralarında karar almışlar; Eco ona Erdoğan’ı sormayacak, o da Pamuk’a Berlusconi’yi. Siyasi sohbetlerden sıkıldığı açık Bu konudaki soruları espriyle geçiştiriyor. Bir gün bir İtalyan gazetesinde kendisine atfen bir demeç yayınlanmış. “Berlusconi Hitler gibi” diyormuş onun ağzından yazılan manşet Tekzip etmiş: “Hitler Berlusconi’ye benzemiyordu; çünkü o tekeşliydi.” “Gazetelere mi inanıyorsun?” Eco, ilkin ve son kez 1998’de gelmiş İstanbul’a. Şehre çok aşina değil; yemekleri Yunan mutfağından tanıyor. Baklavanın methini duymuş ama dişini sıkıyor, tatlı yemiyor. Yemekten önce bir kadeh viski, yemekte balık eşliğinde bir kadeh şarap içiyor. Yemekten sonra sigaraya davranıyor, restoranda sigara yasağı var, ama o, “Merak etmeyin, içmiyorum, çiğniyorum sadece” diyor ve uzunca bir süre parmaklarının arasındaki sigaranın tütününü çiğniyor. İnternet’in ve e-kitabın kitabın yerini alamayacağına dair iyimserliğini övüyorum. Benim gazeteci olduğumu öğrenince medyadan bahis açılıyor. “Sizin de 50’lerde televizyonculuk yaptığınızı okumuştum” diyorum. “Evet, televizyonun kuruluş dönemiydi. Ben ekran gerisinde görevliydim. Bütün yayınlar canlıydı. O yüzden hiç kaydı yok ne yazık ki” diyor. 4 yıl kadar televizyonda çalıştıktan sonra bir yayınevine geçmiş ve şimdiki eşiyle de orada tanışmış. Geçenlerde “Filanca gazete senin hakkında şöyle yazmış” diyen 45 yaşındaki bir arkadaşına verdiği cevabı paylaşıyor bizimle: “45 yaşına geldin, hala gazetelere inanıyor musun?” Foucault Sarkacı ve Gülün Adı O gece Umberto Eco ve eşini, Can Yayınları’nın yayın yönetmeni ve Eco’nun Türkiye’deki yayıncısı Zeynep Çağlıyor ağırlıyor. Yemekte bizimle birlikte, Milano’da Eco ile röportaj yapan Cansu Çamlıbel, Doğan Hızlan, Yiğit Bener ve eşi de var. Eşim Dilek, Eco’ya kitapları içinde en çok “Foucault Sarkacı”nı sevdiğini söylüyor, Eco gülümsüyor: “Ben de onu tercih ederim. 8 yıl çalıştım üzerinde” Ya “Gülün Adı”nın sinemaya uyarlanmasından memnun kalmış mı? Evet; beyazperdede eserinin yağmalanmasından müşteki diğer bazı yazarlar gibi pişmanlık duymuyor Eco... Ancak telif haklarıyla bir kuruş kazanmadığını da söylüyor. “Vergiler düştükten sonra yeni model bir araba alabildim; hepsi o” diyor. Eco odası Sıra fotoğraf çektirip kitap imzalatmaya gelince hoş anılarını anlatıyor. Yeni nesil bazı uyanıklar, Eco’ya kitap imzalatıp o kitabı futbolcu fotoğraflarıyla değiş tokuş ediyormuş. “Aralarında Charles Dickens kitapları imzalatanlar bile oluyor. Ben de ‘Dickens’ diye imzalıyorum” diyor. Bazen de “Son romanımın ismini söyle, imzalayayım” diyormuş. Tabii bunlar azınlık Yoksa Umberto Eco, okurlarının gözünde her zaman dünya edebiyatının en kıymetli isimlerinden biri olarak kalacak. Onun için Pera Palas’ta Ernest Hemingway’in odası ayrıldı. Muhtemelen ilerde o oda, “Umberto Eco odası” olarak anılacak.",https://www.milliyet.com.tr/yazarlar/can-dundar/umberto-eco-ile-bir-aksam-yemegi-1690386
Can Dündar,"Madem güçlüsünüz, bu korku niye?",08 Nisan 2013,"Madem iktidar partisi sürekli oyunu artırıyor, madem muhalefetin esamesi bile okunmuyor, madem halk, hükümetten memnun, yakınmıyor, o halde niye en küçük eleştiriye karşı bu tahammülsüzlük? “Sinemam yıkılmasın” diyene, adalet isteyene bu gaddarlık niye? Yaşlı genç, çoluk çocuk demeden, her itirazı olanı biber gazına, tazyikli suya boğmak niye? Madem işler yolunda, bu korku niye? Haksızlığın öfkesi, hesap sorulur korkusu olmasın bu? * * * Günlerdir “Ergenekon” davasının “Esas Hakkında Mütalaa”sını okuyorum. 2271 sayfa... Oku oku bitmiyor. 20 yerde adım geçiyor, örgütle ilgili ilk kitabı yazdığımızdan bahsediliyor. “Ergenekon” kitabında adını koyduğumuz örgüt, davanın iddianamesinde de kitaptakine benzer ifadelerle suçlanıyor: “Ergenekon terör örgütü en başta, ‘derin devlet’ ifadesi ile anılan, ülkemizde birçok kanlı eylemler gerçekleştiren, gerçekleştirdiği bu eylemlerle ciddi kriz, kargaşa, anarşi, terör ve güvensizlik ortamı oluşmasını amaçlayan ve bunu kısmen de olsa başararak ülkemizin gelişme ve kalkınmasının önünde engel olan bir örgüttür”. İddianamenin üzerinden 4,5 yıl geçti, o arada birbiriyle alakasız 20 dosya birleştirildi, sonunda savcı müjdeyi verdi: “Ergenekon’un varlığının sabit olduğu anlaşılmıştır.” Ne beklersiniz? Bizim kitapta yaptığımıza benzer bir tarihçe vermesini, örgütün dış bağlantılarını göstermesini, ne zaman, nasıl, nerede kurulduğunu ortaya sermesini, örgütün lider kadrosunu ve finans kaynaklarını belgelemesini değil mi? Ama yok. Kim kime telefonda Başbakan’ı kötülemiş, kimler hükümeti devirmeye niyet etmiş, bunlar var; ama örgütün lideri de yok, iddianamede bahsedilen “kanlı eylemleri” de... Türkiye’yi darbeye sürükleyen 16 Mart, Balgat, Bahçelievler katliamları yok mesela; Doğan Öz, Abdi İpekçi, Kemal Türkler cinayetleri yok. Öldürülen Kürt işadamları, yakılan köyler, faili meçhul cinayetler, derin devletin suikast işi verdiği tetikçiler yok. Susurluk yok. Bir tek faili belli Danıştay saldırısı var; o kadar... Okudukça, “İnsanlar bu suçlamalardan mı yıllardır tutuklu tutuluyor” diye soruyorsunuz. * * * Nerede hukuk bu kadar çiğnense, nerede adalet bunca gecikse, nerede bir dava bu kadar politikleşse orada insanlar ayağa kalkar. Haklı da olurlar. Bu tepkiyi anlamak, davayı hızlandırmak, sanıkları tutuksuz yargılamak yerine tepki gösterenleri polisle, askerle dövmeye, suya, gaza boğmaya kalkarsanız öfkeyi ve cepheyi büyütür, “Ölmek var, dönmek yok” noktasına getirirsiniz. Dün olan budur. Biber gazının adaletsizliğe iyi geldiği tarihte görülmemiştir. Mahkeme ne derse desin, bu dava vicdanlarda kaybedilmiştir. * * * Orada yargılananların bir kısmının suçsuzluğuna kalben inandığım gibi, bir kısmını da daha önceki yazılarımda çokça suçladığım sır değil. Muhtemelen onların arasında da zamanında elinde tuttuğu kudretle başı dönenler, o kudret ilelebet sürecek zannedenler, en küçük eleştiriyi şiddetle ezenler olmuştur. Ama bakın, gün geldi, kudret bitti, hukuk onlara da gerekti. Adalet, bugünün kudretlilerine de lazım olur bir gün... Siyasi adalet başka, ilahi adalet başka yazılıyor çünkü...",https://www.milliyet.com.tr/yazarlar/can-dundar/madem-guclusunuz-bu-korku-niye-1691006
Can Dündar,Doğudan batıya bakınca...,13 Nisan 2013,"Diyarbakır Sanki bir bulut yer değiştirdi. Yıllar yılı doğu semalarında asılı duran yılgınlık bulutu, esaslı bir rüzgarla batıya kaydı ve karamsarlık sağanağı yağdırmaya başladı. Doğuya gittikçe ümit çiçeklerinin açtığını görüyorsunuz, batıya döndükçe kaygı ve kederle gölgeleniyor yüzler... Şükür ki, silahların susması, her coğrafyanın ortak sevinci... Ancak arkasından ne geleceği konusundaki kuşku bulutu, batıya yöneldikçe kararıp koyulaşıyor. * * * Eskiden tersi olurdu. Batıdan “bölgeye” gidenler, kesif bir gerginlik havası ve umutsuzluk dalgasıyla karşılaşırdı. Sonra sanki siyaset büyücüsü, Türklere Kürtlerin zamanında neler çektiğini, ne hissettiğini yaşatarak öğretmeye karar verdi. Bir anda hava değişti. Yıllarca Nevruz’u gönlünce kutlayamayan doğu, bu yıl nihayet bayram ederken, her yıl 29 Ekim’i coşkuyla kutlayan batıda, bayrama gelenlere biber gazı sıkıldı. Bir dönem bayraksız törenin yasaklandığı yerlerde, bugün tek bayrak asılmadığından şikayet başladı. “Te-Ce” diye konuşanlar cezalandırılırdı bir dönem; gün geldi “T.C.” rumuzu resmi tabelalardan söküldü. TSK siyasetten çekilirken, komutanları “terörist” diye yargılanırken, PKK’nın silahlı güçleri siyasete buyur edildi. Cezaevi önünde yıllar yılı yakınlarını bekleyen Kürt anaların acısına, ilk kez Silivri’de yakınlarını bekleyen asker aileleri katıldı. “Anayasada adımız olsun” diye yıllarca dil döken Kürtler, Anayasa hazırlık masasına otururken Türkler anayasadaki ismini koruyabilme çabasına girişti. 6 ay önce kimsenin inanmayacağı bir “empati şenliği” düzenlenmişti sanki; “mağdurlar”la “mağrurlar” forma değiştirmişti. Sonunda bir eski bakan “Gerekirse silahımı alır dağa çıkarım” deme noktasına geldi. Nereden nereye... * * * Batıdaki bu ruh halinin, sürecin önündeki en önemli tıkaçlardan biri olduğuna inanıyorum. Gönlünce bayram kutlayamamanın, anayasada yer bulamamanın, adaletsizlikle boğuşmanın ne olduğunu herkesin öğrenmesi açısından eğitici bir süreç olduğu düşünülebilir. Ancak barış sürecinin her coğrafyaya dirlik getireceği inancı zarar görürse hepimiz kaybederiz. O yüzden batıya, batının bu ruh halini bilen, ona hitap edebilen akil insanlar gerekliydi. Liste, bu duyarlılığı yansıtmıyor. Hatta, tersine hizmet edecekmiş gibi görünüyor. * * * Başta sözünü ettiğim bulut değişikliğine bir örnek vereyim: Nevruzda bir BDP basın görevlisi yanımıza gelip bir arkadaşımızı alandan atmaya kalkıştı. “Siz de mi” dedim: “Siz de mi andıç işine girdiniz. Yıllarca askerin andıcına karşı birlikte mücadele ettik, şimdi sıra sizde mi?” Kriz çabuk atlatıldı, ama ben o görevlinin parmağında yanıp sönen iktidar yüzüğünü gördüm. Alıp en yakın dağda yakmak istedim. * * * Doğudaki zafer sarhoşluğu “Biz çok çektik, sıra sizde” tavrına dönüşürse, batının hayal kırıklığı görmezden gelinirse, birinin sevinci diğerinin yasına dönüşürse tıkanırız. Barış süreci, beraberinde bütün Türkiye’ye demokrasi getirirse başarıya ulaşacak. Ana-dolu, ancak o zaman doğu ve batıyı aynı şefkatle kucaklayacak. Asıl marifet, etnik üstünlük kavgasının yerine, bu duygudaşlığı koyabilmek olacak. Demokrasi küvezine alınmazsa, barış sakat doğacak.",https://www.milliyet.com.tr/yazarlar/can-dundar/dogudan-batiya-bakinca-1693316
Can Dündar,Başından değil başkanlığından geçse?,01 Nisan 2013,"Barış, nazlı ve narin bir bebek muamelesi görüyor şu ara... Herkes üzerine titriyor; incinecek diye her şımarıklığına göz yumuluyor. Süreç öyle hassas ki, “ihtiyatlı olanlara bile tahammül edilemiyor; herkesin ille iyimser olması isteniyor. Radikal 2’de Arzu Yılmaz’ın tabiriyle, “‘Savaşıyoruz” derken uygulanan konuşma yasağına benzer bir yasak, ‘barışıyoruz’ devrinde de uygulanıyor.” *** Biz habire kulak mememizi çekiştirip “Nazar değmesin” diye tahtalara vursak da sorular, zihnimizde fink atıyor. Bunların dillendirilmesini de barış bebeğinin sıhhatli büyümesi için elzem sayıyoruz. Erdoğan’a CNN-Türk/Kanal D röportajında “PKK, neye karşılık çekilecek” diye soruluyor. Başbakan, Öcalan’a “verdiklerini” sıralıyor: “- 12 kanallı televizyon verdik. - Jimnastiğini 3 günden 7’ye çıkardık. - Arkadaşlarıyla günaşırı görüşüyordu, ‘Her gün görüşsün’ dedik. Benim verdiğim, vereceğim budur.” Bu mudur yani? PKK, 30 yıllık silahlı mücadeleye bu liste için mi son verdi? Daha önce oraya bir TV konsa, Öcalan daha çok jimnastik ve sohbet yapsa, bunca insan ölmeyecek miydi? *** Bu tür cevaplar çözüm sürecine bizim sorulardan daha çok zarar vermiyor mu? Başbakan, belki bunları kuşkulu tabanını yatıştırmak için söylüyor, ama (KCK lideri Murat Karayılan’ın Hasan Cemal’le röportajında bahsettiği gibi) dağda da “mütereddit bir orta komuta kademesi” var. Onlar bu sözleri duyunca “Bunca yıl bunun için mi savaştık” diye sormuyor mudur? *** Ya şu “Silahları bırakıp gitsinler” çıkışı?.. Diyelim ki Hükümet bu talebinde haklı; ama bu kadar kritik bir süreçte, bu kadar önemli bir ayrıntı, böyle “Aklıma gelmişken...” tadında mı söylenir? Sonrasında ortaya çıkan kargaşaya bakın: KCK hemen “Silah bırakıp çekilme gündemimizde değil” açıklaması yapıyor. BDP Eşbaşkanı Gültan Kışanak, Serpil Çevikcan’a “(Erdoğan’ın sözleri) adadaki görüşmelerin mahiyetine, üzerinde mutabık kalınan konulara ve aşamalara dikkat edilmeden yapılmış bir konuşma; pratikte karşılığı yok” diyor. Örgütle silahsız çekilme konusunda bir mutabakat yoksa Başbakan son anda yeni bir koşul koyuyor demektir. İyi de, çekilmenin silahsız olacağı konusu kamuoyu önüne getirilmeden, İmralı’da sonuca bağlanamaz mıydı? Şimdi tam da “Çekilme başladı, başlıyor” denilirken yeni şart koşmak, güveni zedeleyip süreci baltalamaz mı? Bu da pazarlık taktiğinin bir parçası mı; yoksa tarihi süreç böyle özensiz mi yürütülüyor? *** Başbakan, barış yoluna baş koyduğunu ifade için de, “Tek damla kan akmasındansa, serimden dahi geçmeye hazırım” dedi. “Ser”, Farsça kökenli bir sözcük; “baş” anlamına geliyor. Kimse Başbakan’ın barış uğruna “başını” vermesini istemez; ancak “başkanlığı” ayrı... Eğer “Ne yardan ne serden” derse, başkanlığını barışa endekslerse, barışla başkanlığı aynı anayasada referanduma getirirse, sorun çıkabilir. Barış, hakikaten narin bir bebek... Zarar görmesin diye üzerine titriyoruz. Herkes aynı titizliği ve fedakarlığı göstermeli.",https://www.milliyet.com.tr/yazarlar/can-dundar/basindan-degil-baskanligindan-gecse-1688128
Can Dündar,İspanya nasıl başardı?,05 Nisan 2013,"İspanya, futbolda 2008 ve 2012 Avrupa şampiyonu, 2010 dünya şampiyonu... Basketbolda 2006 dünya, 2009-2011 Avrupa şampiyonu... Teniste dünyanın ilk 5’inde Ferrer ile Nadal’ın ismi yazılı... Formula 1 pilotu Fernando Alonso, 2 kez dünya şampiyonu oldu. Bisiklette Fransa turunda 2006-2009 arası 4 yıl üst üste birinciliği kazandılar. Yelkenden golfe, hentbolden atletizme kadar birçok spor dalında imzaları var.  Krizde gelen başarı Oysa ülke ekonomik krizde... Genç nüfusun neredeyse yarısı işsiz... Buna rağmen sporda dünyanın gözünü kamaştıran bu müthiş başarı grafiği nasıl mümkün olabiliyor? Real Madrid-Galatasaray maçını izlerken aklımı kurcalayan bu sorunun yanıtını, Güntekin Onay’ın bir yazısında buldum. “Devletin 15-20 yıllık programlı plan-bütçe-organizasyon çalışmasıyla ortaya çıkan tablo bu” diyor Onay, NTV Spor’daki yazısında: “Çıkış, 1992 Barcelona olimpiyatıyla başladı. Spor kulüpleri, okullar, üniversiteler ve belediyeler ile yapılan çalışma, sporu tabana yayarken, Federasyon da artırılan bütçesi ile antrenör yetiştirmek için kolları sıvadı. Önce sporcuya değil eğitmene yatırım yapıldı. Çünkü akademisyen ve eğitimli antrenör olmazsa sporcu da iyi yetişemezdi.”  15 bin antrenör Onay’ın verdiği örnekler çarpıcı: Halen İspanya’da UEFA lisansına sahip 15 bin futbol antrenörü varmış. Türkiye’de bu sayı sadece 232... Fazla söze gerek var mı? Bu eğitim seferberliğinin sonucu şu: İspanya UEFA ve FİFA genç milli takımlar turnuvalarında 1998’den beri tam 19 dünya ve Avrupa şampiyonluğu kazanmış. İngiltere’nin aynı dönemde sadece 1 şampiyonluğu var.  Ya istikrar, ya yenilgi Bu kadar da değil. İspanyollara başarı yolunu açan reçetede ibretlik daha birçok ilaç var: Bir defa siyaset, sporun içinde değil; atama ve baskı yok. İspanya Futbol Federasyonu Başkanı Villar, 1988’den beri bu görevde... Geçen ay 7. kez seçildi. Oysa o tarihten beri Türkiye’de tam 10 kez başkan değişti.  Türk futbolcu yok ki Bunlar başarı yoluna dikilen engeller... İyi de Türk takımları Avrupa’da yarı finale yürürken Türk milli takımı niye dibe vuruyor? Onun cevabını da İspanya’dan verelim: La Liga’da oynayan futbolcuların yüzde 77’si İspanyol, yüzde 16’sı Avrupalı, yüzde 6,7’si diğer ülkelerden... Türkiye’deki durumu Madrid’e Galatasaray’ın çeyrek final maçını izlemeye gelen Futbol Federasyonu Başkanı Yıldırım Demirören’e sordum: Bizdekilerin yüzde 50’si yabancıymış. Yüzde 30’u Avrupalı Türkler -ki bir kısmı Türkçe bile bilmiyor. Sadece yüzde 20’si yerli oyuncular... Bu durum, hem takımın başarısını hem takım dayanışmasını engelliyor. O yüzden de geçen hafta gördüğümüz gibi- milli takım seyircisi kulüp seyircisinin çok gerisinde kalıyor. Bu durumda Türk futbolu nasıl kurtulacak?  Altyapı atağı Aynı yöntemle: Yani her şeye en baştan, altyapıdan başlayarak, yatırımı eğitime yaparak... Hem devlette, hem özel sektörde bu yönde hazırlık var. Federasyon Başkanı Demirören Futbol Gelişim Direktörlüğü’nde artık eski futbolculardan ziyade akademisyenlerin ağırlıkta olacağını, altyapıya ağırlık verileceğini söyledi. “Şimdi başlasak 10 yıl lazım” dedi. “Türkiye Futbol Federasyonu-Ülker futbol köyleri”nde Türkiye’nin dört bir yanından gelen yetenekli çocuklara eğitim veriliyor. İlk futbol köyü olan Van’dan 5 çocuk şimdiden 15 yaş altı milli takıma seçilmiş. Milli takımdan umudu kesenler, İspanyol formülünü iyi okumalı: Biraz sabır, bolca emek ve kamusal destek...",https://www.milliyet.com.tr/yazarlar/can-dundar/ispanya-nasil-basardi-1689969
Can Dündar,‘Yenilgiler... Gelir geçeeer...’,04 Nisan 2013,"Maçtan yarım saat öncesine kadar statta sanki sadece Türkler vardı. Madrid Deplasmanlara yabancı, hatta futbola uzak biri için Madrid’e çeyrek final izlemeye gitmek şaşırtıcı olduğu kadar heyecanlı bir deneyim... Başta, taraftarla yolculuk etmek... Maç öncesi İspanya’ya peş peşe havalanan 7 uçak, sanki 7 tribün taşıyordu içinde; her birinin yolcuları, havada hayali bir stadı doldurmuşçasına şen şakrak şarkılar söyleyerek uçuyordu. Kabinde alkolün dozu arttıkça tezahüratın hazzı da yükseldi. Uçaklar dolusu adam, ciddiyet gerektiren işlerini o günlük gömmüş, hayli geride kalmış çocukluklarına dönmüş, üstlerinde formalar, dillerinde marşlarla maça gidiyordu. Ellerini bagaj dolaplarına iştahla vurarak ve ses tellerini hayli zorlayarak, bir kadına hiçbir zaman bu kadar yüksek sesle söylemediklerini tahmin ettiğim sevgi sözcüklerini takımları için haykırıyor; hasımlarına saydırmadıklarını sandığım en yaratıcı küfürleri rakipleri için sıralıyorlardı: En popüleri şuydu: “Bir sevdiğim olsa... Sarı saçlı olsa... Real Madrid’li olsa... Bir sevsem akıllansa...” Rakip Real Madrid olsa da marşta onun yerine çoğunlukla “Fener”in konduğunu, “sevsem” bölümünün (18+)’e uygun şekilde ifade edildiğini tahmin edersiniz. Binlerce taraftar uçaklarda çocuklar gibi şendi. Binlerce taraftar o gün Real Madrid’e yenildi.  Sarı-Kırmızı Madrid Oysa her şey pek neşeli başlamıştı. Madrid sokakları önceki geceden itibaren Türk bayrakları ve GS flamalarıyla dolmuş, ekonomik krizin etkisini her köşede hissettiren Madrid, kente gelmesi beklenen 30 bin Türk’e hazırlanmıştı. Meydanlardaki Real Madrid mağazalarında sırtında “Hakan Şükür” yazılı (yeni bir starın zamanı gelmemiş mi?) GS forması satılıyordu.  Ulusal kimliği geçti Sokaklar, lokantalar, barlar Türk kaynıyor, hediyelik eşya satan bir dükkanın yaşlıca sahibi, “Sizinkiler pek hırslı, bizimkiler şımarıp gevşerse işimiz zor” diyordu. Bir Barcelonalı ise “Galatasaray için dua edeceğiz” diye gülümsüyordu. Futbola bakınca taraftarlığın milliyetçiliğin önüne geçtiği çok net görünüyor. Geçen hafta da İstanbul’da Türkiye-Macaristan maçını izledim; milli takım seyircisinin, kulüp taraftarı yanında ancak fısıltıyla tezahürat yaptığını söyleyebilirim. Milli heyecan, büyük ölçüde sönmüş görünüyor. Buna karşın kulüp aidiyeti günden güne büyüyor. Önceki gece de bir “Türk” takımı ile “İspanyol” takımı maç yapmadı sahada; (zaten Türk takımındakilerin pek azı Türk’tü; buna karşın İspanyol takımındaki bir oyuncu Türk’tü); Galatasaray ile Real Madrid’in maçıydı bu... O yüzden Fenerliler Madridliydi; Barcelonalılar Galatasaraylı... Takım tutkusu, ulusal kimliğin önündeydi. Bir futbol yetkilisi, bu tavrın ekonomik nedenini açıklıyor: “O kupayı kaldırmak rakibinize 10 milyon euro kazandırır. Kimse rakibi böyle bir güce kavuşsun istemez.”  Bernabeu’ya giren Truva atı Maçın yorumunu üstatlara bırakıp yine seyirciden devam edeyim: Skordan daha şaşırtıcı olan, Santiago Bernabeu’daki Galatasaraylı işgaliydi. Savaş yıllarında yapılmaya başlanan ve 3 yılda tamamlanan 85 bin kişilik bu görkemli stat, maçın başlamasına 15 dakika kalana dek, Türk Telekom Arena görünümündeydi. Türklere sınırlı bilet satılmasına rağmen, biraz da “bilet+uçak+otel” pazarlayan turizm şirketlerinin uyanıklığı sayesinde Real Madridli kılığında bilet alan Türkler, Truva atı gibi stada girmiş, tribünlerin her köşesine Galatasaray ve Türkiye bayraklarıyla yerleşmişti. Muhtemelen ilk kez o statta bu kadar gür sesle “Dağ Başını Duman Almış” marşı söylendi. Maçtan yarım saat öncesine kadar statta sanki sadece Türkler vardı. Bir ara İspanyollar gelmeyecek sandık. Ama son anda geldiler, stada yerleştiler. Ve biz nicedir unuttuğumuz bir nimeti, rakip taraftarla bir arada maç izlenebilen dönemleri hatırladık yeniden... Küçük itiş kakışlara rağmen İspanyol seyirci, takımını coşkuyla destekleyen Galatasaraylıları hoşgörüyle “hazmetti”. Üstünlüğünü tribünde değil, sahada gösterdi. “Başarılar gelir geçer...” Sadece Türkiye’den değil, ağırlıkla çevre ülkelerden gelen ve gün boyu Madrid sokaklarında gruplar halinde marşlar söyleyerek gezen Galatasaraylılar, statta kendisinden 4-5 kat fazla olan Real Madridlilerden çok daha ateşliydi; bu kesin. Hatta bu “ateş”, bir ara meşalelerle tribünü yakıyordu neredeyse... Lakin tezahürattaki cevvaliyetimizin ve küfür üretmedeki yaratıcılığımızın sahaya yansımadığı da bir gerçek. Sonuçta FİFA’nın tanımıyla “20. yüzyılın en büyük kulübü”, sahada daha çok koştu, daha iyi oynadı ve kazandı. Onları yenmeye çocuklar gibi şen gelmiş binlerce taraftar, başı önde ayrıldı stattan... Bizim heyetin kederini dağıtan teklif, dönüş yolunda bir spor yazarından geldi: “Hadi bir ‘Başarılar gelir geçer’ çekelim”. O ana kadar taziye evini andıran otobüs, bu çağrıyla bir anda kasvetinden silkiniverdi; yaşlı çocukların neşesi skorun utancını yendi ve teselli marşıyla ümitler rövanşa ertelendi: “Başarılaaaar, gelir geçeeeer... Asaletin bize yeteeeer...” Taziye evinden düğün evine Madrid’deki hayal kırıklığının ardından kıta aşıp Fenerbahçe’nin Lazio maçına yetiştik ve adeta taziye evinden düğün evine geldik. Barnabeu’da Galatasaray ile yaşayamadığımız sevinci Şükrü Saraçoğlu’nda Fenerbahçe ile tattık. Real Madrid seyircisi ne kadar heyecansız ve sönük ise Fenerbahçe seyircisi o kadar tutkulu ve canlıydı. Alkışla ıslığı maç boyunca gazla fren gibi kullandılar. Her kritik pozisyonda toplu atan bir kalp gibi çarptı stat... Top iki kez direğin yanağını okşadığında o kalp duracak gibi oldu. 78. dakika gelip de top penaltı noktasına dikildiğindeki kitlesel spazm, görülmeye değerdi. Webo’nun vuruşu, gole açıkmış taraftarda ramazan topu etkisi yaptı. Ve o gol, arkasından başlayan galibiyet iştahının başlama vuruşu oldu adeta... Fenerbahçe Madrid’de bozulan morallere ilaç gibi geldi. 24 saat arayla iki çeyrek final maçında iki Türk takımını izleyince, ilkinin yenilgisinden sonra ikincinin zaferini görünce, hele de Lazio’nun faşizmle özdeşleşmiş tarihçesini bilince, gururlanıyor insan... Darısı İngilizlere karşı yarı finale...",https://www.milliyet.com.tr/yazarlar/can-dundar/yenilgiler-gelir-geceeer-1689499
Can Dündar,"Emek’e mersiye, Dorsay’a methiye",10 Nisan 2013,"Atilla Dorsay’la ilgili bir yazı yazmaya niyetlenince kütüphanemdeki en eski kitabını çektim. “Sinema ve Çağımız”ın 1984 baskısı... İçinden bir kağıt düştü. Üzerinde, 18’lik elimin yazısı... Yavuz Özkan’ın “Demiryol” filminin panel notları... Yıl 1979. Ben üniversite 1’deyim. Ömer Çelik ilkokulda herhalde... Rahmetli hocam Mahmut Tali Öngören, Murathan Mungan ve Atilla Dorsay konuşmuş panelde... Dorsay demiş ki: “Türkiye’de politika ile sinemanın ilginç bir koşutluğu var. 1938’de tek adam dönemi kapanırken sinemada da Muhsin Ertuğrul’un tek adamlığı sona ermiş. 1950’lerde tüketim toplumu doğarken sinemada da büyük şirketler açılmış, star sistemi kurulmuş. 27 Mayıs sonrası sola açık, ilerici filmler başlamış.” Lafı Demiryol’a getiriyor: 70’lerin politik iklimi, beyazperdeyi sallıyor o dönem... Darbeye 5 var. “Pek yakında”, siyasetle sinemanın yolları ayrılacak. Siyasete ordu, perdeye porno el koyacak. *** Yeşilçam’ın “akil insan”ı Atilla Dorsay, önceden yazmıştı, “Emek yoksa ben de yokum” diye... Bu ülkede 1920’lerde de sinema olduğunu belgeleyen, dünyanın en eski, en güzel salonlarından biriydi Emek... Milyonlarca insanın anılarını saklayan bir kültür mabediydi. Dorsay, Emek yıkılırsa sinema yazarlığını bırakacağını ilan etmişti. Öyle çoktu ki böyle “Kendimi asarım”, “Taksim’de anırırım” blöfleri; Dorsay’ın çıkışı da onlardan zannedildi. Ama onu genç yaştan beri izleyen bizler, kararlılığını biliyorduk. Sözünü ciddiye alıyorduk. Nihayet tepkilere rağmen Emek’e ilk kazma vurulduğunda Dorsay da gidip enkazı inceledi. Eşsiz bir cevherin, çocukluk anılarıyla birlikte yıkıldığını gördü. Sanata karşı icraatı, kültüre karşı inşaatı savunan zihniyetle boğazlaştı. Dorsay için “Veda Zamanı”ydı: “Emek’in hem kendisi önemliydi, hem de temsil ettiği kültürel altyapı, tarihsel birikim ve yaşam biçimi” diye yazdı. Onunki, sadece bir sinema salonunun değil, bir hayat anlayışının, bir yaşam tarzının yıkılışına tepkiydi. Yarım asırlık yazarlık serüvenini noktalarken hepimize de tutarlılık ve mücadele dersi verdi. *** 18 yaşında bir üniversite öğrencisinin ondan öğrendiğini aktarayım bugün size: “Türkiye’de politika ile sinemanın ilginç bir koşutluğu var.” 21. asırdayız. Şimdi rant ekonomisi zamanı... İnşaat sektörü başımızın tacı... Ticaret kutsal; onun uğruna her türlü kıyım yasal... Görevden alınan Kültür Bakanı Ertuğrul Günay’ın dediği gibi, “bıraksan Sultanahmet’e AVM yapacak” bir zihniyet iklimi var. Tarihe, sanata, emeğe saygısı olan bir Kültür Bakanı, bırakın Emek’i kurtarmayı, sırf Dorsay’ı yitirmemek için bile kılını kıpırdatmalıydı. Yapmadı. Tersine, sinemanın yıkılmadığına, sadece üst kata taşındığına bizi inandırmaya çalıştı. Şimdi Atilla Dorsay, Emek için kalemini kıran yazar olarak geçecek tarihe... Ömer Çelik ise bir tarihin yerine AVM yapılmasına göz yuman bakan olarak... Değer miydi? Bize düşen, sanatı ticarete feda eden bu zihniyeti yıkmaktır. Ya da tavan arasına “taşımak”... (İkisi aynıymış. Öyle diyorlar.)",https://www.milliyet.com.tr/yazarlar/can-dundar/emek-e-mersiye-dorsay-a-methiye-1691989
Can Dündar,Tecavüz edilen kızlar yerine tecavüz edenleri teşhir etsek?,12 Nisan 2013,"Dünkü gazetelerde Gölcük’te 29 erkeğin tecavüzüne uğramış 13 yaşındaki (yazıyla, “on üç”) Ö.Y.’nin fotoğrafı vardı. Kapüşonlu bir kazak giymiş; üzerinde “Baby Bear” (Yavru ayıcık) yazısı okunuyor. Gözleri, TV’de sigaraların gizlendiği teknikle mozaiklenmiş. İzmarit muamelesi yani... * * * Önce iğneyi kendimize batırayım: Tabii ki tanınmasını engellemek için gözünü kapatmamız iyi; ama tecavüze uğramış kızların ille fotoğrafını basarak bir de böyle teşhir etmek zorunda mıyız? Ne kadar kınayan başlıklarla verirsek verelim; o fotoğrafla onu bir kez daha mağdur etmiş olmuyor muyuz? Habere bakılırsa Ö.Y.’ye tecavüz edenler arasında Gölcük’ün tanınmış ailelerinin çocukları da varmış. İlle fotoğraf kullanılacaksa onlarınkini basmak daha ibretlik bir yayıncılık olmaz mı? Suçu sabit görülene kadar herkes masumsa da, ırzına geçilmiş kızların yüzünü bastığımız teknikle teşhir edemez miyiz onları da?.. Caydırıcı olmaz mı? * * * İkinci mesele, dil meselesi... Dün Mehveş Evin’in dikkat çektiği ayrıntı önemli... Bazı haberlerde küçük kızın “29 kişiyle para karşılığı cinsel ilişkiye girdiği” söyleniyor. Bu ifade, “gönüllü birliktelik” izlenimi veriyor. Oysa Ö.Y.’nin ilk tecavüzden sonra “Anneannene söyleriz” tehdidiyle ilişkiye zorlandığı anlaşılıyor. 13 yaşında bir “çocuk”tan söz ettiğimize göre buna “tecavüz” demek daha doğru değil mi? * * * Üçüncüsü ifadelerin sunuluş tarzı: Bazı gazetelerde tecavüz olayının, mağdur itiraflarının, adli tıp raporlarının neredeyse “ballandırılarak” anlatılması, metni haber olmaktan çıkarıp çocuk pornosuna çeviriyor. Yayımlayan gazete adeta suça ortak oluyor. Çocuk haberlerinde daha özenli olmamız gerekmez mi? * * * “Çuvaldız”a gelince... Çocukların utanıp sakladığı tecavüz vakalarının çoğunu öğretmenleri ortaya çıkarıyor. Genellikle arkadaşlara fısıldanan bir itiraf, onları uyandırıyor. Bu gerçek, ebeveyn kadar öğretmene de sorumluluk yüklüyor. Bu tür “toplu suçlar”da yerel halkın genelde “Şehrimizin adı kirleniyor” diye savunmaya geçtiğini görüyoruz. Şehrin adının kirlenmemesi için, suçun gizlenmesi değil, suçlunun cezalandırılması gerektiğini ahaliye anlatmak gerekiyor. Devlet, -Ö.Y. örneğinde olduğu gibi- bu çocukları hemen koruma altına alıp psikolojik destek vermeli... Adli Tıp, çocukları defalarca sorgulayarak aynı acıyı baştan yaşatmaktan kaçınmalı... Polis ve savcılık, “nüfuz sahibi zanlılar”a ayrıcalık tanımamalı; güçlü/güçsüz bakmadan yakalayıp sorgulamalı, kanıtlar inandırıcıysa derhal tutuklamalı... Ve yargı sağlam durmalı... Eğer hakimler daha önce Mardin’de, Kocaeli’nde gördüğümüz gibi, çocukların bu işi “rıza ile yaptığı”, “para karşılığı birlikte olduğu” ya da sanıkların, çocuğun yaşını bilmediği gibi “hafifletici sebepler”le tecavüze bahane yaratıp tecavüzcüleri salarsa, tecavüz ödüllendirilmiş olur. * * * Çocukları tecavüzcülerden korumak için kolektif mücadele şart. Yoksa 23 Nisan’da yönetim koltuklarına oturttuğumuzda anlatacaklarından korkalım.",https://www.milliyet.com.tr/yazarlar/can-dundar/tecavuz-edilen-kizlar-yerine-tecavuz-edenleri-teshir-etsek-1693042
Can Dündar,İşte o belge!,31 Mart 2013,"Dünkü Milliyet’te görmüşsünüzdür: 1978’de katledilen savcı Doğan Öz’ün ailesi, Ankara Cumhuriyet Başsavcılığı’na başvurarak, cinayet dosyasının yeniden açılmasını talep etti. Şüpheli olarak da 4 kişiyi gösterdi: 1) Dönemin Genelkurmay Özel Harp Dairesi Başkanı... 2) Dönemin 1. Ordu Komutanı Bedrettin Demirel... 3) Dönemin Milli Savunma Bakanlığı, Askeri Adalet İşleri Başkanı Fahrettin Kibritçioğlu... 4) Dönemin Cumhurbaşkanı Kenan Evren’in Özel Kalem Müdürü, Büyükelçi Üstün Dinçmen...  Neden bu isimler? 10 Temmuz 2012 günü Silivri’deki Ergenekon duruşmasında tanık olarak ifade verirken Doğan Öz’ün cinayetinden söz ettim. Doğan Öz, Ankara Cumhuriyet Savcı yardımcısıydı. Devlet içinde, Genelkurmay Özel Harp Dairesi’ne bağlı “kontrgerilla” diye bir yapılanma olduğunu ve üst makamlara kadar tırmandığını ilk o fark etmiş, Başbakan Ecevit’e bildirmişti. Bu keşfin bedelini, 2 ay sonra katledilerek ödemişti. Bu cinayet, o dönem Sıkıyönetim ilanının gerekçesi yapılmıştı.  İdamdan döndü Katil zanlısı olarak yakalanan ülkücü İbrahim Çiftçi ilk ifadesinde suçunu itiraf etmiş, saldırıyı ayrıntısıyla anlatmış, öldürme emrini Ülkü Ocakları’ndan aldığını söylemişti. Yargılama sonucu 4 kez idama mahkum olmuş, idam kararı Askeri Yargıtay’da da onaylanmıştı. Ancak Çiftçi aleyhine kanıtlar ve tanıklar olduğu halde, mahkumiyeti 7’ye karşı 8 oyla Askeri Yargıtay Daireler Kurulu’ndan dönmüş, zanlı, açıkça beraat ettirilmişti. Çiftçi salıverildikten sonra ticarete atılıp devletten ihaleler almış, sonraları da MHP genel başkanlığına soyunmuştu. “Devlet bizi kullandı” Silivri’de mahkeme “derin devlet”i sorunca bu örneği verdim. Cumhuriyet Savcısı Nihat Taşkın söz aldı. “Hakikaten çarpıcı bir olay bu” dedi: “Normal şartlar altında böyle bir şey söz konusu olmaz. Yani devlet adına cinayet işlenmez. Bunun dayanağı nedir?” “Sayın Savcı’ya katılıyorum” diye cevap verdim: ”Normal ülkelerde böyle şeyler olmaz, ama Türkiye’de oluyor.” Sonra da iki “dayanak” gösterdim: İlki İbrahim Çiftçi’nin 13 Kasım 1996’da Milliyet’te yayınlanan demeciydi. Çiftçi, “Devlet, 12 Eylül öncesi, ‘örtülü harp’ dediğimiz dönemde bizi kullanıp silahlı eylemlere itti” diyordu. İkinci “dayanak” ise sanık avukatlarının bir iddiasıydı. İddiaya göre Çiftçi’nin Milli Savunma Bakanlığı’nda kaydı vardı. İdam kararı kesinleşince avukatlar, dönemin Cumhurbaşkanı Evren’e başvurarak bu kaydı hatırlatmışlar ve Çiftçi’nin beraatini sağlamışlardı.  O dilekçe bulundu 10 Temmuz’da mahkemede Öz’ün kontrgerilla raporundan ve avukatların Çankaya başvurusundan bahsettim. 26 Temmuz’da mahkeme Doğan Öz cinayetini inceleme kararı aldı; Başbakanlık’a, Emniyet’e ve Genelkurmay’a yazı yazıp “Elinizde konuya dair ne belge varsa yollayın” dedi. Bunun üzerine Genelkurmay, konuya ilişkin belgeleri yolladı. Belgeler içinden çıkan bir dilekçe, Çiftçi hakkındaki kuşkuları doğrular nitelikteydi. O dilekçede avukatlar, katledilen savcı Öz ve katil zanlısı Çiftçi hakkında Milli Savunma ve Adalet Bakanlıklarında bir kısım belgeler olduğunu belirterek Cumhurbaşkanı’nın devreye girmesini istiyordu. Kontrgerillayı ilk fark eden Savcı Öz 1978’de suikaste kurban gimişti. Doğan Öz cinayetinin katil zanlısı ülkücü İbrahim Çiftçi suçunu itiraf etmesine rağmen beraat ettirilmişti. ASKERİ MAHKEME KARARI ‘Öldürdüğü sabit ama...’ Çiftçi’nin avukatlarının Evren’e başvurusu 4 Ağustos 1983 tarihini taşıyor. Askeri Yargıtay Daireler Kurulu’nun idam kararını bozma kararı bundan hemen 5 ay sonra verilmiş. 27.12.1983’te çıkan bu karar üzerine yargılamayı yürüten askeri mahkeme, tarihe geçecek bir gerekçeli karar kaleme aldı. Şöyle dedi: “Çiftçi’nin Öz’ü öldürdüğü mahkememizce sabit görülmüş, ancak Askeri Yargıtay Daireler Kurulu kararına direnilemeyeceğinden, sırf bu hukuki zorunluluk nedeniyle beraatine karar verilmiştir.” DOĞAN ÖZ’ÜN POLİSTEKİ DOSYASI ‘Solcularla temastaydı’ Peki Milli Savunma Bakanlığı ile Adalet Bakanlığı’nda bulunan Öz ve Çiftçi ile ilgili belgeler neydi? Bunlardan Doğan Öz’le ilgili olanı, geçenlerde ortaya çıktı. Meclis Darbeleri Araştırma Komisyonu’na gönderilen belgelerden öğrendik ki, Emniyet, Öz’ü yakın takibe almış. Hatta vurulduğunda bile polis takibindeymiş. Emniyet’in Bakanlığa ilettiği Öz’le ilgili takip raporunda şu ifadeler var: “Sol ideolojiye hizmet etme gayesiyle, aşırı solcularla devamlı temasta bulunduğu, yakalanan solculara devamlı olarak takipsizlik kararı verdiği, ideolojik düşüncesinin tesiri altında anarşistlere cesaret verdiği...” Avukatların Evren’e başvururken atıf yaptığı “evrak”, bu olsa gerek...  İşin “Öz”ü Şimdi sıra Milli Savunma Bakanlığı’ndaki “Çiftçi evrakı”nda... O dosyada ne yazdığını ortaya çıkarılırsa, devletin kimleri, nasıl ve ne amaçla kullandığı da anlaşılır. Doğan Öz dosyası, Ergenekon denilen mevzuun “Öz”üdür. Devletin kirli yüzünün ilk ve en somut kanıtı orada saklıdır. Savcı üzerine giderse 35 sene sonra da olsa “derin devlet”e ulaşır. Gerçek Ergenekon açığa çıkarılmak isteniyorsa, Doğan Öz dosyası bir samimiyet sınavıdır. ÇİFTÇİ’NİN AVUKATLARINDAN CUMHURBAŞKANI EVREN’E ‘Çiftçi’nin Milli Savunma’da belgesi var’ “Türkiye Cumhurbaşkanı’na gerek görüldüğünde iletilmek üzere... BÜYÜKELÇİ ÜSTÜN DİNÇMEN’e... Sayın Büyükelçi Dinçmen, Ankara SYNT. K.lığı (Sıkıyönetim Komutanlığı) 1 No.lu Askeri Mahkemesi’nce 4. kez idama mahkum edilen İbrahim Çiftçi müdafileriyiz. Bir vatandaşımızın hayatının söz konusu olduğu şu günlerde, Türk devlet adamlarının son derece önemli konularla meşgul olduklarının bilincindeyiz. Suçsuz olduğuna inandığımız bir insanımızın hayatının kurtulması için dürüst ve ciddi bir savunmaya azami özeni gösterdik. Ancak müdafaaya mütedair taleplerimizin tümü Askeri Yargıtay Daireler Kurulu’nun ilamı hilafına müdahale doğrultusunda gerekçesiz olarak duruşma tutanaklarından da görüleceği gibi ısrarla reddedildi. Tesis edilen ölüm cezasına rağmen, gerek sanık İbrahim Çiftçi ve gerekse maktul Doğan Öz haklarında, Milli Savunma Bakanlığı ve Adalet Bakanlığı’nda bir kısım belgelerin mevcut olup, dosyaya ibraz edilmediğini tespit ettik. Aslında bu tespitimiz yargılamanın başladığı anda olmuştur. Milli Savunma ve Adalet bakanlıklarında bulunan evrakların ortaya çıkarılması için Başbakanlığa müracaata karar verip, infazın Türkiye Cumhurbaşkanının imzası ile mümkün olacağından, Türkiye Cumhurbaşkanının hassasiyetini bildiğimizden ve ZATI DEVLETLERİNİN insancıl duygularını bildiğimizden, yakarmamızı emin ellere, noter emanetine tevdi etmek istedik; noterliğe başvurduk, emanet alamayız diye cevaplandık. Buna ait kağıtları ilişikte veriyoruz. Sayın Büyükelçi Dinçmen, emanetimizi muhafaza etmenizi arz ve rica ederiz. Saygılarımızla İbrahim Çiftçi müdafileri... Av. Ş. Can Özbay, Av. Beni Han. 4 Ağustos 1983.”",https://www.milliyet.com.tr/yazarlar/can-dundar/iste-o-belge-1687402
Can Dündar,Rubikon köprüsü ve Hasan Cemal,21 Mart 2013,"Bu köşeyi yazarken bir odada yalnızsınızdır. Gözleriniz bir ekranda sabitlenmiştir. Beyaz bir zemin üstüne, siyah harfleri dizersiniz peş peşe, aklınız erdiğince... Lakin bunu yaparken, bin bir hayalet dolaşır çevrenizde... “Onu yazma” der bir meslek büyüğü: “Biliyorsun, onu yazdım diye öldürdüler beni...” Korkmaz yazarsınız ya da ürküp cayarsınız. Başka konu seçtiğinizde bu kez bir tutsağın hayaleti çıkagelir: “Girme o konulara, hapsederler benim gibi seni de...” Peşinden diğer tecrübeli hayalet lafa girer: “Ya da kovulursun, biliyorsun.” Mesleğin en iyilerinin, yazdıklarından ötürü canından ya da özgürlüğünden olduğu, hiç değilse birkaç kez kovulduğu bir meslek bizimkisi... Basılmış gazetelerden ziyade, basılamamış makalelerden, çöpe gitmiş haberlerden, şu ya da bu yolla susturulmuş gazetecilerden oluşan bir tarihi var. Gençlere tavsiye edebilir miyiz? Hayaletlerle baş edebilir miyiz? * * * Berlin’deydim geçen hafta sonu... Alman meslektaşlarımla buluştum. Hala müstafi Cumhurbaşkanı Wullf’u konuşuyorlardı. Wullf koltuğunu niye bırakmıştı biliyor musunuz? Hoşuna gitmeyecek bir haberi basmaya hazırlanan Bild gazetesini telefonla tehdit ettiği için... Genel Yayın Yönetmeni telefona çıkmayınca telesekreterine öfke dolu bir mesaj bırakmıştı Cumhurbaşkanı: “Bu haber basılırsa Rubikon’u geçmiş oluruz” demişti. “Rubikon”, Jül Sezar’a diktatörlük kapısını açacak yolda geçilen nehrin adı... “Rubikon’u geçmek”, Batıda, “dönüşü olmayan yola girmek” anlamında kullanılıyor. Şöyle diyor telefonda Cumhurbaşkanı: “Bild savaşmak istiyorsa, nasıl savaşılacağını sizinle görüşmek isterim.” Siyasetçi, dünyanın hemen her yerinde aynı... Ama bazı yerlerde basının tavrı farklı... Bild, tehdide rağmen o haberi bastı. Bunun üzerine de Cumhurbaşkanı önce telefon mesajı için özür diledi, sonra da istifa etti. Tarih, Bild’in tavrını yazacak, Wullf’unkini değil... * * * Almanya’da, yapayalnız bir odada bu yazıyı yazmak için beyaz zemine peş peşe siyah harfler dizerken, Hasan Cemal’in Milliyet’ten ayrıldığını haber verdiler. Hasan Cemal, barış sürecini omuzlaması beklenen “akil adam”ların başında geliyordu; o sürecin ilk kurbanı oldu. Son yazısını okuduktan sonra durdum. Ve şu notu düştüm: Hayal kırıklıkları... 30 yılı geçen meslek hayatımda o kadar çok yaşadım ki bu duyguyu... Yine de safdillik belki- hep çalıştığım gazetelerin gerçek sahibiymişim gibi hissettim kendimi... Başarılarıyla gururlandım; Milliyet’te son dönem olduğu gibi... Ve eksildiğimizde yaralandım; Hasan Cemal’in ayrılışında olduğu gibi... Rubikon köprüsünün başında nöbetteydik sanki... Nöbeti bırakırsak, köprü geçilecekti. * * * Keseyim burada... Çünkü yine hayaletler fısıldaşıyor başucumda... Sevdiğim bir ustanın, benzer bir durumda, biz “gazeteci milleti”ne verdiği bir öğütle bitireyim: “Bugün var, yarın yoksun. Not düşe düşe, yürüyüşe devam! Tek çare bu... Yazmak, yine yazmak ve doğru bildiğin değerleri yapayalnız da kalsan savunmaya devam etmek... Benim kendi hayal kırıklıklarımdan çıkarabildiğim ders bundan ibaret...”",https://www.milliyet.com.tr/yazarlar/can-dundar/rubikon-koprusu-ve-hasan-cemal-1682954
Can Dündar,"Naziler, lezbiyenler ve siyasetçiler",19 Mart 2013,"Hollanda’dan sevgili dostum Uğur aradı: “Buralarda sabah akşam Türkiye tartışması var” dedi. “Neyimizi tartışıyorlar” diye sordum. Cevap çarpıcıydı: “Eşcinsel ve semitist karşıtlığımızı...” * * * Hollanda’da yaşayan Türk gençleri arasında anti-semitik söylem yayılıyormuş. Hitler’in “Kavgam” kitabı en popüler kitap haline gelmiş. Gazete haberinde Arnhem’de yaşayan Türklerle yapılmış röportajdan örnekler var: “Herkes günün birinde Yahudileri yok etmek istediği için Hitler’e teşekkür edecek” diyor bir genç... “Hitler’in Yahudi olduğu için 6 aylık çocukları bile öldürdüğünü biliyor muydunuz” diye soruyor muhabir... Cevap tüyler ürpertici: “Yahudi iseler iyi olmuş.” “Niye peki” sorusunu bir başka genç şöyle yanıtlıyor: “Yahudiler kötü; bu kadar basit... Bu yüzden onlardan nefret ediyoruz.” Gazete haberi, bu hoyratlığın, Türkiye’deki iktidarın ve İslamcı basının Yahudi karşıtı söyleminden beslendiğini öne sürüyor. * * * Tüm bu haberler Yunus’la ilgili basın kampanyasına eşlik ediyor. Yunus, 9 yaşında bir Türk çocuğu... 3 çocuklu Azeroğlu ailesinin en küçük oğlu... 2004 yılında, 6 aylıkken bir kaza sonucu annesi onu elinden düşürmüş. Hollanda Gençlik Dairesi de bu ihmal yüzünden ailenin 3 çocuğuna da el koymuş, koruyucu aile olarak Hollandalı lezbiyen bir çifte vermiş. Çocukların ebeveyni, hukuk savaşı sonucu Yunus’un abilerini geri almış, ama Yunus‘un velayeti lezbiyen ailede kalmış. Bunun üzerine Yunus’un ailesi, oğullarını geri alabilmek için Yurtdışı Türkler Başkanlığı’ndan yardım istemiş. Perşembe günü Başbakan Erdoğan Hollanda’ya gidiyor. Orada Yunus’un durumunu gündeme getirmesi bekleniyor. Bu arada Yunus’a 9 yıldır bakan lezbiyen çiftin, baskıların artması üzerine Yunus’u da alıp gizli bir yere taşındığı bildiriliyor. * * * Yunus’un ve ailenin yasal durumunu bilmiyorum. Bir haksızlık varsa giderilmesi için Türk başbakanının devreye girmesi elbette doğru olur. Ama sorun, hukuki bir hata değil de -Hollanda basınının öne sürdüğü gibi- çocuğun ailesinin lezbiyen olması ise burada devreye “homofobi” giriyor demektir. Yani “Nasıl olur da bir Türk evladını iki lezbiyen büyütür” yaklaşımı... İşte orada durmak gerekir. Türk evlatları özensiz büyütülürken, dayak yerken, namus cinayetlerinde katledilirken, Yahudi düşmanlığından Hitler hayranlığına savrulurken ses çıkarmayanların, cinsel tercih söz konusu olunca ayağa kalkması inandırıcı da olmaz, sonuç da almaz. Nitekim Hollanda’nın Başbakan Yardımcısı geçen gün “Türkiye’nin bakıcı aile sistemimize karışıyor olması kesinlikle yakışıksız ve hiç alışık olmadığımız bir durum” açıklamasını yaptı. Belki de Hollandalılar devlet adamlarının aslen çocukları şiddete ve ırkçılığa karşı korumakla sorumlu olduğuna inanıyordur; siyasetçilerin insanların cinsel tercihine, kimin kaç çocuk yapacağına, kimin ne yazacağına karışmasına alışkın olmayabilirler. Hollanda gezisinde bunu akılda tutmakta yarar var.",https://www.milliyet.com.tr/yazarlar/can-dundar/naziler-lezbiyenler-ve-siyasetciler-1682017
Can Dündar,Gül ile Balbay’ın ortak paydası ne?,30 Mart 2013,"Yıl 1999. Fazilet Partisi milletvekili Abdullah Gül ile Strasbourg’dan dönüyorduk. İki veli olarak dertleşmiştik. Oğlunu okulda ‘Fazilet Partili’nin oğlu’ diye dışlıyorlardı. Gül’ün ve Balbay’ın şikâyet ettiği okul da yöneticileri de aynıydı... Balbay’ın gözaltına alındığı sabah görmüştüm Yağmur’u... 1 Temmuz 2008 sabahı... İlkokula yeni başlamıştı. O sabah, bazı adamların evi basıp babasıyla bilgisayarını götürüşüne tanıklık etmişti. Eşimle evlerine gittik. Gülşah Balbay kendi derdini unutmuş, kızına olayı izaha çalışıyordu. “Bilgisayara virüs girmiş de, amcalar onu temizlemeye götürdü” demişti Yağmur’a... Belki de virüsü “amcalar” koymuştu; bilinmiyordu. *** Sonrasını Mustafa Balbay’dan nakledeyim: Eşi Gülşah’a, kızı Yağmur’a, yeni doğan oğlu Deniz’e, ikinci gözaltıdan 34 gün sonra sarılabilmiş Balbay... O sabah 9.30’da demir kapıdan giren Yağmur, babasına sarıldığı an, “Ne zaman döneceksin” diye sormuş. Ayrılırken Balbay, oğlunun çişli bezini yanına almış, “Çöpe atacağım” diye gardiyandan kaçırmış; gizlice koğuşa sokup günlerce koklamış. İkinci açık görüşte “Duruşma ne demek” diye sormuş Yağmur... Balbay, kızının okuluna adını veren Tevfik Fikret’ten örnek vermiş: “O da duruşmalara çıkıp kendini anlatmak zorunda kalmıştı kızım” demiş. Türkiye’de, düşünen, yazan insan için yargılanmanın, hapsedilmenin sıradanlığını anlatmaya çalışmış. Gururlanmış babasıyla Yağmur... 2009’da Dil Derneği’nin babasına verdiği ödülü alırken demişti ki: “Babamı yüzde yüz özlüyorum, ama yüzde bin gurur duyuyorum.” *** “Siz hiç sevdiklerinize doğru koşarken cama çarptınız mı” diye soruyordu Balbay, “Zulümhane” kitabında (Cumhuriyet, 2010)... 12 yaşındaki Yağmur çarptı. Bu ay Norveç Gazetecilik Enstitüsü’nde yaptığı konuşmada, “4 yılımı babama hasret geçirdim” dedi: “İlk yıllar çok zor geçti. Okulda arkadaşlarım tarafından ‘teröristin kızı’ damgasını yedim.” Şimdi Gülşah Balbay’dan öğreniyoruz ki bu küçük serzeniş, Yağmur’un okuduğu Tevfik Fikret Okulları’nın yönetiminde tepkiye yol açmış. Okulun Genel Müdürü, Gülşah Balbay’ı arayıp “Konuşma yakışmadı. Bu tavrınızı tasvip etmiyoruz” demiş. Okul yönetimi “Gerekirse özür dileriz” açıklaması yaptı gerçi, ama Gülşah Balbay, kızının o konuşmadan ötürü üç öğretmen tarafından sorguya çekildiğini, derslerinden sıfır verildiğini söylüyor, “Artık o okulda kalamayız” diyor. ***",https://www.milliyet.com.tr/yazarlar/can-dundar/gul-ile-balbay-in-ortak-paydasi-ne-1687045
Can Dündar,“Akil insanlar”dan umulan...,26 Mart 2013,"Önce komisyonun adını değiştirelim: “Akil adamlar” lafı maço kaçıyor. “Akil insanlar”a ağzımızı alıştıralım. Sonra kadro: “Akiller” yelpazesi ne kadar geniş açılırsa, toplumu kucaklama kapasitesi de o kadar artar. İlk tahminler, “tek sesli bir heyet” izlenimi yarattı. Muhtemelen sonuç öyle olmayacaktır. Heyetin işlevi, sadece çekilmeye göz kulak olmak değil, aynı zamanda barışa katkıda bulunmak ise her kesimin, özellikle de en çok iknaya muhtaç kesimlerin kadroda temsili zaruridir. “Süreç”in halen en zayıf yanı, Hükümet’le PKK arasında gizli bir pazarlık görüntüsü vermesi... Meclis’in, muhalefetin, sivil toplumun, üniversitenin, dışarıda tutulması... Eğer Akiller heyeti de “sen-ben-bizim oğlan” kompozisyonunda oluşursa, süreç zarar görür. * * * Yapılacak işe gelince: Erdoğan, komisyonların misyonunu, “halkı sürece hazırlamak”, hatta “psikolojik harekat” diye tanımladı. Anlaşılan “Akiller”in ikili işlevi olacak: Sürecin “meşruiyet”ine dair Meclis’ten umulan katkıyı sunmak... Ve çözüm sürecinin toplumsal altyapısını oluşturmak... * * * İlk mesele hem PKK’yı hem Hükümet’i düşündürüyordu. Sürece dair Meclis kararı ya da yasal zemin olmadığı için, bir belirsizlik vardı. Çekilme sırasında bir askeri birim ateş açsa suçlanacak mıydı? Veya yarın hükümet, silahlı gerillaların sınırdan geçişini seyretmekle suçlansa hukuken kendini nasıl savunacaktı? Öcalan’ın “Meclis devreye girsin” ısrarı ile Erdoğan’ın “Meclis’lik bir iş yok” görüşünü uzlaştıracak bir formül olarak ortaya çıktı “Akiller” fikri... CHP’nin de (içeriği farklı olsa da) benzer bir önerisi olması, işi kolaylaştırdı. * * * Çekilme önemli, ama Akiller’den asıl umulan fayda, “barışa toplumun desteğini sağlama ile çekilme sonrasını planlama” gibi görünüyor. Halihazırdaki kamuoyu desteği, bir ölçüde silahların susmuş olmasından, bir ölçüde de PKK’nın eylemsizlik karşılığındaki taleplerinin henüz netleşmemesinden kaynaklanıyor. Talepler ortaya çıktıkça tepkiler çoğalacaktır. İşte burada “Akiller”in çift yönlü işlev göreceği anlaşılıyor: Barış sürecine halk desteği sağlarken, halkın beklentisini de süreci yönetenlere yansıtmak... Sürece katılımı sağlamak... Bu da sadece PKK’lıların çıkışına nezaret etmekle olmaz, toplumun sinir uçlarıyla temasla olur. Barış, uzun vadeli ve kalıcı olsun isteniyorsa, Ankara’nın ve İmralı’nın dört duvarı arasından çıkarılıp kitlelerle buluşturulmalıdır. Bunun için de stat amigolarından dizi senaristlerine, ilkokul öğretmenlerinden müzisyenlere, köşe yazarlarından kadın programlarının sunucularına kadar her popüler zeminde destek aranmalıdır. * * * 30 yılda oluşan nefret söyleminin bertaraf edilmesi, “ötekileştirme”ye son verilmesi, barıştan herkesin kazanacağı inancının yerleştirilmesi, güven artırıcı sosyal politikalar geliştirilmesi, şiddete alışmış bir toplumun topyekün rehabilite edilmesi gerekiyor. En baştan başlayıp barışa sahip çıkacak bir nesil yetiştirmeliyiz. Bu yaz Diyarbakırlı, İzmirli, Trabzonlu çocuklar birbirlerinin kentlerinde kamp tatilleri yapsa, birbirinin dilini işitip yemeğini tatsa iyi olmaz mı?",https://www.milliyet.com.tr/yazarlar/can-dundar/akil-insanlar-dan-umulan-1685141
Can Dündar,Barışa karşı demokrasi mi?,28 Mart 2013,"12 Eylül 2010 Anayasa referandumunda “demir leblebi”, yargının kuşatılmasıydı. Hükümet, bu leblebiyi yutturabilmek için üzerine çikolata kapladı. “Çikolata”, 12 Eylül’ün yargılanacak olmasıydı. Bu, kimsenin itiraz edemeyeceği, toplumsal bir talepti. “Niye ikisi aynı pakette” diyenlere “darbeci” dendi. Askeri vesayete karşı olan liberallerin desteği, kitleleri ikna için kullanıldı. Ve referandum kazanıldı. Referandumdan bir ay sonra Hakimler, Savcılar Yüksek Kurulu, iktidara bağlandı; yargı bağımsızlığı darbe aldı. Başbakan, “Yargıya gerekenleri söyledik” diyebildi. Öbür mevzuda ise darbecilerle mahkemeden hastaneye bir-iki telekonferans yapıldı; konu kapandı. * * * Şimdi benzer bir durum kapıda... Bu kez “demir leblebi”, Erdoğan’ın başkanlığı... “Çikolata”nın adı ise barış... “Barış” da tıpkı “darbeyle hesaplaşma” gibi, hepimizin ortak talebi... “Bu kan dursun artık” cümlesinin altına imza atmayacak insan yok gibi... Fakat görünen o ki; hepimizin yemeye can attığı bu çikolatayı ısırdığımızda, içindeki başkanlık senaryosunu da yutmuş olacağız. “İmralı zabıtları”, bu pazarlığı ortaya koydu; muhtemelen o yüzden bunca tepki gördü. Eski tuzağın yakında piyasaya çıkacak yeni sürümünde şu özellik var: “Barış elbette olsun, ama şu başkanlığı bir tartışalım” derseniz, 12 Eylül referandumunda “Hayır” diyenlerin “darbeci” diye suçlanmalarına benzer bir tepki göreceksiniz: “Sen savaş sürsün mü istiyorsun?” * * * Hayır! Hiçbirimiz bu kirli savaşın bir saat daha sürmesine razı değiliz. Barış, büyük ve cesur bir adım... “Ama yetmez...” Barışla birlikte demokrasi ve özgürlük de istiyoruz. Ne var ki, anayasa sandığa geldiğinde yine bize “Seçmece yok. Ya hepsi ya hiç” denecek; barış uğruna anti-demokratik maddelere “Evet” dememiz istenecek. “’Hayır’ derseniz, savaş devam eder” kılıcı, başımızın üzerinde sallanıyor olacak. * * * Erdoğan’ın “Bu kuvvetler ayrılığı denen var ya; önümüze engel olarak dikiliyor” cümlesi, bizi neyin beklediğini ele veriyor. Yüksek yargı tek elde toplanıyor. Yargı ve yasamadan alınan güç, Başkan’a veriliyor. Medya, iktidarın emir ve vetolarına göre şekilleniyor. AB’nin demokratik uyarılar içeren raporu çöpe atılıyor. “Güçlü Türkiye”, Gazze yolunda İsrail askerlerince öldürülen yurttaşları için İsrail’e özür dileten tek ülke olmayı başarıyor; ancak Uludere yolunda kendi askerinin bombalayarak öldürdüğü yurttaşlarından bir özrü esirgiyor. Halen 9 milletvekilinin ve onlarca gazetecinin tutuklu olduğu bir ülke sicilini koruyor. İnsan Hakları Derneği’nin önceki gün açıkladığı rapora göre, mahkemeye sevk edilen “8 bin 300 terör üyesi” ile Çin’i geride bırakarak “en çok teröristi olan ülke” sıralamasında dünya liderliğine yükseliyor. Üniversite, iş dünyası, sivil toplum susuyor. * * * Halkı baskı rejimiyle savaş arasında seçime zorlamayalım. Barışı antidemokratik bir rejimin payandası haline sokmayalım. Barışın meyvesini yemek isterken dişimizi kırmayalım. Libya da, Irak da uzun süre barış içinde yaşadı; yanılmayalım. “Barışı, demokrasi ve özgürlükle birlikte istiyoruz” diye haykıralım.",https://www.milliyet.com.tr/yazarlar/can-dundar/barisa-karsi-demokrasi-mi-1686114
Can Dündar,Savaşın bittiği gün,22 Mart 2013,"Diyarbakır Sabah sabah geldiler. Akın akın, gürül gürül, çoluk çocuk, koşa koşa geldiler. 30 yıldır belki de ilk kez bir Nevruz’a, savaşa gider gibi değil, düğüne gelir gibi geldiler. Türkiye’nin son yıllarda gördüğü en büyük mitingde buluştular. Ve her yılın takviminde gerilimin günü sayılan Nevruz, ilk kez bayram olarak kutlandı. Şehrin 25 km. dışında, Diclekent’in bitişiğindeydi meydan... Son 5 yılda burada, çok katlı lüks binalardan, yeni bir Diyarbakır kurulmuştu. Yeni kentin yeni apartmanları, yeni bir dönemin doğuşuna tanıklık etti.  Çeyrek asırda devrim Diyarbakır Belediye Başkanı Osman Baydemir, ilk nevrozunu 1987’de lise son sınıftayken kutlamış. Otoyol kenarında korka korka ateş yakmışlar. “Polis görse bugün hayatta değildik” diyor. 25 yıl sonra aynı kentin meydanında devasa bir ateş yanıyor. Ve polis, otoyol kenarında izliyor. Değişim inanılır gibi değil.  Öcalan burada Alana yaklaşırken Kürtçe marşlar, “Biz Apo’ya söz verdik/ bu yolda dönüş yok bize” diye haykırıyor. Görevlilerin formalarında da, kürsünün üzerinde de yine Kürtçe “Başkan Apo’ya özgürlük” yazıyor. Öcalan orada: Resmiyle, görüntüsüyle, sesiyle, posteriyle ve en önemlisi mesajıyla...  İnkarın hezimeti Tarihi bir mesajdı. Savaşı başlatan adam, milyonların şahitliğinde “Bitirin” dedi. Mesajın tonu, “Yenildik” havasında değildi; zaten alana bakan, bunu görebilirdi. “İnkar siyaseti”nin hezimetiydi gördüğümüz: Yasak bir dil, yasadışı bir örgüt, mahkum bir lider, ayan beyan oradaydı. Öcalan -hiç ayrıntıya girmeden- süreci şöyle özetledi: “Büyük bedel ödedik, ama kimliğimizi yeniden kazandık. Artık sınır ötesine çekilme vakti...”  İki ortak sözcük Bölgede bundan böyle “silahlı mücadele” yerine konacak iki sözcüğü de verdi Öcalan... 5 sayfalık mektup önce Kürtçe, sonra Türkçe okundu ya... İki metinde aynı söylenen, iki ortak kelime vardı: “Demokratik siyaset...” Zaten bütün mesajın özü de buydu: “Silahlı direniş bitti, sıra demokratik siyasette...” Mektubunda tam 14 kez “demokrasi”den söz etti Öcalan... Sadece 4 kez “silah” dedi; o da vazgeçmeyi haber vermek için...  Erciyes’e birlik mesajı Muhtemelen dağ kadrolarının da aralarında olduğu milyonluk kitle, Öcalan’ın “Mücadelemiz bitmiyor, farklılaşıyor” diyen mektubunu büyük dikkatle, hiç ses etmeden dinledi. Öcalan’dan başka hiç kimse onları buna ikna edemezdi. Ama daha önemlisi, PKK lideri, sadece “kendi dağlarına”, Ağrı’ya, Cudi’ye değil, Kaçkar’a, Erciyes’e de konuştu. “Bölüneceğiz” paranoyasına inat, kardeşlik hukukundan, kucaklaşmaktan, helalleşmekten söz etti. Kendi mücadelesinin aslen içine doğduğu çaresizliğe, bilgisizliğe, köleliğe karşı başladığını, hiçbir ırka karşı olmadığını vurguladı ve eski bir ezberi bozar gibi, güçlü bir hassasiyeti kollar gibi, “Bizi bölmek isteyenlere karşı bütünleşeceğiz” dedi. Alanda evet Türk bayrağı yoktu ama- Niyazi Koyuncu’nun “Koçero”suyla horon tepen Kürtler, bunu kanıtlamak istiyordu sanki...  Erdoğan’ın cümlesi Metindeki birkaç noktaya daha dikkat çekelim: Öcalan ağırlıkla Ortadoğu ve Orta Asya halklarına hitap etti. “Batının çağdaş uygarlık değerleri”ne göz kırptı. Diplomatik bir dille “büyük felaket” ve “Türkiye halkı” kavramlarını kullandı. Başbakan Erdoğan’ın “artık silahlar sussun fikirler konuşsun” cümlesini aynen alarak, ortaklığa atıf yaptı. Muhtemelen İmralı’da varılmış bir mutabakatın sadece ucunu gördük dün; ama o kadarı bile çok önemliydi.  Aşiti-Şaşiti Lakin alandaki hava, mektuptaki hava değildi. Öcalan’ın mektubundan hemen önce “Önder Apo’ya özgürlük” pankartıyla kürsüyü işgal eden poşulu “Halk İnisiyatifi” gerillaları, sert bir konuşma yaptı: “Süreci destekliyoruz, ama AKP oyun oynamaya kalkmasın; nasıl savaştığımızı dost düşman biliyor” dedi. Nitekim alanın ortasına asılı pankartta da Kürtçe “Barış” anlamına gelen “Aşiti” sözcüğü ile “Şaşı” anlamına gelen “Şaşiti” sözcüğünün kafiyesinden yararlanılarak şöyle deniyordu: “Başkan özgür olmazsa barış şaşılıktır.”",https://www.milliyet.com.tr/yazarlar/can-dundar/savasin-bittigi-gun-1683378
Can Dündar,Şu bayrak meselesi...,23 Mart 2013,"Nevruz’da olup bitenleri es geçip işin bir “Bayrak astılar-asmadılar” tartışmasına indirgenmesi yazık... Bölgeyi yıllardır izleyen ve önceki gün o alana hakim olan ruh halini bilen bir gözlemci olarak, lafı çevirmeden söyleyeyim: Orada bir Türk bayrağı olsa muhtemelen dünkü manşet “Silahlara veda” değil, “Bayrak yaktılar” olacaktı. Çünkü alanda kontrol edilemeyen bir grup muhtemelen bayrağa saldıracak, bu, büyük tepkiye yol açacak, miting de nihayetteki yumuşama havasının tam tersi bir nefret dalgasıyla sonuçlanacaktı. * * * Diyeceksiniz ki: “Bayrağa saldıracak adamlarla mı barış yapılacak?” Cevabım: “Evet, onlarla yapılacak.” Bunun böyle olduğunu da herkes biliyor zaten... Ankara’ya küsmüş, silaha sarılıp kopma yoluna girmiş, bölge halkının önemli bölümünü de yanına katmış bir hareketi yeniden ortaklığa çekmenin mücadelesi veriliyor. Diyeceksiniz ki: “Ortaklık bayrağa saygıdan başlar.” Cevabım: “Hayır, maalesef oradan başlayamıyoruz.” * * * Neden mi? Biz bayrağı, inkarla, zorla, eziyetle özdeşleştirdik de ondan... Kürtler, “Türk bayrağı”nı, dağlara kazılmış “Ne mutlu Türküm diyene” yazılarının fonunda gördü en çok... “Türkiye Türklerindir” sloganının yanında gördü. “Türküm, doğruyum, çalışkanım” diye başlayan sabah törenlerinin direğinde gördü... Dışkı yedirmek üzere köylerine gelen askeri cemsenin üzerinde gördü. Siz istediğiniz kadar “Biz ‘Türk’ derken onları da kastediyorduk” deyin; öyle hissetmeyenler için bayrak, “Siz bizden değilsiniz, ama bize boyun eğeceksiniz”in sembolü oldu. Milli Ant da öyle... İstiklal Marşı da öyle... * * * Bir milliyetçiyi tanık göstereyim. Yaşar Okuyan’dan dinlemiştim. MHP’li Okuyan 12 Eylül’de Mamak Cezaevi’ne girdiğinde, kar altında dayakla 20 kez İstiklal Marşı okuduktan sonra hem marştan hem “Önce devlet” sloganından nasıl soğuduğunu anlatmıştı gözleri dolarak... İntihar için ceketinin yakasına bir jilet gizlediğini söylemiş, “Marşı sevenler bile nefret ederek tahliye oldu” demişti. Bir örnek daha hatırlatayım: Birkaç sene önce Demet Akalın Bodrum konserinde seyircisine “Abi ne moron moron bakıyorsunuz, Diyarbakır’dan mı geldiniz” diye seslenmişti. Algı buydu. Diyarbakırlılar dava açtı. Mahkeme “Halkı aşağılama niyeti yoktur” diye karar aldı. Ama Akalın’a “kabahatinden büyük” bir tedbir cezası verdi. Neydi biliyor musunuz: “İstiklal Marşı’nın sözlerini el yazınla bir kağıda yaz ve marş hakkında 5 sayfa yorum yap.” Hangi devlet, halkını milli marşıyla cezalandırır ki? Hangi ulusal marş, falaka niyetine kullanılır ki? “Kahraman ırkıma bir gül” değil mi; “Ne bu şiddet, bu celal...” * * * Önce bayrağı hepimizi kucaklayan müşfik bir battaniyeye, ortaklığımızın aziz bir simgesine dönüştüreceğiz. İstiklal Marşı’nı zorla ezberletilen bir askeri marş olmaktan kurtarıp gönüllü birlikteliğimizin, ortak yaşam irademizin sivil şarkısına çevireceğiz. Sonra her meydanda, hep birlikte gururla sallayıp söyleyeceğiz.",https://www.milliyet.com.tr/yazarlar/can-dundar/su-bayrak-meselesi-1683946
Can Dündar,Yaşasın çaycı hareketi!,14 Mart 2013,"Demirperde çökünce Alman Şansölyesi Kohl, iki Almanya’yı birleştirmek istedi. Görüşmelerde Amerikalılar, “Alman telekomünikasyon hizmetleri bizim gözetimimizde olmaya devam etsin” dedi. Kohl kabul edecek gibi olunca, danışmanları ofisine, iki el arabası içinde 8 bin sayfa belge getirdi. “Bunlar, son 10 yılda Stasi (Doğu Alman Güvenlik Bakanlığı) tarafından kaydedilen telefon konuşmalarınızın dökümleri... Özel görüşmeleriniz dahil” dediler. Kohl, işin vahametini o zaman anladı. * * * Bu bilgiyi aktaran Andy Müller-Maguhn, dijital ortamda insan hakları savaşı veren bir sivil toplum örgütünün kurucusu... Wikileaks belgelerini sızdırarak devletlerin kirli sırlarını ortaya döken Julian Assange, İngiltere’de ev hapsindeyken, Andy gibi “siber özgürlükçüler”le buluşmuş ve tartışmalarından bir kitap hazırlamış. “Şifrepunk”u (Metis Y. 2013) dehşet romanı gibi okudum. Uygarlığımızın geleceğine dair kehanetlerden ürktüm. * * * Geçen asırda devletler silah gücüyle savaşır, sömürürdü. Silah herkesin eline geçip kitleselleştikçe gücünü yitirdi. Asrımızın tiranlarının güç kaynağı, bilgi. Bilgiye hükmeden, dünyayı kontrol edebiliyor. Özgürlük getireceği sanılan internet de bu hükümranlığa hizmet ediyor. Assange, “İnternet, uygarlık için tehdittir” diyor. “Modern otorite”nin tesisine dair korkutucu ipuçları veriyor: Kitaba göre, orta büyüklükte bir ülkenin kitlesel verilerini arşivleyebilecek bir sistemin fiyatı 10 milyon dolar... Bir ülkenin tüm sırları, Boğaz’da yalı fiyatına elinizde... Böyle giderse birkaç yıl içinde dünyada gözetlemeye dayalı devasa bir kontrol sistemi kurulacak. Örneğin telefonları dinleyebilen güç, bunları depolayarak, şantaj ve manipülasyon için kullanarak büyük kudrete kavuşacak. Bu, “kara ütopya” değilse ne? * * * Peki iktidardakilerin kaydedip gizleme, bilgiyle hükmetme baskısına karşı “yurttaşın bilme hakkı” nasıl savunulacak? İnsanlık, sansür barikatını nasıl aşacak? Assange ve arkadaşları, direniş öneriyor: Elimizdeki bilgileri, devletin kaba kuvvetle çözemeyeceği şekilde şifreleyerek... Gerçeği denetleyenlerin giremeyeceği sanal ortamlar yaratarak... Ve kamuya ait bilgilerin şifresini kırıp “sızdırarak”... Wikileaks, aslında bu türden “halka ait olanı halka açma”, “resmi sırları kamulaştırma” eylemiydi; o “sızıntı” sayesinde devletlerin kirli işlerinden haberdar olabildik. Türkiye’de devlete ait internet sitelerine sanal saldırılar düzenleyerek resmi bilgiyi salıveren, yolsuzlukları teşhir eden “Redhack” de benzer bir işlev görüyor. Teknolojiyi bilen bir avuç genç, orduların yapamadığını yapıp barışçıl yöntemle devletin bilgi tekeline kafa tutuyor. “Özel bilgileri sızdırılan mazlumlara mahremiyet hakkı, muktedirlere ise şeffaflık zorunluluğu” düsturuyla bilgiyi demokratikleştiriyor. Devletin saklayarak güçlendiği yerde, toplum da öğrenerek güçleniyor. * * * Demem o ki: “Sızdırma” deyip geçmeyin. “Çaycı” diye alay etmeyin. Devlet şeffaflaşıp toplum demokratikleşene dek, halka ait bilgiyi gizleyerek hükmetmeye çalışanlara karşı yurttaşın bilme hakkı, bazen bir üniversitelinin resmi şifre kırmasıyla, bazen bir çaycının fotokopi çekmesiyle sağlanacak.",https://www.milliyet.com.tr/yazarlar/can-dundar/yasasin-cayci-hareketi-1680031
Can Dündar,"Hanım, bayan, kadın, kız...",10 Mart 2013,"Dünya Kadınlar Günü, kadınlara ne diyeceğimiz konusundaki kafa karışıklığımızı ortaya koydu bir kez daha... Başbakan’ın konuşmasını dinledim: “Hanım kardeşler”ine hitap ediyor. Şiddetten söz ederken “kadın” diyor. Sonra “En az 5 çocuk” diyen bir “bayan”dan söz ediyor. “Kız çocuklar”dan dem vuruyor. Bu sözcüklerin hepsini aynı cinsi tanımlamak için kullansak da galiba her birine farklı anlamlar yüklüyoruz. Seçtiğimiz sözcük de, kadına bakış açımızı ele veriyor. * * * Yakın bir döneme kadar kadına “kadın” denmezdi. Evet, “erkek”in sözcük karşılığı “kadın”dı, ama bir “cins-i latif”ten “kadın” diye söz eden ayıplanırdı. Kaba sabaydı “kadın” lafı; kibar sayılmazdı. Biraz “dişi”yi, yani cinselliği çağrıştırırdı. Evde çalışan hizmetliden de “kadın” diye söz edilirdi gerçi; sosyetede “Kadınıma izin verdim” filan denilirdi. En fenası, artık “kız” olmayanları tarife yarardı “kadın”... * * * Mütedeyyin çevrelerde ona “hatun” veya “hanım” denilirdi. “Bey”ler eşlerinden “bizim hanım” diye söz ederdi. “Efendi”siz “hanım”, halim selim bir teyzeydi. Ama “Hanım”, peşine bir “efendi” takmayı becerebilirse, asalete yakın bir unvan elde eder, “Hanımefendi” olurdu. 1936’da yasaklanan unvan ve lakaplar arasında “hanım” ve “hanımefendi” de vardı. Ama “Zübeyde Hanım”a kimse dokunamadı. * * * “Hanım”, Cumhuriyet’le yerini “Bayan”a bıraktı. Artık kadınların soyadı vardı. Takı, ismin arkasından önüne geldi: “Filanca Hanım” yerine “Bayan filanca” denmeye başlandı. “Bey”ler de “bay”laştı. Memleket Batılılaştıkça İngilizceden devşirme ismiyle “WC”lerin kapılarına “Bay” ve “Bayan” diye yazıldı. Kaçgöç bitip de kadınla erkek aynı mekanda buluşunca konuşmalar da “Baylar bayanlar” diye başlar oldu. “Bayan” voleybol, basketbol takımları kuruldu. “Bayan” tabiri, “kadın mı, kız mı” polemiğinin içine düşmekten çekinen erkeklerin zoraki kibarlık takısı (“Bayan arkadaş arıyorum”), yapmacık iltifat çabası (“Ne kadar hoşsunuz bayan”) haline geldi. “Hanım” sözcüğünden resmen kopan, fikren kopamayan muhafazakar erkekler, yeni dönemde eşlerine otobüste “bayan yanı” yer istemeye başladı. Ama ne kadar uğraşsalar da bu sözcüğe bir türlü alışamadılar. Zorlamayla ömrü uzatılan “bayan”, gündelik dilde de uzayıp “baaayan” oldu. Zamanla “Çocuk oturuyor mu bağyan” diyen minibüsçünün diline, “bayandan araba” satan ilanların eline düştü. * * * Nihayet 80’lerden itibaren kadınlarda “bayan antipatisi” geliştikçe, onlara yaranmaya çabalayan erkekler de dilde sıkıştı. “Kapıyı tutarken ‘Buyurun bayan’ diyoruz; ‘Buyurun kadın’ mı diyelim” serzenişleri duyuldu. Cevap sert geldi: “Kapı tutmanızı isteyen kim?” Çünkü artık “bayan” baymıştı ve kadınlığına sahip çıkan “kadın hareketi”, “Kadının Adı Yok” noktasından “Kadınlar vardır” sloganına evrilmişti. “Kadın” sözcüğü, kadınları “kız”lardan ayıran manidar bir belirteç olmaktan kurtuldukça, bu ayrıma karşı isyan bayrağına dönüştü. “Hanım”ın sinikliği “kadın”la bertaraf edildi. Bu sözcük kargaşasına son vermenin zamanıdır. Benim lügatimde adları “kadın”dır. Geçmiş günleri kutlu olsun.",https://www.milliyet.com.tr/yazarlar/can-dundar/hanim-bayan-kadin-kiz-1678356
Can Dündar,Ona Gülhane’de tören yaraşırdı,05 Mart 2013,"Gözümün önünden gitmeyen bir sahne var: Gecekondu mahallesi... Sel gelmiş, evde ne var ne yok süpürmüş. Çamur diz boyu... Göle dönmüş salonun ortasında gençten bir adam paçaları sıvamış teyp dinlerken, “Yatak yorgan ne varsa gitti, şükür ki teyple Müslüm Baba’nın kasetini kurtarabildim” diyor. Teypten Baba’nın sesi yükseliyor: “Hatırım çiğnendi, kalbim kırıldı/ Ömrümün derdidir, benim meselem.” * * * Varını yoğunu kaybetmişlerin Gür-ses’iydi o... Dinleyicisi, Tatlıses’inkiler gibi “Ben de isterem” diyen iştahlılar değil, dibe vurmuşluğunun kederini şarkılarının efsunuyla dindirmeye çalışan çaresizlerdi: Oto sanayideki yoksul işçiler, mahpushanedeki kader mahkumları, cam silen tinerci çocuklar... “Mazlumların havarisi”, şehrin en dış(lanmış) çeperine doğru söylerdi şarkısını... Dışlananlar da, başlarında “Baba”nın adı yazılı bantlar, ceplerinde jiletler ve haplarla, bir toplu ayine gelir gibi konsere gelir, dövünüp inleyerek, bağrını jiletleyerek sızlanırdı: “Horgörülenlerin Tanrım, isyanıdır bu... Sevip sevilmeyenlerin feryadıdır bu...” * * * 20 yıl kadar önce belgeselini yapmaya niyetlenmiştim. “Kendisi görüşmez, Muhterem Hanım’la görüş” denmişti. Unkapanı’nda buluştuk Muhterem Nur’la... Hayranlık verici bir tevazu ile, “Bizim bu işlerle ilgimiz yok. Bizi mazur görün” demiş, reddetmişti. “Müslüm&Muhterem” sevdasını “Yüzyılın Aşkları” serisine almak istediğimde de cevap aynı olmuştu. Belgeselci olarak üzülmüştüm; ama belgeselinin yapılması için haber gönderenler karşısında “Müslüm Baba” gözümde büyümüştü. Gülhane’de sandalyelerin uçuştuğu bir sahnede, Bakü’de bir stadyum konserinde, Ankara Ulus’ta bir pavyonda, Kızılay’da bir türkü barda izledim kendisini daha sonra... Yalansızdı Müslüm Baba... Mütevazıydı. Sahiciydi. * * * Sonra “piyasa” el attı ona... Ortalıktakiler fazlaca kullanılmış, bıktırmıştı. Satış hacmi de daralmış, market sıkışmıştı. “Diptekiler”e ürün tanıtmak için onların dilini bilen, “kirlenmemiş” birine ihtiyaç vardı. “Baba”, 1997’de “Nerelerdesin”in klibinde mini etekli bir sarışınla kotrada oynadı. Muhterem Nur’un “Aralarındaki samimiyet doğruysa onu terk ederim” sözü basına yansıdı. Ardından reklamlar geldi; “Baba”nın “en güzel boya”yı tarifle başlayan reklam yolculuğu, “en güzel çay”a değin uzandı. Gürses, sillesini yediği, sitem ettiği sisteme dahil oldukça kitlesi de değişti, genişledi. Zaten o arada Türkiye de dönüşmüş, para el değiştirmiş, “Ben de isterem” diyenler istediğine ulaşmış, dünün yasak müziği arabesk, itibara kavuşmuştu. Gürses artık, Gülhane’den çok, “Perakende Günleri”nde söylüyor, televolelerde görünüyordu. Dün aşağılayanlar artık onu baştacı ederken, eskiden uğruna göğsünü jiletleyenler, “Baba”ya mesafe koydu, jilete değecek yeni babalar aramaya koyuldu. * * * Ecelle cebelleştiği günlerde, kendisine ekranda reklam yaptırıldığını gördükçe, o eski münzevi halini özledim içten içe... Dün de “Keşke sosyete camii yerine Gülhane’den, yıllarca feryadını dillendirdiği sahipsizlerin omzunda yolcu edilseydi” diye geçirdim içimden... Ve “Baba”ya, hayat dersi niteliğindeki bir şarkısıyla veda ettim: “Şöhretin, şanın olsa/ Süleyman gibi arın olsa, Son kumsalda yatın olsa/ Bir gün sen de öleceksin.”",https://www.milliyet.com.tr/yazarlar/can-dundar/ona-gulhane-de-toren-yarasirdi-1676337
Can Dündar,İbretlik bir telefon konuşması,09 Mart 2013,"Lütfen şu telefon konuşmasını dikkatle okur musunuz: “- Sayın Başbakanım, Cumhurbaşkanımızla konuştum. ‘Başbakan hemen istifa ederse çok iyi olur, bilahare çok ağır bir durumla karşılaşılacak. Bunu Başbakan’a tebliğ edin’ dediler. Bir milli koalisyona gidilmesini rica ediyorlar. Bir emriniz var mı? - Eee. Ne diyeyim? - Efendim tarihi bir hizmet yapacaksınız. - Tarihi bir hizmet yapmak meselesi değil de, daha çok demokrasiyi bitiririz. - Zatı-aliniz bu istifa ile demokrasiyi kurtaracaksınız. Aksi takdirde sol, demokrasiyi zaten ortadan kaldıracak. İstifanız ve milli koalisyona gidilmesi hiç olmazsa demokrasiyi ve Türkiye’yi ortadan kaldırmak isteyen solu ezmeye büyük ölçüde fırsat verecektir.” * * * Bu konuşma, 12 Mart 1971 günü, 11.00’de gerçekleşti. Arayan, MİT Müsteşarı Korg. Fuat Doğu idi. Aranan, Başbakan Süleyman Demirel... Konuşmanın kaydı, 42 yıl sonra Fuat Doğu’nun arşivinden çıktı; Oktay Pirim ile Süha Abacıoğlu’nun hazırladığı yazı dizisiyle Milliyet’te yayımlandı. Duruma bakın: Asker Cumhurbaşkanı, astı olan MİT Müsteşarı’nı arayıp, “Başbakan’a söyle, istifa etsin” diyor. O da Başbakan’ı arayıp “İstifa ederseniz iyi olur. Demokrasiyi biz ortadan kaldırmazsak, sol kaldıracak. Halbuki milli koalisyonla solu ezeriz” mesajı veriyor. * * * 2004 yılılnda vefat eden Fuat Doğu, bildiğim kadarıyla ilk ve son kez “12 Mart belgeseli” için bizimle konuşmuştu. O telefonun ayrıntılarını kendisinden dinlemiştik. Alıntıladığım kısmın öncesi var: 11 Mart gecesi 21.00’de Genelkurmay Başkanı kendisini arıyor: “Cumhurbaşkanı’na söyle, yarın muhtıra vereceğiz” diyor. Doğu, gece apar topar Köşk’e çıkıyor: “Asker yarın darbe yapacak. Size bildirmemi emrettiler” diye haber veriyor. Cumhurbaşkanı, “Peki Fuat Paşa” deyip yolluyor. * * * Tarihi soru şudur: Fuat Doğu o gece neden Cumhurbaşkanı yerine, kendisinin aslen bağlı olduğu Başbakan’a gidip durumu haber vermedi? Böyle yapsa Demirel o gece darbeci komutanları görevden alabilir miydi? Bu soruyu kendisine sorduğumuzda Doğu şöyle demişti: “Eğer bu haberi verseydim, Demirel seçimle işbaşına gelmiş bir Başbakan olarak karşı çıkacaktı. ‘Ben halk iradesiyle geldim, bir emirle yerimi bırakmam’ diyecekti. Bu mukavemet, daha sert bir darbeyle karşılaşacaktı. Menderes’in durumunu gördünüz. O tabloların bir daha tekerrür etmemesi için Demirel’e bunu söylemedim.” Aynı soruyu Demirel’e de sormuştuk. Hiç aklımdan çıkarmadığım şu cevabı vermişti: “Bizim istihbarat teşkilatı Angola’da iki kabile birbiriyle çarpışmış, şu kadar Zululu, bu kadar Mululu ölmüş, onu size her sabah haber verir; ama Ankara’da altınızı oymuşlar, onu haber vermez.” * * * O telefon konuşmasından sonra muhtıra metni öğleyin radyoda yayınlandı. Demirel istifa etti. “İşi sola bırakmayan” asker, demokrasiyi kendisi ortadan kaldırdı. Sol, zalimce ezildi. Doğu’nun raporunda “serseri” dediği Deniz Gezmiş asıldı. Kapatılsın istediği ODTÜ kapatıldı. Önerdiği gibi solcu hocalar tasfiye edildi. Sağın önü açıldı. Sonuç? “Çekil” dedikleri Demirel, 22 yıl sonra Cumhurbaşkanı oldu. “Şeriat devleti istiyor” dedikleri Erbakan 25 yıl sonra Başbakan koltuğuna oturdu. Türkiye sol bacağı kesik, topal bir demokrasiye mahkum edildi. Askerler bugün “Niye bu hale geldik” diye düşünüyor. Niye acaba?",https://www.milliyet.com.tr/yazarlar/can-dundar/ibretlik-bir-telefon-konusmasi-1678028
Can Dündar,"Ekonomik gelişme, sosyal uyanışı aştı",12 Mart 2013,"12 Mart döneminin Genelkurmay Başkanı Org. Memduh Tağmaç’ın, siyasi tarihimize nakşolmuş bir teşhisi vardır. 15-16 Haziran 1970’teki büyük işçi direnişinden sonra demiştir ki: “Sosyal uyanış, ekonomik gelişmeyi aştı.” 60’ların hareketliliği yüzünden dizginler elden kaçmış, toplumsal dinamizm, sistemin tolere edemeyeceği boyuta gelmişti. Patronlar sendikalardan, rektörler öğrencilerden, rejim muhaliflerden korkuyordu. Çare, dizginleri sıkmak, iktidar yeniden tesis olana dek sosyal uyanışı bastırmaktı. Bu demeçten 9 ay sonra 12 Mart darbesi geldi. * * * Bugün 42. yıldönümünde hatırlıyoruz 12 Mart’ı... Sadece hükümeti devirmekle kalmayan, 60’larda şahlanan toplumsal bilinci ve direnci kırmaya da yarayan bir darbeydi. Darbeden hemen sonraki anayasa değişikliğiyle temel hak ve özgürlükler sınırlandırılırken, askerin ve yürütmenin eli güçlendirildi. Bakanlar Kurulu’na Meclis denetimine takılmadan kanun hükmünde kararnamelerle ülkeyi yönetme şansı bahşedildi. Devlet Güvenlik Mahkemeleri kurularak toplumun üstüne yargının balyozu indirildi. Kamu görevlilerine sendikalaşma yasağı getirildi. TRT’nin özerkliği kaldırıldı, üniversite özerkliği sınırlandı. Sosyal uyanış, sermayenin çıkarlarına göre baltalandı. * * * 1970’ler, kaybedilen hakları geri alma mücadelesiyle geçti. O mücadele “Toprak işleyenin, su kullananın” sloganıyla Ecevit’i iktidara getirdi. Sosyal uyanış, yine de tam bastırılamamıştı. Sol iktidarı devirecek, yükselen işçi ve öğrenci hareketinin önünü kesecek, yerine milli cepheyi getirecek provokasyonlar, o dönem başladı: Kanlı 1 Mayıs 1977... 16 Mart 1978 İstanbul Üniversitesi katliamı... 1979’da TÜSİAD’ın hükümete karşı gazete ilanları... Peşinden gelen suikast, sabotaj, saldırılar dalgası... Bütün bunlar da yetmeyince inen 12 Eylül baltası... * * * 12 Eylül, 12 Mart’tan farklı olarak, hükümeti değiştirip gitmedi. Bunun yetmediği görülmüştü. Muhalefet, idamlar, işkenceler, sürgünlerle ezilirken bir yandan da toplumsal uyanışa daha kalıcı bir fren mekanizması getirildi. Eğitimin tutuculaştırılmasından sendikal örgütlenmenin kısıtlanmasına, topluma din pompalanmasından “yeni afyon” televizyonun yaygınlaştırılmasına kadar bir dizi ”uyuşturucu” önlem alındı. Uyanış, bir daha uyanamayacak halde bastırıldı. * * * Bugün neredeyiz? Sendikalar ezik. Üniversiteler suskun. Sokaklar ıssız. Yeni kuşak, kendini kurtarma peşinde... Medya uysallaştırıldı. Televizyonla uyuşturulan, sadakaya alıştırılan yoksul halk, geçim uğruna özgürlüklerinden vazgeçti, duyarlılığını kaybetti. 12 Mart’ın düşü, 40 yıl sonra gerçek oldu: Uyanan dev, çok ağır bedeller ödetilerek kıstırıldı. Sosyal uyanış, ekonomik rant uğruna bastırıldı. İktidarın önünde eğilen yeni zenginlerin sendikal engellere takılmadan servetini katlayabileceği, iktidarın muhalefetle uğraşmadan rahatlıkla hükmedebileceği bir düzen yaratıldı. * * * Darbecilerle hesaplaşmak iyi de; asıl işimiz darbelerle hesaplaşmak olmalı... Ve işe, zorla uyutulan devi uyandırmakla başlamalı.",https://www.milliyet.com.tr/yazarlar/can-dundar/ekonomik-gelisme-sosyal-uyanisi-asti-1679217
Can Dündar,‘Ya PKK’nın boşluğuna Hizbullah yerleşirse?’,17 Mart 2013,"Diyarbakır gelecek hafta, tarihinin en büyük nevruzunu kutlamaya hazırlanıyor. Güneydoğu’da başka yerde etkinlik olmayacak, “çevre”, Diyarbakır’a akacak. Bunun için büyük hazırlık var. Dışişleri Bakanı Ahmet Davutoğlu önceki gün Diyarbakır’da Belediye Başkanı Osman Baydemir’le bir araya geldi. “Allah muhabbetimizi daim eylesin” dedi. Baydemir’in Davutoğlu’na verdiği mesaj şu: “Türkiye Kuzey Kıbrıs’a, Kerkük Türklerine nasıl soydaşı olarak sahip çıkıyorsa Suriye’deki, Irak’taki Kürtlere de aynı şekilde sahip çıkmalı.” Bu çağrının Davutoğlu’nun vizyonuyla kesiştiği açık... Muhtemelen ziyaretinin bir amacı da bu...  PYD faktörü Buradaki kilit gelişme, bugüne dek Suriye rejimi ile muhalifler arasındaki çatışmaların dışında kalan “PKK’nın Suriye kolu” PYD’nin geçen ay Özgür Suriye Ordusu ile rejime karşı mücadele için ittifak yapması oldu. PYD, bölgedeki bazı kilit mevzileri de çatışmasız teslim aldı. Ankara daha önce PYD’nin bahsi geçince “Suriye’nin kuzeyinde bir oluşuma izin vermeyiz” diyor ve “Burası Suriye, siz kendi işinize bakın” cevabını alıyordu. Kürtlerin Özgür Suriye Ordusu ile ittifakı Ankara’nın PYD’ye karşı tavrını da yumuşatmış görünüyor. Suriye’deki yeni yapılanmanın kilit aktörlerinden birinin Kürtler olacağı düşünülürse, bugünlerde bir PYD temsilcisinin Ankara’da ağırlanması hiç sürpriz olmayabilir.  Erdoğan’a güveniyorlar mı? Diyarbakır’da Davutoğlu ile Baydemir’in el ele görüntü verdiği sıralarda, İstanbul’da BDP Eşbaşkanı Gültan Kışanak da köşe yazarlarına, “başkanlık sistemine yeşil ışık” yakan mesajı veriyordu. Bu mesaj, Öcalan’ın zabıtlara yansıyan sözleriyle birlikte okunduğunda, barış sürecinin, Erdoğan’a başkanlık yolunu döşediği algısına yol açıyor. BDP’lilerin hiç hoşlanmadığı bu algı, sürecin yumuşak karnı olmaya başladı. Aslında özel sohbetlere girildiğinde anlaşılıyor ki, BDP’deki hakim hissiyat, Erdoğan’a karşı güvensizlik... Daha iki yıl önce “Ben olsam Öcalan’ı asardım” diyen Başbakan’ın bugün onunla müzakereye oturması, samimi bir çözüm çabasından ziyade başkanlık hedefine dönük bir taktik olarak görülüyor. Asıl niyetin silahları susturduktan sonra BDP’yi bertaraf edip Köşk’e çıkmak olduğundan kuşkulanılıyor. Ancak sürecin zarar görmemesi adına bu konu fazla dillendirilmiyor.  “Çekilme zor” Kürtler cephesine gelince... İmralı zabıtlarının yayını, “parti disiplini” boyutu dışında endişe yaratmamış. Tersine sürece katkı yaptığı düşünülüyor. Zaten hem Kandil, hem Avrupa kanadı, Öcalan’a sadakat mesajı verdi. Karayılan’ın açıklamasından da destek çıktı. Her daim “Muhatap Öcalan’dır” diyenler başka türlü davranamazdı. Ancak endişeler yok değil: Bunlardan biri, Öcalan’ın tecrit koşullarında müzakere yapmasının zorluğu... İkincisi ise çekilme konusu... Öcalan’ın PKK’ya 16 Haziran’a kadar sınır dışına çekilme çağrısı yapacağı haberleri üzerine görüştüğüm, Kürt hareketinin önde gelen bir ismi, temkinli konuştu: “Eylemsizlik tamam, ama çekilme ve silah bırakma zor” dedi. Kaygıları şunlar: Öcalan’ın istediği gibi, çekilmeye nezaret edecek bir Meclis denetimi mümkün görünmüyor. Ya çekilme sırasında -daha önceki gibi- bir operasyon olursa? Ya çekilen PKK’nın boşluğuna bölgedeki başka bir silahlı güç, mesela korucular veya Hizbullah yerleşirse? Ya bölgenin çatışma ortamında yetişen “fırtına çocukları”na söz geçirilemezse?  Kürt sorunu bitmiyor Kaygılar bunlar... Umut da var elbet, ama hep itidalin kundağında... “Bu iş bitiyor” havası pompalanmıyor Güneydoğu’da... Yine önde gelen bir Kürt siyasetçinin teşhisiyle noktalayayım: “Aslında Kürt sorunu bitmiyor; o, daha epey vakit alacak. Şimdilik sadece Kürt muhalefeti nitelik değiştiriyor.”",https://www.milliyet.com.tr/yazarlar/can-dundar/ya-pkk-nin-bosluguna-hizbullah-yerlesirse-1681368
Can Dündar,Ya bu fotoğrafa ne diyeceğiz?,07 Mart 2013,"1931 SİVAS AŞIKLAR BAYRAMI-En sağda Âşık Veysel Bu ay Âşık Veysel’i 40. ölüm yıldönümünde anacağız. Büyük ozan, önceki gün siyasetin gündemindeydi. Veysel’in tek parti döneminde sazıyla Sivas’a giremediği, jandarmanın sazını alıp kırdığı söylendi. O dönem sazın gerici bir müzik aleti sayıldığı, CHP’nin polise, ”Sazı gördüğünüz yerde yakın” emri verdiği doğru mu? * * * 3 yıl önce, bizim ekipten Hacı Mehmet Duranoğlu, Âşık Veysel için “Küçük Dünyam” belgeselini çekti. Danışmanlığını yaptığım, Kalan Müzik’ten DVD’si çıkan bu belgeselde, Veysel’in hayatı, kendi sesinden anlatılıyordu. Dün o kayıtlara yeniden girdim, Hacı’ya danıştım. Veysel’in 37 yaşına kadar Sivas merkeze gidemediği doğru... Sivrialan, semah dönülüp cem yapılan bir Türkmen köyü... Veysel, köyünden çıkıp sazıyla Sivas’a gidemediyse, burada siyasi baskıdan ziyade bugün hala süren mezhep bağnazlığının ve sazı “şeytan icadı” sayan darkafalılığın izini aramak gerekir. (“Bunu çalan anlar kendi/ şeytan bunun neresinde”.) Köşede Veysel’in en eski fotoğrafı var. 5 Kasım 1931’de Sivas Aşıklar Bayramı’nda çekilmiş. Bayram fikrinin de sahibi olan, Sivas Maarif Müdürü Ahmet Kudsi Tecer’in “Sivas Halk Şairleri” kitabında yayınlanmış. Veysel o gün, ilk kez Sivas’a gidiyor. Üç gün türkü söylüyor. Orada aldığı “Halk Şairi” belgesi ile, sazıyla Anadolu’yu geziyor. Cumhuriyet’in 10. yılı gelince, Nahiye Müdürü, Veysel’e bir destan yazmasını öneriyor. O da ilk şiirini, Cumhuriyet ve Atatürk için yazıyor. Şiir çok beğenilince “Gazi’ye gönderelim” diyorlar. Veysel sazını kapıp Ankara’ya koşuyor. Başkent’te saray musikisi yerine çok sesli müziğin gözde olduğu dönem... Ancak halk müziği karalanmış değil; tersine, yeni ulusun müziği, halk ezgilerine dayandırılıyor. Köydeki halk şairlerini bulup yarıştıran idare, saz kırdırır mı? * * * O dönem kolluğun zulmü, Veysel’in sazına değil, kılığınadır. Ozanın kıyafetini beğenmeyen polis, onu sazına tel almak için geldiği Ulus’taki Karaoğlan çarşısına sokmaz. O da Hakimiyet-i Milliye gazetesine sığınır. Destanını oradakilere okur. Çok beğenilen destan gazeteye basılır. Altında şu yorum vardır: “Bir ihtilal hareketi, üç telli saz üzerinde ses verdiği, yani halkın iç katlarında yankılandığı zaman köklenmiş demektir. Bu şairi, sazı ve sözü ile Anadolu köylerinde dolaştırınız.” 3 Nisan 1934 tarihli Hakimiyet-i Milliye’de çıkan bu çağrı, Veysel için dönüm noktasıdır. O günden sonra “uzun ince bir yol”a çıkar, radyoda konser, Köy Enstitüleri’nde ders verir. Ve sazı -yakılmak şöyle dursun- her gittiği yerde itibar görür. * * * Evet, tek parti dönemi vahim hatalarla doludur; ama bugün Veysel’i biliyorsak, özetlediğim “tek parti teşviki” sayesindedir. Ha Veysel hiç mi baskı görmemiştir? Doğru sözü olup da baskı görmeyen mi var; o da görmüştür. Ne zaman mı? Demokrat Parti döneminde “Vatan Cephesi”ne katılması istendiğinde... (Bkz: Veysel Kaymak: “Âşık Veysel’li Yıllar”, Ürün, 1997) Veysel daveti kabul etmeyince köyüne hapsedilir. O da kızar ve şunları yazar: “Manasız mantıksız Vatan Cephesi, Vatan milletindir, bu neyin nesi, Maksat Menderes’in seçim dalgası, Menderes yok, memleket var bu yolda. Demokrasinin budur rejimi, Vatan milletindir, kim kovar kimi, Sıkma savcıları, kovma hakimi, Şekavet yok, adalet var bu yolda.” Neymiş?",https://www.milliyet.com.tr/yazarlar/can-dundar/ya-bu-fotografa-ne-diyecegiz-1677169
Can Dündar,CHP için bölünme vakti mi?,16 Mart 2013,"Başbakan’ı eleştirmenin giderek güçleştiği yerde en kolayı CHP’ye vurmak... O yüzden tehlikeli sularda yüzmekten çekinen köşelerde habire CHP’ye öğüt ve hakaret okuyorsunuz. Bugün olağanüstü toplanacak olan CHP Parti Meclisi, muhalefetin “yumuşak karnı” olan iki konuyu, Kürt açılımı ile anayasa değişikliğini görüşecek. “Ulusalcılar”, barış sürecine verilen desteğin Erdoğan’ın başkanlığına hizmet ettiği inancıyla Anayasa Komisyonu’ndan çekilmeyi savunuyor. Parti yönetimi ise “Komisyon’un içinde olmak dışında olmaktan iyidir” diye düşünüyor. İmralı görüşmelerine verilen desteği görerek “bekle-gör” politikası izliyor. İki ekibin birbirine diş bilediği malum... Parti içinde giderek sertleşen tartışmanın kızışmaması, çok sesliliğin dışarı sızmaması için konuşma yasağı uygulanıyor. * * * Ben çok sesi severim. Daha doğrusu, çok sesi, tek sese tercih ederim. “Şefe biat” şiarıyla kurulmuş lider partileri tek seslidir; şef konuşur ve sonuçta hep onun dediği olur. Oysa çağdaş insan, bilgiyi, fikri, lideri sorgular. İtirazsız itaat etmez. Doğruyu, kuşkunun tezgahında sınar. O yüzden de demokratik örgütler, lider diktasına dayalı kışla yapılanmaları gibi dikensiz gül bahçesi değildir. Tartışma, karar alma mekanizmasının olmazsa olmazıdır. O açıdan tabii kaosa dönüşmedikçe- CHP’nin tartışmasından değil, iktidar partisininki gibi “Lider ne diyorsa doğrudur” inancına teslim olmasından endişe etmek gerekir. * * * Zaten CHP’nin sorunu çok tartışması değil ki; doğru dürüst tartışmaması... Yıllardır kitap fuarından çok CHP kurultayına katılmışımdır; delege pazarlığından vakit kalıp da hayati konuların derinlemesine tartışıldığını hatırlamıyorum. Bugün de en ciddi konularda CHP’nin fikrini bilmiyoruz. Faşizan sesler çıkıyor; üstü örtülüyor. İmralı zabıtları açıklanıyor; “Hele Başbakan bir şey söylesin” dışında argüman duyulmuyor. “Her kafadan bir ses çıkmasın” kaygısıyla, partiden hiç ses çıkmıyor. Bu tavır, Kürt sorununda bir dönem en cesur raporlara imza atmış bir sosyal demokrat partiye yakışmıyor. * * * Çokları CHP’deki ihtilafın bir kopma ya da tasfiye ile sonuçlanacağını düşünüyor. Ben sanmıyorum. Ulusalcılar, hem kendilerini partinin gerçek sahibi olarak görüyor, hem de koparlarsa varlık gösteremeyeceklerini biliyor. Bir kopma değil, tasfiye olursa CHP yönetiminin “Ulusalcılar ne tepki verir” baskısından kurtularak yenilenme konusunda daha cesur olabileceğini düşünen çok, ama partide tek sorunun ulusalcılar olmadığı gerçeğine bakınca buna inanmak da zor. Üstelik, ulusal düzeyde “Farklılıklarımız zenginliğimizdir”i savunan bir partinin, kendi içinde farklılıkları zaaf sayması da izah edilemez. Yine en sağlıklısı, demokratik bir zeminde enine boyuna tartışıp net bir parti görüşü oluşturmak ve iç çatışmadan bir an önce kurtulup dış mücadeleye kilitlenmek... Bugünkü Parti Meclisi bunu yaparsa, kopmanın değil, ortak akıl kurmanın miladı olabilir. Olmuyorsa da, belki en hayırlısı herkesin kendi yoluna gitmesidir. Her iki seçenek de, içerde birbirini yerken dışarıya hiç sorun yokmuş rolü yapmaktan iyidir.",https://www.milliyet.com.tr/yazarlar/can-dundar/chp-icin-bolunme-vakti-mi-1680949
Can Dündar,Medya,03 Mart 2013,"“Tayyip Erdoğan hangi sorumluluğu hissediyorsa, medyanın da başlıklarla, köşe yazılarıyla aynı sorumluluğu hissetmesi lazım.” Başbakan, Viyana dönüşü uçakta gazetecilere söylediği bu cümleyi, dün doğrudan Milliyet’in “İmralı zabıtları” manşetini hedef alan sözleriyle bir adım öteye götürdü: “Çözüm sürecine katkıda bulunmak istiyorsanız bu manşeti atamazsınız. Böyle gazetecilik yapacaksan, batsın senin gazeteciliğin” dedi. * * * Başbakan medyanın “sorumlu” davranması gereği konusunda haklı... Sorun, medyanın kime karşı “sorumlu” olduğunda... Uygar dünyada medya, “iktidara” karşı değil, okuruna, mesleğe, hakikate, tarihe karşı sorumludur. İktidara göre hizalanırsa “devletin ideolojik aygıtı” haline gelir; ona da medya denmez. Çoğulcu demokratik sistemlerde ise, medya, iktidarın uygulamalarını denetleyen, aşırı güç kullanmasını engelleyen bir denge organıdır. * * * Milliyet, ben dahil, yazarlarının büyük çoğunluğuyla barış sürecine ilk günden destek verdi. Başbakan’ın siyasi risk alan tavrını cesaretlendirdi. “İmralı zabıtları” haberi ile de, kamuoyunu doğrudan ilgilendiren bir konuda, okurunu gelişmelerden haberdar etme işlevini yerine getirdi. Hakikatin ifşası çözüm sürecine engel sayılıyorsa, kusuru hakikatte ya da onun ifşasında değil, sürecin yönetiminde aramak gerekir. * * * Toplum içinde “daha sorumlu gazeteler” okumak isteyenler olabilir. Onlara uygun gazeteler var; hem de fazlasıyla... İsteyen onları okuyabilir. Ama Başbakan bütün gazetelerden ve köşelerden hükümetin sorumluluk anlayışına tıpatıp uymasını beklerse ve bunu dünkü üslubuyla dile getirirse, korkarım bir daha geleceğinize dair haberleri okuyamazsınız gazetelerde... Gazetecilik böyle olmaz. Bu toplum da, o kalıba sığmaz.",https://www.milliyet.com.tr/yazarlar/can-dundar/medya-1675533
Can Dündar,Saflar yeniden belirlenirken...,02 Mart 2013,"Bazı dönemler, insan yazdığı gazeteyle gurur duyuyor. Bu dönem, onlardan... Milliyet bir süredir, gündem belirliyor; biz de bunun keyfini sürüyoruz. Arkadaşımız Namık Durukan “İmralı zabıtları” ile çok önemli bir habere imza attı. İçeriğinin süreci nasıl etkileyeceği tartışılır; ama tartışılmayacak şey, bunun dünyanın her yerinde, “psikolojik harekat çabası” değil, şeffaflığa hizmet eden gazetecilik başarısı sayılacağıdır. Haberi eleştiren meslektaşlarımız arasında “Elime gelse de yayımlamazdım” diyen varsa, gazetecilik algısını yeniden sorgulamalıdır. * * * Haber aslında, “Türkiye’de iki kişi arasında konuşulan, sır değildir” tezinin sağlaması oldu. Kamuoyu, müzakerelere dair ilk şoku Oslo sızıntısında yaşamıştı. O yüzden bu haber, o kadar sarsmadı. Hatta tersine, sürecin “istinat duvarı”nın bu türden sürprizlere hazırlıklı ve dayanıklı olduğunu kanıtladı. Yazılanlar, Öcalan’ın üslubunu tanıyanları da şaşırtmadı. “Başarısızlık halinde 50 bin kişiyle halk savaşı olur” vs. sözleri yeni değil. Kabul edin etmeyin, reel politiğe bakıldığında hükümeti de endişelendiren bu ihtimal, PKK’nın masadaki tek kozudur. Devlet, silahların gölgesinde olmayan barış fırsatını, 1999’da kaçırdı. Elleri bağlı “Apo”nun, bugünün özgüvenli “Sayın Öcalan”ına dönüşmesini atalet içinde seyretti. Şimdi tam barış sürecine girilmişken Kandil’e bomba yağdırmak bu gerçeği değiştirmez, olsa olsa pekiştirir. * * * Zabıtların yayımlanması, Hükümet ve BDP’ye zarar verdi; Öcalan ve MİT’e yaradı. Öcalan, sözleriyle kendisinin BDP ve PKK üzerindeki hakimiye-tini gösterdiği gibi, MİT’in süreçteki ağırlığını da göz önüne serdi. Öte yandan BDP’yi bir “emir eri” konumuna indirgedi; Hükümet’in “Müzakere yok” tezini de boşa çıkardı. Artık bu kelime oyunlarından vazgeçilse iyi olmaz mı? * * * Kayda geçen sözlerin yarattığı asıl sorun ise, barış sürecinin başkanlık hazırlığıyla ilişkilendirilmesi oldu. Her ne kadar Öcalan, AK Parti’nin tasarladığından farklı olarak, güçler dengesine dayalı bir sistemden söz etse de Erdoğan’ın başkanlığına verdiği destek, kamuoyunda “Barış süreci denilen şey, içinden ‘AK Parti-BDP anayasası ve Başkan Erdoğan’ çıkaracak bir matruşkadır” izlenimi doğmasına yol açtı. Bu algı, sürece silah tehdidinden daha fazla zarar verecektir. Abdullah Öcalan’ın Erdoğan’ın başkanlığına destek verdiği gün, Abdullah Gül’ün “Konjonktürel olmamalı” diyerek Erdoğan’ın başkanlığına mesafe koymasının da, altını çizmek gerekir. * * * Dünkü yorumlar içinde nispeten az dillendirilen boyut, PKK liderinin, Gülen cemaatine açıktan tavır alması ve “MİT’e darbe planlayanların, Ergenekon’dan farkı yok” demesidir. Dünkü Zaman’ın “Derin Güçler Devrede” manşetiyle karşıladığı, MİT’in ise muhtemelen keyifle okuduğu bu ifade, siyasette kartların yeniden dağıtıldığının, eski ittifakların dağılıp yenilerinin kurulduğunun göstergesi... Belli ki 2014 yolunda yeni tasnif, barış üzerinden oluşacak ve “taraflar”, bu süreçte son ve derin bir hesaplaşmaya girişecek. Saflar yeniden belirleniyor. Her türden sürprize hazır olalım.",https://www.milliyet.com.tr/yazarlar/can-dundar/saflar-yeniden-belirlenirken-1675180
Can Dündar,"Burası Türkiye, hep sürprizlere gebe",24 Şubat 2013,"Okurlar nerede görse soruyor: “Barış sürecinden umutlu musun” diye... Hep temkinli cevap veriyorum: “Umarım başarılı olur. Ama unutmayalım: Burası Türkiye... Her zaman sürprizlere gebe...” * * * 16 Şubat 1999 günü Öcalan Türkiye’ye getirildiğinde herkes PKK çöktü sanıyordu. Ecevit, o gün yaptığı tarihi açıklamada, “Devletimizle baş edilemeyeceğini herkes anlamalıdır” diyordu. Öcalan’ın 11 metrekare bir hücreden, hem de dünyayla bağı kopukken, örgütü 12 yıl boyunca yönetebileceğini ve sonunda “baş edilemez” denilen devletle görüşmelere başlayabileceğini pek kimse tahmin edemiyordu. Bugün onu getiren komutan içerde; Öcalan, müzakerede... O yüzden dedim ya; “Burası Türkiye... Her daim sürprizlere gebe...” * * * Düşünün; Dün sabah İmralı yoluna çıkan deniz aracının bir benzeri, bir başka cumartesi sabahı aynı adaya yanaşmıştı: Tarih: 16 Eylül 1961’di. Feribottaki yolcu, devrik Başbakan Adnan Menderes’ti. Henüz kendisi bilmese de “anayasayı ihlalden” aldığı idam cezasından sonra, asılmak üzere adaya götürülüyordu. İmralı, o günden beri tarih kitaplarında hep bir utanç adası olarak kayıtlı kaldı. Ya Menderes? 30 yıl sonra itibarı iade edildi. Naaşı devlet töreniyle anıt mezara taşındı. Adı, havaalanlarına, üniversitelere, caddelere verildi. Onu anayasayı ihlalden asan Türkiye, o yaz, anayasasını sil baştan yeniledi. * * * Deniz Gezmiş’lerin yargılanmasında da öyle olmadı mı? Onlar, anayasayı ihlalden idamlarının istendiği mahkemede 1961 Anayasası’nı savunuyorlardı; onları yargılayan askeri yönetim, anayasayı değiştirip verilen hakları geri almaya hazırlanıyordu. Türkiye burası... Çelişkiler tarlası... * * * Geçen haftanın fotoğraflarını hatırlayın: Kültür Bakanı Ömer Çelik, göreve başlar başlamaz, bir dönem “vatan haini” diye damgalanan Yaşar Kemal’i ziyarete gidiyor, onu övgüye boğuyor. AB Bakanı Egemen Bağış, Paris’te yine “vatan haini” diye suçlanmış, hapis yatmış, dışarı kaçmış iki sanatçının, Yılmaz Güney ile Ahmet Kaya’nın mezarlarını ziyaret ediyor. Yazdıkları romanların, çektikleri filmlerin, söyledikleri türkülerin, sözlerin bedelini, hapsedilerek, linç edilerek, gurbette ölerek ödeyenler, iktidar gözünde itibara kavuşuyor bugün... Devlet, Yılmaz Güney’le ölümünden 30 yıl sonra, Ahmet Kaya’yla ölümünden 12 yıl sonra barışıyor. Yaşar Kemal, devletin zulmünü de iltifatını da aynı ömür içinde görebiliyor. Nazım Hikmet örneğinde “iade-i itibar”ın yarım asır sonra geldiği düşünülürse devletin pişmanlık hızının giderek arttığı söylenebilir. * * * İşte yine koster yola çıkıyor. Yine bir anayasa tartışmasının ortasında, “Anayasal nizamı silah zoruyla değiştirmeye kalkışmak”tan müebbet alan Öcalan, şimdi içerde Anayasa Komisyonu üyeleriyle anayasa değişikliğini görüşüyor. Burası Türkiye... Her daim sürprizlere gebe...",https://www.milliyet.com.tr/yazarlar/can-dundar/burasi-turkiye-hep-surprizlere-gebe-1672648
Can Dündar,Barış sürecini sermaye mi tetikledi?,26 Şubat 2013,"Son yıllarda yaşadığımız siyasal dönüşümün perde arkasında, küresel sermayenin ticaret iştahının rolünü araştıran bir inceleme ne kadar ilginç olurdu. * * * Alman Başbakanı Merkel’i Maraş’ta Patriotları incelerken görünce aklıma geldi: 2002 başında da Rus Genelkurmay Başkanı Türkiye’ye gelmişti. Onu ağırlayan Türk mevkidaşı Org. Kıvrıkoğlu, Rusya’dan S-300 füzeleri almak istiyordu. Washington’un hoşuna gitmeyen bir niyetti bu... Kıvrıkoğlu zaten “Amerika’yı ziyarete gitmeyen tek Türk Genelkurmay Başkanı” olarak ünlenmişti. Ankara’ya gelen ABD Savunma Bakanı ile de görüşmemiş, “Çin ziyaretimin hazırlığıyla meşgulüm” demişti. Çin’den sonra da Rusya’ya gitmişti. Orada, “Irak’ın toprak bütünlüğünün arkasındayız” ortak açıklaması yapılmıştı. TSK’nın, Kuzey Irak’ta Kürt devletini destekleyen ABD’ye karşı, Çin-Rusya alternatifini yokladığı dönemdi. Sonraki gelişmeleri tarih sırasına koyalım: Kıvrıkoğlu’nun Rusya gezisi: Haziran 2002. Ergenekon’la ilgili ilk ihbarın gelişi: Temmuz 2002. Meclis’te Irak tezkeresinin reddedilişi: Mart 2003. Amerikalıların Türk askerinin başına çuval geçirişi: Temmuz 2003. Sonra Kıvrıkoğlu ekibi gitti, Ruslarla füze pazarlığı da bitti. Bugün NATO füzeleri koruyor sınırımızı... * * * Bir de enerjiye bakalım: 2003’te ABD, Irak’ı işgal etti. Orduyla beraber, petrol devleri de bölgeye akın etti. 20 ülkeden 40 şirket, “dünyanın en büyük enerji kaynağına sahip bölgelerinden biri” sayılan Kuzey Irak’ta enerji anlaşması imzaladı. İşgale ortak olmayan Türkiye, paylaşıma da sokulmadı. Tersine oradaki PKK varlığına göz yumularak cezalandırıldı. Washington o dönem “Irak’ın toprak bütünlüğü” diye tutturan Ankara’ya hep “Erbil’le yakınlaş” dedi. Sonuçta Türkiye, Barzani’ye yanaştı; enerjide Rusya’ya bağımlılığını azaltmak için Kuzey Irak doğalgazına talip oldu. Ve Erbil, bu yılbaşında, tarihinde ilk kez Bağdat’tan bağımsız olarak, Türk limanları üzerinden petrol ihraç etti. İşte o zaman roller tersine döndü. Ankara’ya “Erbil’le yakınlaş” baskısı yapan ABD, birden “Bu ticaretten Irak’ın bütünlüğü zarar görür” demeye başladı. Hafta sonu Türkiye’ye gelecek Amerikan Dışişleri Bakanı’nın çantasındaki konulardan biri bu... Hürriyet’te Cansu Çamlıbel, Kuzey Irak’ta ilk petrol anlaşmasını yapan Genel Enerji’nin Başkanı Mehmet Sepil ile konuştu. Sepil’e göre, “Amerika, Türkiye ile Kürtlerin enerji yakınlaşmasının, Irak’ın parçalanmasına sebep olabileceğini söylüyor”. Sepil, son İmralı sürecinin de, “kesinlikle”, Kuzey Irak’la gelişen ticaretin sonucu olduğuna inanıyor. O zaman zor soru şu: ABD Türklerle Kürtlerin işbirliğini çıkarına aykırı bulursa sürece destek mi olur, köstek mi? Ya Öcalan? Geçen hafta, “Beni buraya kim getirdiyse Paris katliamını da o yaptı” derken Washington’u mu işaret etmiştir? * * * Her gelişmeyi küresel komplolara bağlayanlardan değilim. Ama “dış dinamik”in ihmal edilmesinden yana da değilim. Her darbeyi destekleyen ABD’nin, şimdi neden “Darbeciler yargılansın” pozisyonuna geçtiğini, düne kadar Kürt devletinden yanayken şimdi niye Irak’ın bütünlüğünü istediğini kavramalıyız. Buna rağmen “bin yıl sürecek” 28 Şubat’ların tasfiyesinden ve barıştan yanayız. Ömer Laçiner’in Zeynep Miraç’a söylediği o kırık cümleyle bitireyim: “Keşke biz yapabilseydik.”",https://www.milliyet.com.tr/yazarlar/can-dundar/baris-surecini-sermaye-mi-tetikledi-1673502
Can Dündar,Derdimiz Darwinistler mi?,19 Şubat 2013,"Bilim Bakanı ne iş yapar? Kamu adına, bilimsel gelişmeye fon yaratır değil mi? Türkiye’nin Bilim Bakanı, Akşam’da “Darwinistler”i eleştirmiş: “Darwin’i inanç haline dönüştürmeyin. Bilimle inanç arasında fark var” demiş: “Bir şeyin bilimsel olması için ondan şüphe edilmesi lazım. Oysa inanç, şüphe kaldırmaz.” * * * Doğru, ama Türkiye’nin sorunu o değil ki... Bugünkü sorun, “inanç”ın “bilim”i tartıştırmaması... TÜBİTAK dergisinden Darwin kapağının çıkarılması... Kapağı yapanların görevden alınması... İnancın, din kitaplarından taşıp biyoloji kitaplarına sızması... Buna kim engel olmalı? Bilim Bakanı değil mi? Ya o da inancı bilimmiş gibi dayatanlar yerine, bilimi inanca çevirenlere karşı çıkıyorsa? Erkek haklarını savunan Kadın Hakları Bakanı’na dönmez mi? * * * İnançla bilim arasında asırlarca kanlı savaşlar yaşandı. Sonunda bazı coğrafyalarda inanç, devlet görevinden alındı, vicdanlara bırakıldı. Bazı coğrafyalarda ise inanç adına bilim itilip kakıldı. Ya hayatta en hakiki yol göstericinin bilim olduğu “inancı” üzerine kurulan Türkiye Cumhuriyeti nerede duruyor? 5 yıl önce bu köşede, Turan Eser’in verileriyle, cami, hastane ve okul sayılarını kıyaslamıştım. (http://www.milliyet.com.tr/2007/06/21/yazar/dundar.html) 1200 hastanemiz, 67 bin okulumuz, 85 bin camimiz vardı. Kültür Bakanlığı’nın bütçesi 632 trilyon TL., şimdi “Bilim”i de içine alan Sanayi ve Ticaret Bakanlığı’nın bütçesi 280 trilyon iken, Diyanet’e 1,7 katrilyon veriliyordu. Bu, 8 bakanlığın bütçesine eşitti. Geçenlerde Eser’le yeniden buluştuk. Verileri 5 yıl sonra Birgün için revize etmişti. Buyurun, son resmi rakamlarla kendimize gelelim: * * * AK Parti’nin iktidara geldiği 2002’de ilköğretim okulu sayısı 32 bindi. 10 yıl sonra rakam, yine 32 bin... Temel eğitimde devletin 160 bin derslik açığı var. Hastane sayısı 1114 idi, 10 yılda 1453 oldu. Cami sayısı ise 76 binden 93 bine çıktı. Yani 10 yılda okul sayısı artmazken, mevcut okulların yarısına yakın cami yaptırıldı. İmam sayısı 10 yılda 74 binden 128 bine çıktı. Diyanet, bu yılsonu 150 bine ulaşmayı vaat ediyor. Buna karşın Sağlık Bakanlığı hastanelerindeki hekim sayısı 10 yılda 57 binden 73 bine çıkabildi. Yani doktorun iki katı imam var devlette... İlahiyat Fakültesi sayısı ise 10 yılda 27’den 83’e çıktı. “Eh Müslüman ülke, olacak o kadar” mı diyorsunuz? Türkiye’deki 93 bin camiye karşılık, nüfusu Türkiye’ye yakın İran’da 68 bin cami var. Mısır’da 67 bin... * * * Bir de sivil topluma bakalım: Türkiye’de 100 bine yakın dernek var. Bunların 863’ü sivil haklar derneği... 308’i öğrenci derneği... 1’i opera sanatçıları derneği... 16 bini ise cami ve kuran kursu dernekleri... Almanya’da 11 bin 300 kütüphane var. Türkiye’de 1500... * * * Görüldüğü gibi Türkiye’nin sorunu, bilimin din haline dönüştürülmesi değil, tersine, bilime, kültüre, sanata, sağlığa kaynak ayrılmaması, 10 yıldır kaynakların Diyanet’e, camiye, imama aktarılması... Bilim Bakanı’ndan, kime iman edeceğimizin kararını bize bırakıp asıl görevini yapmasını, bilimi savunmasını, araştırmalara kaynak aktarmasını, kütüphaneleri artırmasını bekliyoruz.",https://www.milliyet.com.tr/yazarlar/can-dundar/derdimiz-darwinistler-mi-1670512
Can Dündar,"28 Şubat, AK Parti’nin doğum tarihidir",28 Şubat 2013,"1927’nin 8 Mart günü... “Enternasyonal Kadınlar Günü”nde, Özbekistan’ın en büyük meydanında “Hücum” kampanyası vardı. O gün, Komünist Partisi’nin çağrısıyla toplanan Özbek kadınlar, peçelerini çıkarıp attı. “Tesettüre hayır” kampanyası böyle başladı. * * * Kampanyayı Birikim Dergisi’nde (Ocak 2010), Dilek Zaptçıoğlu’nun makalesinden öğrenmiştim. Sovyet yönetimi, “geri kalmış” Orta Asya’yı, tepeden inme yöntemle modernleştirmeyi planlıyordu. 10 yaşında tesettüre giren, köyde başörtüsü, şehirde peçe giyen, cahil Müslüman kadınların “özgürleştirilmesi”, bu hamlenin ilk adımıydı. Önce “Örtünme İslam’ın emri değildir. Açılma günah sayılmaz” fetvası verecek ulema bulundu. “Ortaçağ koşulları”ndan kurtulan kadının, toplumu modernleştireceği savunuldu. Ve ilkin partili kadınlar “ikna edilerek”, tesettüre karşı “hücum” başladı. * * * Sonuç mu? “Zorla baş açtırma hücumu”, “karşı hücum”u doğurdu; gelişen tepki, muhalefete hazır bir zemin sundu. Muhalifler, dayatmayı sabote etmek için örgütlendi. Ve devlet baskısına karşı mahalle baskısı gelişti. Kampanyanın amacının kadınları “Ruslaştırmak”, “fahişeleştirmek” olduğu öne sürüldü. “Ateist”, “Bolşevik” sözleri küfre dönüştü. 3 yılda 2 bin kadın, başını açtığı için öldürüldü. Kampanya ters tepmiş, 6 ayın sonunda, daha önce örtünmeyen kadınların çoğu peçe takar hale gelmişti. Tesettürün gevşemesi için yıllar içinde modernleşmenin yaygınlaşması, sosyoekonomik altyapının tamamlanması, kadınların daha çok eğitim görüp hayata katılması gerekecekti. * * * Zaptçıoğlu, makalesini şöyle bitiriyor: “’Hücum’, Rus komünistlerin, kendi ‘geri kalmış Doğu’larına ‘medeniyet götürme’ projesiydi ve bu kibir, kuşkusuz direnişi güçlendirmişti.” AK Parti’nin iktidara gelişinin ardında ekonomik, siyasal, toplumsal pek çok neden var. Ancak en önemli etmenlerden biri, hiç kuşkusuz 28 Şubat’ın tankla topluma nizam verebileceğini sanan kibri ve “Bizim sosyoloğa ihtiyacımız yok” diyen zihniydi. AK Parti, bu mağrur dayatmanın ve önceki hükümetlerin başarısızlığının yarattığı tepkiyi kendine rüzgar yaptı; Erdoğan’ın hapsedilmesi sonrası, mağdur rolünde çıktığı sahnede başrolü kaptı. İlk fırsatta da “karşı hücum”a geçip 28 Şubatçıları mağdur etti. 28 Şubat’ın “Üniversiteli kızları başını açmaya ikna kampanyası” ise yarattığı tepkiyle, tersine tesettürün kamusal alanda yaygınlaşması sonucunu verdi. * * * Öte yandan iktidar değiştiyse de dayatmacı zihniyet, hiç değişmedi. AK Parti, genetiği gereği, kendisini doğuran 28 Şubatçılara benzedi. Dün 28 Şubat’ın medyaya, yargıya, akademiye müdahalesini eleştirenler, bugün onların rolünü üstlendi. Dün 28 Şubatçıların huzurunda “Emredersiniz” diye hazırolda duran iş alemi, üniversite, yargı ve medyanın büyük bölümü, bugün yeni efendileri önünde el pençe hale geldi. O anlamda, “Güç bende” diye hükmeden mağrur 28 Şubat kafası, yeni kostümü içinde halen ayaktadır. Ve bu kafayla gidilirse evet, “daha bin yıl yaşayacaktır.”",https://www.milliyet.com.tr/yazarlar/can-dundar/28-subat-ak-parti-nin-dogum-tarihidir-1674381
Can Dündar,Google gözlüğü ve Berfo Ana,23 Şubat 2013,"Geçenlerde Güven Sak, bir “Google eğilimleri” araştırmasından söz etti Radikal’de... Hemen girip baktım. 5 milyondan çok internet kullanıcısı olan 45 ülkede, Google arama motorunda “ileriye mi, geriye mi” bakıldığını araştırmışlar. Diyelim 2012’de Google’a başvuranlar, 2011 ve öncesini mi, 2013 ve sonrasını mı araştırmış? Sonuç anlamlı: En çok geleceği kurcalayanlar, Almanlar... İkinci İsviçreliler... Üçüncü Japonlar... “İleriye bakanlar” listesi, “İngilizler, Fransızlar” diye sürüyor. Türkiye 27. sırada... Geçen yıl 24’teymiş; son bir yılda gözünü biraz daha geçmişe çevirmiş. Mısır’ın arkasında, Peru’nun önünde bir yere yerleşmiş. Araştırmacılar, internette yarını araştıran ülkelerle, o ülkelerde kişi başına düşen milli gelir arasındaki bağlantıya dikkat çekiyor. Yani müreffeh ülkelerin yurttaşları, gözünü istikbale dikiyor. Azgelişmişler habire maziyi didikliyor. * * * Araştırmayı okuduktan sonra, son zamanlarda Google’da ne aradığımı düşündüm: Eski darbeler, meçhul cinayetler, yitik anılar, belgeler... Araştırmanın ortaya koyduğu az gelişmiş ülke mensubu Google araştırmacılarının tipik bir örneğiydim. Mesela gördüğünü kaydedebilecek “Google gözlüğü”nün, yarının dünyasını nasıl etkileyeceğinden çok, diyelim Ege’de, Karadeniz’de, Orta Anadolu’daki politik tepkilerin, bölge halkının geleneksel beslenme biçimiyle ilişkisini merak ediyordum. Mazi, ayağımdan çekiyordu. Niye? Nostalji merakımdan mı? * * * Değil tabii... Bizim, yani Almanya’da, İsviçre’de doğmamış olanların eski defterlere merakı, mazi hasretinden kaynaklanmıyor. Bir kısmı öyle de olabilir, ama asıl derdimiz, maziye ait kapanmamış yaraların hala kanıyor ve ufkumuzu tıkıyor oluşu... Bakın Berfo Ana’ya... 33 yıl adaleti arayan ve sonunda 105 yaşında soluksuz kalan o kadın, oğlunun kemiklerini bulabilme özlemiyle gitti. Google’ı bilse, araştırma yapabilse, biraz daha yaşayıp gözlüğü takabilse, en çok kayıp oğlunun izini arardı. Tıpkı iktidarın, bir yandan “2023 vizyonu”ndan söz ederken, bir yandan da boyna Atatürk’ün boyunu, CHP’nin soyunu, 12 Eylül’ü, 28 Şubat’ı didiklemesi gibi... Sırtımızda “mazi” denen kirli sandıkla, yarına yürümeye çalışıyoruz. 12 Eylül’ün işkence tezgahlarında öldürülüp gizlice gömülenlerin hesabı sorulmadı hala... 90’ların faili meçhul saldırıları, siyasi suikastları aydınlatılmadı. Yakılan köylerin sorumluları yargı önüne çıkarılmadı. JİTEM cinayetleri sorgulanmadı. Toprağa gömülen silahlar bulunmadı. Toplu mezarlar, kozmik odalar açılmadı. En utanç verici maziye sahip Almanya, geçmişiyle hesaplaşıp gözünü ileriye, bayrağı zirveye dikti. Biz o hesaplaşmayı bir türlü yapamadığımız, sabıkalarımızla yüzleşip karanlıkları aydınlatamadığımız için, bir türlü tarih dosyasını kapatıp yarına bakamıyoruz. * * * Bu faturanın kapatılmaması, kronolojik dizinimizi bozuyor: “Bugün”ümüzle “yarın”ımız arasında dikilen dev bir “dün”le yaşıyoruz. Geçmiş, gelecekle aramıza giriyor. Mazimiz, istikballe buluşmamızı engelliyor. “Evvel zaman içinde” yaşıyoruz. Pireler berber... Develer tellal... Ve biz babamızın beşiğini sallıyoruz, bebeklerimiz yerine...",https://www.milliyet.com.tr/yazarlar/can-dundar/google-gozlugu-ve-berfo-ana-1672312
Can Dündar,Topal Osman da ülkeyi korumak istiyordu,21 Şubat 2013,"Karadenizli yiğittir, civanmerttir, asabidir. Toprağını, bayrağını, silahını sever. Hırçındır Karadeniz gibi, bazen taşar öfkesi; sel olup meydanları basar. Feraset yolundan şaşar. İşte böyle zamanlarda sadece kendini değil, memleketi de yaralar. * * * Onlara Topal Osman’ı hatırlatmak isterim. O da Giresunlu bir cengaverdi. İşgalciler Ankara’ya yaklaştığında Mustafa Kemal Paşa’ya kalkan olan oydu. Siyahlara bürünmüş Lazlardan kurduğu muhafız birliği, Çankaya’yı ve Meclis’i de koruyordu. Gazi Paşa ona, canını emanet edecek kadar güveniyordu. Ama zaferden sonra Meclis, Lozan’ı ve yeni rejimi tartışmaya başlayınca Gazi’ye muhalefet eden bir grup çıktı ortaya... Topal Osman, yeni duruma ayak uyduramadı. Durumdan vazife çıkarttı; hukuk yolundan saptı. “Aman sakın”lara kulak asmadı, kürsü dokunulmazlığı, ifade özgürlüğü tanımadı. Tam 90 yıl önce bu zamanlar, Meclis’te Mustafa Kemal Paşa ile tartışan Trabzon mebusu Ali Şükrü Bey’i evinde boğup Çankaya’da bir çukura gömdüğü öne sürüldü. Onca yıl “kahraman” diye sırtı sıvazlanan, istiklal madalyalı Topal Osman, bir anda “katil” diye aranır oldu. Yakalanacağını anlayınca adamlarıyla Çankaya Köşkü’nü bastı. Teslim olmayınca da silahlı çatışmada öldürüldü. Sonrası daha da hazindir; burada anlatmayayım. Eminim o da bunları yurtseverlik adına yapmıştı. Ama aslında bu cinayetiyle ülkesine büyük zarar vermiş, parlamenter demokrasinin beşiğine kan dökmüştü. * * * Muhtemelen Sinop’ta BDP’li vekilleri linçe kalkışan Karadenizliler içinde de ülkesine iyilik yaptığını düşünenler vardır. Belki durumdan vazife çıkartıp vatanı kurtarmak, muhalefeti bastırmak adına beyaz bere takmışlardır. Daha önce aynı bereyi takıp kan döktüklerinde karakolda “kahraman” muamelesi gördüklerini hatırlayıp bugün “katil”lere saldırdıklarında niye “çapulcu” diye biber gazı yediklerine şaşmışlardır. Madalya beklerken kelepçe takılmasına kızmışlardır. Öyledir: Bizim buralarda devirler çabuk değişir, “kahraman”larla “katil”ler hızla yer değiştirir. Umarım “öfkeli kalabalık”, gereken dersi almıştır. * * * Sinop testi, bize de bazı dersler verdi: Medyadaki iyimser havanın, Anadolu gerçekliğini tam yansıtmadığını anladık mesela... Milliyet’in manşetine “Sinop’ta Madımak kaygısı” diye yerleşen haberin, diğer gazetelerde büyütülmemesinin, çözüme katkı sunmadığını idrak ettik. ”Seçilmiş milletvekillerinin yasal toplantısına saygı duymak zorundasınız” diyerek, Sinop saldırganlarına yerinde bir uyarı yapan Başbakan’ın, daha geçenlerde onları “taş kalpli caniler” diye hedef göstermesinin unutulmadığını fark ettik. “Adaya kim gidecek” tartışmasıyla kaybedecek zaman olmadığını öğrendik. Barış arayışının, adadaki görüşmelerle sınırlı kalamayacağını; bunun ötesinde ve aslen tabanda bir zihinsel-duygusal hazırlık, ikna çabası ve sabır gerektirdiğini kavradık. Barışı sağlamanın ne kadar zor, yıkmanın ne kadar kolay olduğunu hatırladık. Ve en önemlisi, barışın alternatifinin ne olduğunu gördük. Ders olsun!",https://www.milliyet.com.tr/yazarlar/can-dundar/topal-osman-da-ulkeyi-korumak-istiyordu-1671397
Can Dündar,"Gün, kardeşlik günüdür",16 Şubat 2013,"Hatırlarsınız: Önceki yıl, Van depremzedelerine giden bir yardım paketindeki montun cebinden şu not çıkmıştı. ‘Geçmiş olsun kardeşim. Ben de Gölcük’te, aynısını yaşadım. Maddi, manevi ne sıkıntın olursa bana telefonumdan ulaşabilirsin, hiç çekinme.” Üç gün sonra mont sahibinden şu mesaj gelmişti: “‘Allah razı olsun kardeşim. Şu an, gönderdiğin montla ısınıyorum. Sana söz: Bir gün sen düşersen, ben de seni kaldıracağım.” * * * Bu toplumdan umudu kesmiyorsak, bu örnekler sayesinde... Bu coğrafyada ırkçılığın kök salamayacağına inanıyorsak, işte bu kardeşlik ruhuna güvenerek... O kolilerden, bayrağa sarılı taşlar da çıktı; ancak bir kan davasını tetikleyemedi. Türkler ve Kürtler, çok örselendiyse de aklını, vicdanını, kardeşlik bağını yitirmedi. Yoksa 30 yılda 30 bini aşkın cana mal olan bir çatışmadan, parçalanmadan çıkabilir miydik? * * * Çıktık mı? Henüz değil... Ama hiç değilse yola çıktık. Şiddetle sonuç alınamayacağını, ağır bir bedelle öğrendikten sonra barışın peşine düştük. Kindarlığın çığırtkanlığına rağmen, toplumun büyük kesiminin, “Kan dursun artık” diye haykırdığını gördük. Yeni doğmuş bir bebek itinasıyla üstüne titredik barışın... Eller tetikten çekilince, çehreler gevşedi, diller yumuşadı. Diyarbakır Emniyet Müdürü, “Dağda ölene ağlamıyorsanız, insan değilsiniz” diye konuşturdu vicdanını... BDP Eşbaşkanı, şehit ana babalarının “ellerinden öperek”, sürece destek istedi. BDP’nin Siirt İl Kongresi’nde konuşmacı, kazara düşen Türk bayrağının asılmasını bekledi. Daha geçen ay Van’da, 3 çocuğunu dağda kaybeden anne ile kardeşini Şemdinli’de şehit veren baba, aynı masada yan yana oturup “Artık çocuklarımız ölmesin” dedi. * * * “Birlik ve beraberliğe en çok ihtiyaç duyduğumuz şu günlerde” tekerlemesi, Türk siyasetinin asırlık alfabesidir. Genelde baskı dönemlerinin bahanesidir. Ancak galiba en çok bugün, digergamlığın günü... Acıları paylaşma, hemdert olma, barış için kucaklaşma zamanı... Bu yola mayın döşemek, süreci torpillemek isteyen çok olacaktır. Bize düşen, çatışmada bırakmadığımız kardeş eline, barış yolunda daha da sıkı sarılmaktır. “Barış”ı, uzak bir adada yapılan pazarlık olmaktan çıkarıp topluma yaymaktır. Kanayan yaraları sarmak, kapanan kapıları açmaktır. * * * Yarın bir BDP heyeti, “süreci anlatmak üzere” Karadeniz’e gidiyor. Heyettekilerden Sırrı Süreyya Önder’le görüştüm dün... “Karadeniz, barışın lokomotifi olacak insanların yurdudur. Oraya kalbimizi elimize alarak gidiyoruz” dedi. Tehditlerden ve daha önce Ahmet Türk’ün başına gelenden endişeli olup olmadığını sorunca da ekledi: “Devlet kışkırtmazsa hiçbir şey olmaz. Karadenizlilerin sitemleri olursa da başımız gözümüz üzerine...” * * * Bir sivil toplum girişimi olan “Türkiye küçük Millet Meclisleri” de bir öneri yaptı: İzmir’deki Meclis, 1 Mart’ta Diyarbakır Belediye Başkanı Baydemir’i İzmir’e davet ediyor. Evsahibi Kocaoğlu olacak. Ertesi gün Diyarbakır’daki küçük Meclis, Kocaoğlu’nu, Baydemir’in konuğu olarak Diyarbakır’da ağırlayacak. Ardından Topbaş’la Baydemir birbirine gidip gelecek. Harika olmaz mı? * * * Baharın arifesinde, buzların çözülme mevsimindeyiz. Gün, “Bir gün düşersen, ben de seni kaldıracağım” deme günüdür.",https://www.milliyet.com.tr/yazarlar/can-dundar/gun-kardeslik-gunudur-1669497
Can Dündar,Ah Melun Şark!,05 Şubat 2013,"Baskın Oran hocamın sık tekrarladığı sözdür: “Mühtediler (din değiştirenler), daha mutaassıp olur.” Sözü, “Trene sonradan binen, eskilerden hızlı gider” diye de tercüme edebiliriz. Yeni Ak Partili Süleyman Soylu, “aslanlar gibi” kükreyerek, Erdoğan’ı “meseleleri çözecek yegâne lider” ilan edince bu sözü hatırladım. Soylu, Başbakanlık’tan duyulacak kadar bağırarak diyor ki: “Allah’a yemin ederim ki Erdoğan, Türkiye’nin ilelebet, ezeli ve ebedi başkanıdır.” * * * Kendisi sonradan düzeltmeye çalışsa da sözleri, Soylu’nun “Şef” tutkusunu belgeledi. Kısa biyografisine göz atalım: 2007’de DP Genel Başkanı seçildi. 2008’de yeniden seçilirken yine Allah’ın tanıklığında dedi ki: “Allah şahidim olsun, bu millet, bu iktidara zıkkımın kökünü gösterecektir. 29 Mart’ta AKP’yi yere sereceğiz.” Yine o kongrede, “Son seçimde aldığımız yüzde 5,4’lük oyun altında kalırsak çekilirim” demişti. 29 Mart 2009’da yüzde 4 oy aldı. Ertesi gün ”Ben bildiğiniz siyasetçilerden değilim” diyerek istifa etti. Bir daha aday olmayacağını söyledi. 1,5 ay sonra bir daha aday oldu. 4 gün sonra adaylıktan çekildi. 1 Eylül 2012’de “Ak Parti’nin emrindeyim” açıklaması ile “zıkkımın kökünü görecek” partinin saflarına katıldı. Bir ay sonra da Genel Başkan Yardımcılığı ile ödüllendirildi. * * * Menderes’in Başbakan Yardımcısı Samet Ağaoğlu’nun 1960-64 arası hapiste tuttuğu günlük yayımlanıyor Milliyet’te... Her satırı, ibret dersi niteliğinde... Diyor ki: “Ah melun Şark! Ah bu Şark’ta politika yapmak... Seni düşmanların değil, dostların yer...” Diyor ki: “Memleket için ölesiye çalıştık. Eserler göz önünde. Hürriyet’i mi kaldırdık? Hayır. Asla! Biz, asıl kendi içimizde çürüdük. Asıl kendi öz mayamızda, öz ruhumuzda çözüldük.” * * * Öyle tanıdık sahneler var ki anılar arasında... Mesela: “Ah bu insanların alçaklığı! Menderes’in elini bir kere sıkabilmek için on insanı çiğnemekten çekinmeyenler, şimdi aleyhine konuşarak başlarını kurtarmaya çalışıyorlar.” “Bunlardan biri eskiden Menderes’e şöyle hitap ediyordu: ‘Camiler sana senâkâr/surlar sana duakâr” Şimdi bağırıyor: ‘Yıkan odur/vuran odur.’” * * * Neler anlatmıyor ki Ağaoğlu: “Yalnız başına idare ettiği radyo meselesi”nde Menderes’in, bakanlarını sorumlu tutmak için “Niye istifa etmemişler” diye soruşunu... “Ben şiddet tedbiri istemiyordum, grup istiyordu” deyişini... “Başvekilin her sözünü hayranlıkla dinleyip alkışlayan, en ufak itiraz yapmayan vekiller”in mahkemede “Bizim haberimiz yoktu” diye kekeleyişini... Bütün günahları Başbakan’ın sırtına yükleyişini... Meclis’te “aslanlar gibi” yürüyenlerin, içeride “tüyü yolunmuş uyuz kurt”a dönüşünü... * * * 27 Mayıs’la ilgili her yazıya ister istemez idamların gölgesi düşüyor. Ve her seferinde yazıyı kınamayla bitirmek gerekiyor. Bir kez daha belirtelim: Darbeye “ama”sız karşıyız. İdamları tarihin kara bir sayfası sayarız. Ancak o kara sayfadan alınacak çok ders var. Ağaoğlu ikisini hatırlatıyor: Biri dalkavukluk belası... İkincisi, dalkavukların gazıyla, “ezeli ve ebedi başkan” olduğuna inanma hastalığı... Allah ikisinden de esirgesin...",https://www.milliyet.com.tr/yazarlar/can-dundar/ah-melun-sark-1664573
Can Dündar,Meclis’te terör örgütü üyeleriyle buluştum,07 Şubat 2013,"Genç çocuklardı. “Terör örgütü üyeliği”nden içeri alınmış, yeni salınmışlardı. Bileklerinde hâlâ kelepçe izi vardı. Suçları büyüktü: İsyan türküleri söylemiş, tecridin filmini çekmişlerdi. Polis, “nefes kesen bir operasyon”la “hücre evi”ni, basmış, “11 çelik kapı ile korunan kozmik oda”ya girip “suç aletleri”ni ele geçirmişti. Kendilerininkiyle birlikte, eylemlerde kullandıkları bağlamanın üzerindeki parmak izleri de alınmıştı. “Suç aleti”nin üzerinde, bütün eski faillerin parmağı vardı: Ruhi Su’nun... Rahmi Saltuk’un... Ferhat Tunç’un... Ahmet Kaya’nın... * * * İsyan türküleri geleneğinin son halkası “Grup Yorum”, asırlardır olduğu gibi, türkülerle halkın derdini, öfkesini, saza, söze döküyor. Nerede bir direniş, grev, boykot varsa orada oluyor, çalıp söyleyerek destek veriyor. Son konserlerine 350 bin kişi gitti. Önceki haftaki DHKP-C operasyonunda, çalıştıkları kültür merkezi basıldı, grup üyeleri gözaltına alındı, son yaptıkları albümün hard diskine el kondu. Polis, operasyondan sonra “11 çelik kapılı kozmik oda” masalını üfürdü, Başbakan da inanıp son grup konuşmasında “11 çelik kapı ne iş görür” diye sordu. Sonradan gidenler, -her muhalif gibi onların da- tek bir çelik kapı ardında arşivlerini korumaya aldığını gördü. * * * Normal ülkelerde sanatçıyı devlet korur. Biz, sanatçıyı devletten koruma derdindeyiz. Heykeltıraşın heykelini devlet yıkar. Karikatüriste başbakan dava açar. Türkücünün konserini polis basar. Emniyet, basılmamış kitaba, çıkmamış albüme bomba muamelesi yapar. Neyse ki Melda Onur’un girişimiyle CHP’liler Grup Yorum’a Meclis kapısını açtı dün; grup üyeleri oradan ses verebildi. Öyle 11 kapı filan olmadığını, “kozmik oda” denenin de albüm yaptıkları prodüksiyon odası olduğunu söylediler. Tek bir suç aletinin bulunmadığını, gözaltına alınanların salıverildiğini, yıllardır olduğu gibi bu baskıların hukuki hiçbir sonuç vermediğini anlattılar. Herhalde basın toplantısının en güzel sahnesi, onlar konuşurken bir kameramanın cep telefonunun, Grup Yorum’un ezgisiyle çalması oldu. “Haklıyız, kazanacağız” marşı, Meclis’te bir “korsan konser” gibi çınladı. * * * Sonrasında CHP’liler ve Grup Yorum’la birlikte yemek yedik. Bir dahaki albümü polise kaptırmamak için gerçekten bir kozmik oda kurmaları ve 11 çelik kapıyla korumaları gerektiğini konuştuk. Hazırladıkları son albümün kaydını, savcılığın talebine rağmen polis vermiyormuş. Belki yakında Polis Radyosu’nda dinleriz. * * * Madem konu “kozmik oda”dan açıldı; soralım: Sahi “Arınç’a suikast” iddiasıyla basılan Özel Harp Dairesi’nin kozmik odası ne oldu? “Derin devletin sırları ele geçti” deniliyordu; ne çıktı? Soruşturma başlayalı 1 yılı geçti; neden hâlâ ses yok? Oradaki sazların üzerinden kimlerin parmak izleri çıktı ki, hâlâ sır kalmaya devam ediyor?",https://www.milliyet.com.tr/yazarlar/can-dundar/meclis-te-teror-orgutu-uyeleriyle-bulustum-1665501
Can Dündar,"Diplomasi, bir çifte standartlar ülkesidir",09 Şubat 2013,"AK Parti Sözcüsü Hüseyin Çelik Amerikan elçisine diyor? “Siz nasıl bir ülkenin içişleriyle ilgili ahkam kesersiniz?” Suriye Devlet Başkanı Beşar Esad, Cumhuriyet’e ne demişti geçen yaz: “İçişlerimize karışan herhangi bir davranışı kabul etmeyiz.” Pozisyonlar farklı, yaklaşımlar aynı... Türkiye, Esad’ın zulmünü Suriye’nin iç işi saymayacak, ama kendi hukuksuzluğunu kimsenin karışamayacağı iç meselesi sayacak. Çifte standart değil mi bu? * * * Ne diyor Amerikan Büyükelçisi? “Çok uzun süredir, belirsiz suçlarla hapiste tutulan milletvekilleri, askerler, profesörler var.” Ne cevap veriyor Türkiye: “Sen işine bak, karışma...” Oysa aynı Büyükelçi, bir süre önce Türkiye’nin Ortadoğu’daki artan etkisini öve öve bitirememişti. O zaman kimse “Sen bu konulara girme” dememişti. Översen serbest, yerersen derdest... Çifte standart değil mi bu? * * * “Sen önce Guantanamo’yu izah et” diyor Hüseyin Çelik... Silivri eleştirisini, Guantanamo toplama kampı hatırlatmasıyla karşılamak... Buradaki hukuksuzluğu, oradakiyle kıyaslamak... Bunu yaparken Silivri’yi “toplama kampı” statüsüne sokmak... Guantanamo’yu (“Amerika’nın iç işi” filan demeden) hatırlatırken Silivri’yi dokunulmaz saymak... Çifte standart değil mi bu? * * * Bir de karşı cepheye bakalım: Orhan Kemal Cengiz’in Radikal’de isabetle hatırlattığı gibi, aynı Büyükelçi 28 Şubat sürecinde de Ankara’daki Amerikan Büyükelçiliği’nde görevliydi. Asker siyasete müdahale ederken, hukuk çiğnenip hakimler karargahta hizaya çekilirken, gazeteciler işinden edilirken gıkı çıkmadı. Daha önceki müdahalelerde olduğu gibi onayladı. Çifte standart değil mi bu? * * * Sözün özü şu: Evrensel hukuk, insan hakları, özgürlükler, artık “evin iç işi” sayılmıyor. İnsanlık, sınırları aşıp her coğrafyada “ahkam” kesebiliyor. Dolayısıyla Suriye’deki vahşeti eleştirmek Türkiye’nin ne kadar hakkıysa, Türkiye’deki hukuksuzluğu eleştirmek de Ricciardone’nin o kadar hakkı; dahası, büyükelçi, eleştirilerinde de haklı... Ama önceki haksızlıklarda sustuğu için, bugünkü eleştirileri, Türkiye’nin adalet uygulamalarından çok, Suriye, Irak ve İsrail politikalarına tepki izlenimi veriyor. Daha üç gün önce, ABD Dışişleri Sözcüsü, İsrail’in Suriye saldırısına Türkiye’nin tepkisini eleştirirken, “Tahrik edici yorumlar bizi çok rahatsız ediyor” demişti. Bu, son üç aydaki üçüncü uyarıydı. Anlaşılan o ki, Silivri temalı elçi polemiği, buz dağının görünen ucu... Derinde daha kronik sorunlar var. Ve bizim evin iç işleri, dış işlerine karışmış durumda...",https://www.milliyet.com.tr/yazarlar/can-dundar/diplomasi-bir-cifte-standartlar-ulkesidir-1666520
Can Dündar,Son mohikan,10 Şubat 2013,"Murathan Mungan, vaktiyle Macide Tanır için şu satırları yazmıştı: “Kuyumcular çarşısının kepengi kapanmamış birkaç dükkanından biriydi sizinki... Tarih ile magazin arasındaki seçimde siz tarihi seçtiniz. Yeteneğim yetseydi sizin için bir oyun yazmak isterdim. Mohikanların ölmediği bir oyun...” * * * Yıllar önceydi. İstanbul’daki mütevazı evindeydik. “Devlet Tiyatroları” belgeseli için anılarını kaydediyorduk. Konu, emekliliğine gelince “Sanatçı emekli olmaz” demiş ve kendisi için yazılmış en güzel yazı olarak, Murathan’ın satırlarını, ağlayarak okumuştu. “Mohikanların sonuncusu”, önceki gün perdesini kapatırken, o sahneyi anımsadım. “Ne mutlu ki onu izleyebildim, onunla tanışabildim” diye içimden geçirdim. * * * Konservatuarı kazanıp Ankara’ya geldiğinde tek odalı bir odayı pansiyon olarak kiralamıştı. Sanatçı olduğunu söylese ev vermezler diye korkmuş, “Milli Eğitim Bakanlığı’nda çalışıyorum” demişti. Bir karyolası, bir de lambası olan o küçücük odada, sabahlara kadar prova yapıyor, okuyor, gülüyor, ağlıyordu. Bir gün ev sahibesi kapısını çalmış, “Ağladığını duydum evladım. Her ne ise üzülme; gençsin, güzelsin. Sever, evlenirsin” demişti. Bunun üzerine gerçeği itiraf etmişti: “Ağlamıyorum, prova yapıyorum. İsterseniz evden çıkarın; ben aslında tiyatro sanatçısıyım.” * * * Murathan’ın dediği gibi, “İngiltere’de olsa, adı okullara verilmişti şimdi... Amerika’da doğsa tüm dünya tanıyordu. Fransa’da olsa yüzü çoktan ikonografik değerini tarihe kaydetmişti.” Ama Türk’tü. “Sanatçıya ev verilmeyen” bir coğrafyada doğmuştu. Buna rağmen mesleğini büyük aşkla yapmış, tiyatronun altın devrini yaşamıştı. Temsil öncesinde seyirci koltuklarını sabunlu sularla silip temizler, seyirciyi karşılar, teşrifatçılık yaparlardı. Gocunmazlardı. Çünkü Genel Sanat Yönetmeni Muhsin Ertuğrul da perdenin ipini çekerdi. Makyajlarını, tiyatronun kurucusu Karl Ebert yapardı. Onlar da, “Biz sanat için savaştayız, komutanlarımız başımızda” duygusuyla sahneye çıkar, o rüzgarın seyirciyi dalgalandırışını hisseder, “şelaleler gibi” oynarlardı. * * * “Bütün temsillerimin son gecelerinde hep ağladım. Oynadığım rolden, bir daha göremeyeceğim bir dostummuş gibi ayrıldım” demişti o görüşmemizde... “Kıl Payı”nda giydiği yeşil elbiseden küçücük bir parça kesip saklamıştı mesela... “Altın Göl”den “Elmer Bebek”i anılar koleksiyonuna katmıştı. Emekli olduğunda da kendini “evinden atılmış gibi” hissetmişti. Önceki gün veda ederken, kimbilir kaç oyundan arta kalmış, kaç sefer çekmeceden çıkarılıp hasretle okşanmış, kaç anının gözyaşıyla sulanmış, kaç küçücük parça bıraktı geride? Bilmem, bir gün tiyatrolara adının verileceğinin hayalini kurmuş mudur? Ankara’da Akün Sahnesi’nin, o güzelim Şinasi’nin yıkılacağı haberlerini okumuş mudur? Burulmuş mudur? “Kuyumcular çarşısının en kıymetli dükkanlarından biri” daha kepenk kapattı dün... Tarih gitti, bizi magazinle baş başa bıraktı.",https://www.milliyet.com.tr/yazarlar/can-dundar/son-mohikan-1666807
Can Dündar,Kuşatma altında sanat,17 Şubat 2013,"Devlet Tiyatroları’nda “Cyrano de Bergerac”ı izledim. Şiirsel metni, görkemli dekoru, zengin kostümleri, güçlü oyuncu kadrosu ile baş döndürücüydü. Sabri Esat Siyavuşgil’in harikulade çevirisi, Işıl Kasapoğlu’nun coşkulu rejisiyle seyirciyi lirik bir dünyaya çekip heyecandan romantizme, kahkahadan melankoliye sürükledi. Bin bir zorlukla boğuşarak ayakta durmaya çalışan özel tiyatrolara haksızlık etmek istemem, ama “Cyrano”, son dönem Devlet Tiyatroları’nda izlediğim “Genç Osman” gibi, “Galile” gibi, bize tiyatronun büyüleyici şaşaasını hatırlattı. * * * Oyunu izlerken, Durukan Ordu’nun mükemmelen canlandırdığı uzun burunlu kahramanı, Devlet Tiyatroları’na benzettim. Tarihsel bir ağırlığı vardı, asildi, şıktı, ama yoksuldu. Parasızlığını pahalı kostümlerle örtüyor, eski itibarlı günlerindeymiş gibi heybetli duruyordu. İç dünyasında yaşadığı fırtınayı çevreye hissettirmemeye çalışıyor, “kuşatma”ya karşı kahramanca direniyordu. Gurur verici biyografisi, fedakarca her yere yetişmesi, toplumu ve hayatı zenginleştirmesi görmezden gelinmiş, hırpalanıp örselenmiş, o da buna tepki olarak ucuz sahne gösterilerine “burun bükmüş”, kılıç çekmişti. Muktedirlerce hakarete uğramasına, hedef gösterilmesine, gözden düşürülmesine, ortadan kaldırılmak istenmesine aldırmaksızın “burnunun dikine” gidiyor, dikenli konulara “burnunu sokuyor”, “burnundan kıl aldırmadan”, dünyevi bir yaşam felsefesini ve sanatın özgürleştirici ruhunu savunuyordu. “İki kalas, bir heves”ti onunki; öyle diyorlardı. Ama oyunun sonunda, bir kalasın darbesine uğramak bile onu hevesinden, asaletinden, sadakatinden vazgeçiremiyordu. * * * Başbakan’ın önceki yıl kızının seyirci koltuğunda yaşadığı talihsizliğe ve geçen yıl sanatçıların, Şehir Tiyatroları’ndaki uygulamaları eleştirmesine kızıp Devlet Tiyatroları’nı özelleştirme kararı alması yanlıştı. “Gelişmiş ülkelerin hemen hemen tamamında devlet eliyle tiyatro olmaz” cümlesi hem düşük, hem yanlıştı. Gelişmiş ülkelerin hemen tamamında devlet, tiyatronun hamisiydi. Muhtemelen bunun öğrenilmesiyle, sanatçıların direnişiyle ve Ertuğrul Günay’ın ikna çabalarıyla bu yanlıştan dönüldü; Bakanlar Kurulu’na kadar gelen “özelleştirme”, rafa kaldırıldı. Gençliğinde sahne tozu yutmuşluğu olan Günay, yurt genelinde sahne sayısını 60’a kadar çıkardı. Devlet Tiyatroları, hemen her yerde kapalı gişe oynadı. “Her kente bir devlet tiyatrosu” hedeflendi. * * * Ne var ki, sahneler yaygınlaştırılmaya çalışılırken, Ankara’daki Akün ve Şinasi’nin kapanması gündeme geldi. Yeni Sahne’nin yıkılmasından sonra Kavaklıdere’de sırt sırta vermiş olan bu iki sahne de kapanırsa, Başkent’in merkezinde devlet tiyatrosu kalmayacak. Başkentliler bir yandan salonları doldurarak, bir yandan protesto gösterileri yaparak devletin tiyatrosuna sahip çıkıyor. Yeni Kültür Bakanı Ömer Çelik’in hem tiyatronun, hem Devlet Tiyatroları’nın geliştirilip yaygınlaştırılmasına destek vermesini diliyoruz. Merkezinde devletin tiyatrosunun olmadığı bir başkent, Türkiye’ye yakışmıyor.",https://www.milliyet.com.tr/yazarlar/can-dundar/kusatma-altinda-sanat-1669818
Can Dündar,Köprücük kemiği hizası,12 Şubat 2013,"2 ay önce TRT’de kapılara asılan bir yönetmelikle çalışanların, özellikle de kadınların giyim standartları duyuruldu. Açık yaka, yırtmaçlı etek yasaktı. Tayt da... Askılı bluz da... Sandalet ayakkabı da... Aşırı topuk da... Etek dizde, göğüs kapalı, baş açık olacaktı. TRT, ekrana çıkanlara ekstra şartlar koşuyordu: Göğüs çatalı görünmeyecek, kolsuz-kısa kollu giyilmeyecekti. TRT’de şarkı mı söyleyeceksiniz; sizi davet eden kişi, “Aman kıyafete dikkat” uyarısı yapıyordu. Stüdyoya geldiğinizde de yapımcı gelip inceliyor, “sakınca” varsa, giderilmesini rica ediyordu. Yine gözden kaçtıysa, reklam arası, “Seyirciden tepki geliyor, lütfen omzunuzu örtün” diyerek bir şal getiriyordu. * * * Bunlara alışılmıştı, lakin dün gördük ki yaka hizası, köprücük kemiğine kadar çıkmış. Oyuncu Ayça Varlıer, TRT’de “köprücük kemiğine inen yaka” nedeniyle uyarılmış. Dün TRT’de iskelet haritaları açılmış, köprücük kemiği aranıyor, ona göre hiza alınıyordu. Aynı gün, TRT-1’deki filmde kadın oyuncunun sırtının mozaiklenmesiyle, sırt dekoltesi de sansür listesine girdi. * * * TRT’de ekrana çıkan bazı haberci ve sanatçılarla konuştum dün... Bir sanatçı, yayın öncesi yapımcı tarafından baştan aşağı süzülmenin ne kadar aşağılayıcı olduğunu anlattı, “Ben ana-babamdan böyle muamele görmedim” dedi. Ama pek az ismin bu uygulamaya karşı çıktığını da ekledi: “Çünkü kıyafet sansürü özel kanallara da sirayet etti. Geçenlerde çok izlenen bir sohbet programında dansçı kızları ‘fazla açık’ diye giydirdiler. Dizilerde kadehleri saklıyorlar. Ya piyasadan silinip gideceksiniz ya boyun eğeceksiniz” dedi. Sorun sadece kıyafette de değilmiş. Şarap-rakı içerikli türküler de yasağa girmiş. “Yine de şahlanıyor aman” türküsü moda oluyor yeniden... Hem içerik olarak, hem çağrıştırdığı dönem itibarıyla... YİNE TRT 12 yılda jargon nasıl değişti? Geçenlerde arşivi karıştırırken 2001’den bir belge buldum. Emniyet’in, TRT‘ye gönderdiği bir yazı... Terör haberlerinde “Kullanılacak Terminoloji”yi dikte ediyor. Devletin, “Neye ne denmeli, ne denmemeli” listesi, 12 yılda nereden nereye geldiğimizi kanıtlıyor. İşte o liste:",https://www.milliyet.com.tr/yazarlar/can-dundar/koprucuk-kemigi-hizasi-1667695
Can Dündar,Bay Gri okuyan kadınlar,14 Şubat 2013,"Bazı erkekler için bu Sevgililer Günü’nün bir farkı var: Onlar bu gece, “Gri’nin Elli Tonu”nu okumuş kadınlarla buluşacak. Ve korkarım, “Bay Gri” ile kıyaslanacaklar. * * * “Bay Gri”, çağımızın en çok ve en hızlı satan kitabının kahramanı... Zengin bir işadamı... 22 yaşındaki bakire edebiyat öğrencisi ile kurduğu şehevi ilişki, aylardır dünyayı sallıyor. Hangi ülkede kitapçıya girsem “Gri”, liste başında... 40 dile çevrildi; 50 milyon sattı, şimdi filmi çekiliyor. Aynı ilgiyi Türkiye’de de gördük: “Grinin Elli Tonu” (Pegasus, 2012), çıktığı ay 100 bin sattı. Kitap, bir kadının elinden çıkma; okurların çoğu da kadın... * * * Kimine göre, bizim kuşağı yetiştiren 1975 model “O’nun Hikayesi”nin yeni sürümü bu... Kimine göre “Seks satar” ilkesinin yeni bir kanıtı... Zengin işadamının genç kızı fantezilerine esir etmesini, “efendi-köle ilişkisinin yatağa taşınması” sayan da var. Çok satış sırrını, “klişe erotik sahneler ve küresel pazarlama becerisi” ile açıklayan da... * * * Hepsi doğru olabilir, ama bunca ülkede, çoğu kadın, 50 milyon okur, aynı cüretkar öyküyü okuyorsa, bunu klasik şablonların ötesinde deşmek gerekir. Sanırım buradaki asıl başarı, cinsel içerikli bir kitabın, 35 yaş üstü ev kadınlarının alışveriş sepetine sokulması... Kitap bu özelliğiyle, “Anne pornosu” diye adlandırıldı. Satış arttıkça çekingenlik kırıldı. Kadın kitaplarındaki “Beyaz roman”, “pembe roman” bariyeri yıkıldı. Romanlar, kızardı. * * * Bu teze, bir başka romanı tanık göstereceğim. Günseli Önal’ın “Sınırsız Tutku”sunu (Asur, 2012). Günseli, bizim kuşaktan bir gazeteci... Birlikte Meclis koridorlarını arşınlamışlığımız var. Şimdi o dönemi, “erkek egemen bir ortamda, dişiliğimi bastırmak zorunda kaldığım, erkek kodlarıyla yaşadığım yıllar” diye tanımlıyor; hakiki genlerine (“fabrika ayarlarına”) dönüşünün, dişiliğini keşfedişinin öyküsünü anlatıyor. 30’lu yaşlarının ortalarında bir sabah, alacakaranlıkta uyanmış, karşıdaki sandalyede oturan yaşlı bir kadının, “Bütün hayatımı heba ettim” diye dövündüğünü hissetmiş. “Bendim o” diyor Günseli: “Yaşlılığımdı. Derin bir pişmanlıkla kendimi sorguluyordum.” O günden sonra kendini keşfe koyulmuş. Yıllardır beyninde ona hükmeden ahlak bekçisini emekli etmiş, “Elalem ne der”i boşvermiş. Arzularıyla birlikte büyüyen korkularına veda etmiş. “Sınırsız tutku”ya geçmiş. * * * 68 kuşağınınki topyekün bir özgürlük çağrısıydı. 80’lerde onların çocukları, kadın hareketini çoğalttı. Bugün başkaldıran kadınlar, 68’lilerin torunları, 80’lerde feminizmle tanışanların çocukları... TV’de, internette, filmde, klipte, sokakta cinselliğin sere serpe yayıldığı bir çağdalar. Cesurlar. Bayatlamış tabulara aldırmıyorlar. Giysilerinden, fikirlerinden, vücutlarından utanmıyorlar. Sırasıyla babaları-kocaları-çocukları için yaşadıkları bir hayatın ortasında, “Sıra bende” diyor, empatinin yerine egolarını, tutkularını koyuyorlar. Aşkla seksi birlikte istiyorlar. * * * Türkiye açısından işin ilginç boyutu, bu dalganın, ülkenin üzerine çöken muhafazakar bulutla çakışması... Kadınlar mahalle baskısını daha yoğun hissettikleri bir dönemde, erotik roman okuyor, TV’de sevişen bir padişahı izliyor, canlı yayında adayları kıyaslayıp koca seçiyor. Üst kurullar, kıyafet yasakları, ayıplar, baskılar, dayatmalar, kendini keşfeden kadını dizginlemeye yetmiyor. Yıllarca hükmetmeye alışmış erkekler için zor bir dönem... “Bay Gri”yi ve daha önemlisi ne istediğini bilen, açıkça söyleyebilen kadınlar geliyor. Erkeklere kolay gelsin. Sevgililer Günü’nüz kutlu olsun!",https://www.milliyet.com.tr/yazarlar/can-dundar/bay-gri-okuyan-kadinlar-1668564
Can Dündar,"Ne oldu da Başbakan, MGK çizgisine geldi?",29 Ocak 2013,"10 yıl önce söylendiğinde kıyamet kopmuştu; ama bugün üzerinde bile durulmadı: Başbakan Rusya Devlet Başkanı Putin’e demiş ki: “Bizi Şanghay Beşlisi’ne alın, biz de Avrupa Birliği’nden ayrılalım.” * * * Radikal bir strateji değişikliğini işaret eden bu cümle neden ciddiye alınmadı? Artık kimse AB’yi önemsemediği, tam üyelik hayalinden çoktan vazgeçtiği için mi? Bu çıkış, Batı’ya yönelik bir “Şanghay şantajı” olarak görüldüğü için mi? “Ciddi olsa, böyle ayaküstü söylenmezdi. Belli ki şakalaşmışlar” diye düşünüldüğü için mi? Olabilir; ancak ülkenin asırlık yönünü kökten değiştiren bu ifade, yine de böyle “Artık Eurovision’a katılmıycaz” düzeyinde geçiştirilmemeliydi. * * * Türk dış politikası, hep devleri birbirine karşı kullanma taktiği izledi. Moskova tehdit edince, Washington’a yaklaşıldı. ABD ambargo koyunca, Sovyetler’e göz kırpıldı. Ama 1963 Ankara Anlaşması ile Türkiye’nin Avrupa ailesinin bir parçası olmasında karar kılındı. Hayatımız, “Girdik, gireceğiz, giriyoruz” lakırdısıyla geçti. Anlaşılan sonunda “girmemeye” karar verdik. Zaten ortada girilecek bir birlik de kalmamışa benziyor. Şimdi Ankara, bir sevgiliden ayrılırken diğerini garantileyen kart çapkınlar gibi Brüksel’den kopmadan Moskova’ya kur yapıyor: “Gönlün varsa öbüründen caymaya hazırım” diyor. Başbakan’ın cümlesini en son nerede duymuştuk? 7 Mart 2002 günü, MGK Genel Sekreteri Org. Tuncer Kılınç Türkiye’nin AB’den hiç yardım görmediğini söylemiş, “Rusya ile İran’ı da içine alacak şekilde bir arayış içinde olalım” demişti. Ergenekon’dan içeri alındığında da, bu sözlerinin faturasını ödediği, ordudaki Batı karşıtı kanadın tasfiye edildiği söylenmişti. Ne oldu da Başbakan, “Ergenekoncu Paşa” çizgisine geldi? * * * Bence şundan: Şanghay kampı çok rahat... İlerleme raporu derdi yok. İnsan hakları sicil defteri, demokrasi barometresi, teftiş heyeti yok. Basın susturulmuş, gazeteciler içerdeymiş; umurunda değil. Zaten Avrupa İnsan Hakları Mahkemesi’nde insan hakları ihlallerinde Rusya ile birincilik için yarışıyoruz. Çin deseniz, medya denetiminde, keyfi tutuklamada, işkencede liderlik iddiasında... Kazakistan, Kırgızistan, Tacikistan, Özbekistan gibi üyelerle, despotizmde akraba sayılırız. Elbette bu kampa yanaşacağız. Güzellik kampında sıkı perhizden bıkan mankenin “Ne yersen ye” diyen “Tombullar yarışması”na meyletmesi gibi... “Batı’yı kendimize benzetemedik, bize benzeyen Doğu’ya gidelim” durumu... * * * “Köprü ülkeyiz” diye diye, köprünün iki ucuna da yaranamadık. Batı’da Doğulu, Doğu’da Batılı sayıldık. Köprüde asılı kaldık. “Nereye girelim” tartışmasına bir asır harcadık. Nihayet, Ankara Anlaşması’nın 50. yılında Şanghay’da karar kıldık. Lakin oradan da “Buyrun gelin” daveti alamadık. Galiba kapı kapı gezmek yerine önce yörüngeyi saptamamız gerekiyor: “Biz ne tür bir toplum olmak, hangi ligde oynamak istiyoruz?” Buna karar verip gereğini yapabilsek, kapı aramaya gerek kalmayacak, kapılar kendiliğinden açılacak zaten...",https://www.milliyet.com.tr/yazarlar/can-dundar/ne-oldu-da-basbakan-mgk-cizgisine-geldi-1661748
Can Dündar,Hemşerimiz ölüm,03 Şubat 2013,"Ne zaman öleceğiniz belliyse, bunu bilmek ister miydiniz? Zor soru! 10 yıl önce uzaya yollanan Columbia uzay mekiğinde 17 astronot vardı. Kalkış sırasında yakıt tankından kopan bir parça, kanada çarpıp mekiğin ısı yalıtımına onarılamaz bir hasar verdi. NASA acı gerçeği fark etti: Astronotlar ya dönüşte atmosfere girerken patlama sonucu paramparça olacak ya da dönmeyip oksijenleri bitene dek uzayda dolaşacaktı. “Zor soru” o zaman gündeme geldi: “Onlara öleceklerini söyleyelim mi?” * * * Önceki gün, kazanın 10. yıldönümünde, dönemin NASA yetkilisi, merkezde bu konunun nasıl tartışıldığını açıkladı. Uçuş direktörü şunu sormuş: “Onlar için, öleceklerini bilerek beklemek mi iyi, yoksa başarılı bir uzay yolculuğu yaptıklarını sanarak aniden ölmek mi?” İkinci şıkkı işaretlemişler. Ve 17 astronotu “huzur içinde ölmeye” terk etmişler. * * * İngiliz basınında çıkan haberi okurken kendimi tarttım: Galiba ben gerçeği bilmeyi tercih ederdim. Hayatımın bir kandırmacayla son bulmasını istemezdim. Belki son saatleri kendimce değerlendirmek, yakınlarımla bir çift kelam etmek, sevdiğim bir şarkıyı söylemek, son anlarda hayatın bir film şeridi gibi göz önünden geçip geçmediğini test etmek, belki son ana saklanmış bir çılgınlığı denemek, mesela uzay giysisinden azad olup kendimi boşluğa salıvermek filan isterdim. Bilmemekten hep korktum, ama “bilmek” hiç korkutmadı beni... Ölümü bile... * * * Azrail’in neredeyse her gün bir tanıdığımızı alarak fazla mesai yaptığı bir aydan çıkarken sorguluyorum ölümü... O cenazeden bu anma gününe koştuğumuz, kâh dehşete kapılıp kâh gözyaşına boğulduğumuz, “her sabah bugün sıra kimde” diye uyandığımız haftalardan yanarak geçtik. Ölüm orucunda canına kıyamayıp kendini berhava etmeye gönüllü koşan bir eylemci bile şaşırtmıyor bizi; öylesine alıştık. Niye ki? Neden Batı’da ”modern” insanı aylarca depresyona sokan ölüm, buralarda böylesine sıradan, böylesine olağan? Galiba ecelle derin akrabalık bağlarımız yüzünden... * * * Ölüm, en fazla ayrılığa denktir ve dilimize pelesenktir bizim... Maça “Ölmeye geldik” diye gideriz. Yavuklumuzu “ölesiye” severiz. Bağlandığımız lidere “Öl de ölelim” deriz. “Ölmek var, dönmek yoktur”; “ölümüne” destekleriz. “Ölüm çıksın ki” diye yemin eder, “ölümü öp” diye ısrar ederiz. Ölüm, unutmaya çalıştığımız bir bela değil, kavuşmaya can attığımız bir yavukludur sanki... Üniversitemizin duvarında Che’den naklen “Ölüm nereden gelirse gelsin, hoş geldi sefa geldi” diye yazılıdır. Nikâh davetiyemizden önce basılmıştır ölüm davetiyemiz; o yüzden buralarda düğünden çok cenazeye gideriz. * * * Öleceğini bilmenin bizi korkutmaması, ecelin sıradanlaşması, uzun yas tutulmaması, belki bu alışkanlıktan... Belki sabrın, tevekkülün yardımından... Belki öbür dünya inancının verdiği huzurdan... Belki şehadetin kutsanmasından... Mayınlı tarlada büyümüş çocuklar gibiyiz, ölümle o kadar içli dışlı, yan yana, kol kola yetiştik ki, son bir ayda olduğu gibi dalga dalga üzerimize gelse bile yıkılmıyor, katlanıyoruz. “Her canlı bir gün tadacak” diye teselli buluyoruz. Hemşeriyiz ölümle; birbirimizi iyi tanıyoruz.",https://www.milliyet.com.tr/yazarlar/can-dundar/hemserimiz-olum-1663806
Can Dündar,"Orası, Deniz Gezmiş’in kurşunladığı polis kulübesi",02 Şubat 2013,"Ankaralılar bilir: Paris Caddesi, başkentin göbeğinde bir Beyrut’tur. Bu güzelim sokak, Amerikan elçiliği çevresinde alınan güvenlik önlemleri yüzünden yıllar önce trafiğe kapatılmıştı. Sokağın iki girişine karakol kurulmuş, dev bariyerler konmuştu. Bir hastanenin de bulunduğu sokağa girmeye kalkışanlar, potansiyel terörist muamelesi görüyordu 2004’te, elçiliğin talebi üzerine çevredeki kaldırıma reflektörlü kazıklar dikildi. Böylece caddenin bir kısmında, yaya geçişi de kısıtlandı. Dönemin Çankaya Belediye Başkanı, Amerikan elçisine mektup yazıp “Bu durum Ankaralıların günlük yaşamını olumsuz etkiliyor ve değişik tepkilere yol açıyor” dedi. Edelman dalga geçen bir cevap verdi: “Kaldırımı bariyerler arasına aldık. Yayalar böylece yoğun trafikten korunuyor.” * * * Tepki gösterenlerden biri de bendim. Bu köşede yeni Amerikan elçisine hitaben “Sayın elçi, sokağımızı geri istiyoruz” başlıklı bir yazı da yazmıştım (https://www.milliyet.com.tr/2006/02/02/yazar/dundar.html) Yeni Büyükelçi Wilson’a, Türk halkındaki Amerikan antipatisinin boyutunu merak ediyorsa tebdili kıyafetle Paris Caddesi’nden geçmeye çalışmasını tavsiye etmiştim. İşte dün bombalanan, o sokaktı... Yeni elçinin taşınmak istediği mekândı. Canlı bomba adeta “Burayı bile vururuz” demek istemişti. * * * İlginç bir ayrıntıyı daha hatırlatayım: Elçiliğin polis kulübesi, bundan 43 sene evvel de silahlı saldırıya hedef olmuştu. 29 Aralık 1970 Salı gecesi, bir araba içinde Kennedy Caddesi tarafından gelen 5 kişi, elçiliğin önünde nöbet tutan iki toplum polisine 50 metreden ateş açmıştı. Ateş edenler Deniz Gezmiş ve arkadaşlarıydı. Öldürülen 2 devrimcinin hesabını ABD’den sormaya karar vermişlerdi. Deniz, savunmasında eylemin gerekçesini şöyle açıklamıştı: “1920’lerde İstanbul’da Karakol Teşkilatı hangi amaçla İngilizlere ve Osmanlı polisine kurşun sıktıysa biz de o amaçla sıktık.” ABD, bölgede ve Türkiye’de olup bitenlerin baş sorumlusu olarak görülüyordu. Kürecik’teki askeri üs hedef alınıyordu. İşbirlikçiler de cezalandırılıyordu. Ancak “ceza” için polislerin sadece ayaklara ateş açılmıştı. * * * Ne yazık ki aradan geçen sürede şiddetin dozu yükseldiyse de gündem değişmedi. ABD, hâlâ Türkiye’nin ve dünyanın başına gelenlerin baş sorumlusu kabul ediliyor. Yine Kürecik üssünün tartışıldığı, Patriotların törenle yerleştirildiği dönem elçilik hedef oluyor. Saldırganın yasadışı sol örgüt üyesi olduğu bilgisi geliyor. Senaryolar arasında dün Milliyet’in sürmanşetten verdiği Bin Ladin’in damadına operasyon da var; Suriye meselesi de... İlginç bir şekilde ABD, Suriye’de olup bitenden sorumlu tutulduğu gibi, Suriye’ye müdahale etmediği için de eleştiriliyor. Saldırı Suriye ile ilintiliyse amaç ABD’yi caydırmak mı, müdahaleye zorlamak mı; bilinmiyor. * * * Amerikan elçisinin dediği doğru: “Türkiye de ABD de terörden çok çekti”; ama bu bölge de büyük devletlerin teröründen çok çekti. Bu kanlı saldırıyı kınarken, diplomatik misyonların, yüksek bariyerden ziyade, barıştan yana meşru politikalarla korunabileceğini hatırlatmak istiyoruz. Dayan Didem! NTV’de Didem Tuncay’la birlikte çalıştım. İşini ciddiye alan bir gazeteci, iyi haber alan bir diplomasi muhabiri... Zarif bir çalışma arkadaşı... Böylesine narin bir insanın, bu kadar vahşi bir saldırının kazara hedefi olması, insanı dehşete düşürüyor. Didem’in bu felaketten kurtulup aramıza dönmesi için duacıyız.",https://www.milliyet.com.tr/yazarlar/can-dundar/orasi-deniz-gezmis-in-kursunladigi-polis-kulubesi-1663448
Can Dündar,"‘Size ne mutlu, eşinize son kez sarılabildiniz’",20 Ocak 2013,"Hrant ve Birand... Çok sevdiğim iki insan, hain Ocak’ın ayazında peşpeşe gitti. 19 Ocak, Hrant Dink’in 6. ölüm yıldönümüydü. Ve o gün biz Birand’ı toprağa veriyorduk.  İki cenaze, iki acılı kadın Birand’ın cenazesindeki birçok dostum, oradan çıkıp Hrant’ın anma yürüyüşüne gitti. İkisini aynı gün birlikte yadetti. Rakel Dink, eşinin anma törenlerinden kopup Birand’ın cenazesine geldi dün... Yanında Hrant’ın kardeşi Orhan Dink de vardı. İki acılı kadın, cenazede kucaklaştı. Acılarını paylaştı. O kucaklaşmanın ardından, Rakel Dink, Cemre Birand’ın eline bir mektup tutuşturdu. O mektup, 6 yıl önce bugünlerde eşini yitirmiş bir kadının, o acıyı yeni yaşayan bir kadına hitabıydı. Hem acısını paylaşıyor, hem de ona, kendisine nasip olmayan bir ayrıcalığı hatırlatıyordu: O ayrıcalık, eşine son kez sarılabilme, elini tutabilme, onunla vedalaşabilme şansıydı. Birand’a kısmet olmuş Hrant’a nasip olmamıştı. Rakel, mektubunu verip kendi eşinin anma yürüyüşüne gitti. Geride, Ocak ayazına gömülmüş iki büyük kaybı buluşturan, Birand’ı Hrant’a karıştıran bir günün, hazin satırları kaldı:  İşte o mektup “Sevgili Cemre hanım,",https://www.milliyet.com.tr/yazarlar/can-dundar/size-ne-mutlu-esinize-son-kez-sarilabildiniz-1657711
Can Dündar,“Durursam ölürüm” demişti,19 Ocak 2013,"Çarşamba gününe randevulaşmıştık. Ofisinde buluşup belgeselini konuşacaktık. Kitabını benim yazmamı istemişti; yazdım. Belgeselini de benim yapmamı istiyordu. Ve bu belgeseli çok önemsiyordu. Eski ekip, onun için bir araya gelmiştik; son bir saygı duruşu için... Birlikte belgeseller yaptığımız adamın belgeselini yapmak için aylardır çekimler yapıyorduk: Kendisiyle, ailesiyle, dostları, meslektaşlarıyla... Bürosunda, stüdyosunda, yazlığında, maçta, yolda, hatta evet kemoterapi odasında...  Azrail’e inat Kanser, çokları gibi onu da dize getirebileceğini, derde düşürüp içine kapatabileceğini sanıyordu. O, tınmıyordu. Tersine daha da dışa açılmış, neşelenmiş, hayatla dalga geçer hale gelmişti. “Temponu düşür” mü diyorlar, yeni bir belgesele girişiyordu. “Vücudunu yorma” mı diyorlar, İstanbul’un kar fırtınasından kalkıp Karayipler’e dalmaya gidiyordu. Bir gün Türkçe Olimpiyatları’nın jüri üyesi koltuğunda türkü dinliyor, ertesi gün kitap fuarında imza veriyor, Galatasaray’la deplasmana gidiyor, o söyleşiden bu programa koşturuyordu. Daha 30 yaşında, Cemre’ye evlenme teklif ettiği mektuptaki iki sözcük, hayatının özeti gibiydi: “Durursam, ölürüm!”  Son sorusu Anestezi almadan önceki son sorusunun “Yazıyı gazeteye gönderdiniz mi” olması ondandı. Akşamları size ekrandan gülümsedikten sonra bazen stüdyodan zar zor çıkıp kendisini eve taşıyan arabasında yorgun uyuyakalıyordu; ama tedavinin zorluğunu kimseye belli etmemeye, bunu mesele haline getirmemeye çalışıyordu. Çocukluğundan beri en sevmediği şey, kendisine acınmasıydı. Yakalandığı kanser türünden kurtulan, yok denecek kadar azdı. Bunu biliyordu. 3 ayda bir tahlil sonuçları geldiğinde endişeyle doktorunun ağzına bakıyor, onun “İyi” demesiyle hayattan 3 ay daha kredi aldığını öğrenip onu doyasıya tüketmeye başlıyordu. Öleceğine aslında hiç inanmıyordu. 2015’te yapacağımız belgeseli planlıyordu. Çekineceği, kaybedeceği hiçbir şey kalmamış insanlara özgü bir özgüvenle yazıyor, konuşuyor, yazıyordu.  Son bir mucize? Biyografisini yazarken, 2 yaşından itibaren ecelle dans edişini, akıl almaz bir şansla onu her defasında yenişini hayretle izlemiş biri olarak ben de “Son bir mucize”ye inanmıştım. Tanrı’nın sevip cömert davrandığı kullarından biriydi. Hep istediği gibi yaşadı, hep istediği gibi gitti: Eli ayağı tutarken... En sevdikleri başucundayken... Ekrandayken, yazısını yazarken... Kimse ona acımadan... Yeminli düşmanlarının bile hayır dualarıyla...  100 bin alkış Dedim ya, çarşamba gününe randevulaşmıştık. Salı günü aradı, ateşliydi. Hastaneye gidecekti. “İstersen erteleyelim bizim buluşmayı... Haftaya yaparız” dedim. “Ben de senden onu rica edecektim, diyemedim” dedi. Böylece onu son kez görme, belgeseli için sesini kaydetme şansını kaybettim. Perşembe Diyarbakır’a uçup Selahattin Demirtaş’la program yapacaktı. Ben çarşambadan Diyarbakır’a gittim. Demirtaş’la buluştum. O da Paluluydu; Birand’ın hemşerisiydi. İlkbaharda Birand’ı da alıp Palu’ya gitmeyi kararlaştırdık; o sıralarda onun kalbiyle cebelleştiğini bilmeden... Ertesi gün mitingden hemen önce Birand’ın vefat haberini benden alan Demirtaş, konuşmasının sonunda alanı dolduranlara acı haberi verdi. Ve Birand, yıllarını verdiği, cesaretle işlediği, uğruna küfürler, davalar yediği Kürt sorununda, hep özlemini çektiği, son yazısında bahsettiği barışla orada buluştu. Keşke alanı dolduran 100 bin kişinin, onu nasıl bir duygu seliyle, sevgi ve saygıyla alkışladığını da görebilseydi.  Hep demokrattı Hayatı boyunca tabularla cebelleşmiş, yerleşik klişelere cesaretle kılıç çekmiş, bunun da bedelini ağır ödemişti. Ama liberal kişiliğinden hiç ödün vermemiş, sadece siyasi duruşunda değil, insan ilişkilerinde de hep demokrat kalmıştı. İddialı çıkışlarından dolayı seveni kadar sevmeyeni de çoktu belki; ama sempatikliğiyle, çocuksuluğuyla, hiç tükenmeyen enerjisiyle kendini sevdirmeyi, hayran etmeyi bilirdi. O yüzden de “Madrit’in Midyat ilçesinde...” diye lafa girmesi kimseyi rahatsız etmezdi. O, gergin Türkiye’yi rahatlatan isimdi.  Bir başarı öyküsü Birand’ın hayatı, iyi yaşanmış bir başarı öyküsüdür. Sadece kişisel olarak yaptıklarıyla değil, yetiştirdikleriyle, önünü açtıklarıyla, yarına taşıdıklarıyla da bir çığır açmıştır. Yeri kolay dolmayacak. Bunu daha öldüğü gün, haber kanallarının Diyarbakır suskunluğunda gözledik bile... Neyi kaybettiğimizi zamanla daha iyi anlayacağız.  “Canci” Bu satırları, onun belgeselinin montajından yazıyorum. Onun için, onun ağzından yazdığım son metni, onun yerine ben seslendiriyorum. Birinci tekil şahıs ifadelerini üçüncü tekil şahsa çeviriyor, “ben” yazan yerlere “o” koyuyorum. Kendimi onun yerine koyuyor, “O”ndan öğrendiğim gibi seslendirmeye çalışıyorum. Beğenecek mi? Maalesef bu kez soramayacağım. Aradığım numaraya ilk kez ulaşılamıyor. Ve bu durum, sadece habercilikte değil, her kararında ona danışan, her derdinde ona koşan bizlerin hayatında da bir dönemin bittiğini kanıtlıyor. Nur içinde yat Mehmet Ali abi! “Canci” sana minnettar.",https://www.milliyet.com.tr/yazarlar/can-dundar/durursam-olurum-demisti-1657359
Can Dündar,"İlk sınavı geçtik, diğerleri sırada",18 Ocak 2013,"Dünkü Diyarbakır mitingi şunu kanıtladı: Örgüt, kitleye hakim olursa, devlet, güvenlik güçlerini sıkı tutarsa, en büyük gösteri bile olaysız sonuçlanabilir. Hükümet duyarlı ve kararlı davrandı. BDP kitlesini uyardı. Polis (Diyarbakır Belediye Başkanı Osman Baydemir’e göre son 3 yıldır ilk kez bir mitingi) serbest bıraktı. Ve bu sayede, 100 binlik mitingde, en ufak bir olay çıkmadı.  Temkinli umut Alanı dolduranlara gelince... Ne bayrak ne pankart açtılar. Her türlü tahrikten kaçındılar. Öldürülen kızların yakınları bile konuşurken kindar değildi; “Yeter bu kan” dedi. Kayıplarına ağlayıp katilleri yuhaladılar. Ne zaman barıştan söz açılsa alkışladılar. İki kez barışın geldiğini sanıp her seferinde yanılmaktan, yeniden silah sesleriyle uyanmaktan yorgundular. Acıyla olgunlaşmış, son bir barış umuduna sarılmışlardı. Ama bu kez temkinliydiler.",https://www.milliyet.com.tr/yazarlar/can-dundar/ilk-sinavi-gectik-digerleri-sirada-1656831
Can Dündar,Vefa... Veda...,18 Ocak 2013,"“Önce işini yap oğlum” derdin ya hep Mehmet Ali abi... Önce işimi yaptım bugün... Tembihlediğin gibi... “Hasta da olsan, dertli de ne yap yap, haberi ver” derdin; dertliydim, yine de haberi verdim. Senin gibi... Aklım, kalbim sendeyken çalıştım. Her zamanki gibi... Ama vedaya mecalim kalmadı; elim de varmadı. Seninle yarın vedalaşacağım. Hakkını helal et!",https://www.milliyet.com.tr/yazarlar/can-dundar/vefa-veda-1657053
Can Dündar,"Kılıçdaroğlu nerede haklı, nerede haksız?",31 Ocak 2013,"CHP Genel Başkanı’nın grup konuşmasında birkaç maddi hata olduğu kanısındayım: “Hiçbir siyasal idamın parlamentodaki oylamasında hiçbir CHP’li milletvekilinin eli kalkmamıştır havaya” diyor. 1972’de, Deniz Gezmiş’lerin idam oylamasında Meclis’te 450 milletvekili vardı. Bunların 142’si CHP’liydi. 238 kabul, 53 ret çıktı. CHP’lilerin yarısından çoğu, Meclis’e gelmeyerek ya da kabul oyu vererek idamları destekledi. * * * Parti programından “Türkiye hiçbir zaman ırk, kan ve kafatası esasına göre yönetilen bir devlet olmamıştır” cümlesini okudu Kılıçdaroğlu... Keşke öyle olsaydı. Ne yazık ki cumhuriyet tarihinde pek çok ırkçı uygulama var. 1930’ların Matbuat Kanunu’ndan Soyadı Kanunu’na kadar pek çok yasada, uygulamada, demeçte, “kan ve ırk”ı esas alan örnekler vardır. Birgül Ayman Güler’in tarihsel kökleri oralardadır. * * * Öte yandan, Kılıçdaroğlu’nun medya eleştirisine hak veriyorum. Başbakan karşısında dut yemiş bülbüle dönenler, konu CHP’ye gelince bülbül kesiliyor. CHP liderinin, etnik ve dini siyaset yapmama kararlılığı önemli... Ancak unutulmaması gereken bir şey var: Kürt milliyetçiliği, büyük oranda ırkçılığa varan Türk milliyetçiliğine tepkiden türemiştir. 12 Eylül’ün “Kürt yok, dağ Türkleri var” yaklaşımı ve toplumu tektipleştirmeye dönük inkâr politikası, Kürtleri kimliğine daha sıkı sarılmaya itmiştir. Bunu görmeyip “Kürtler etnik politika yapıyor” demek, CHP’yi Güneydoğu’dan koparmaktan başka sonuç vermiyor. Önce bölgedeki hissiyatı anlamaya çalışmak gerekiyor. Sonra da tabana izah etmek... Bunun Güler‘in ötekileştirici üslubuyla olmayacağı kesin. * * * Bazı insanlar sorunların üzerine gitmek yerine, gömmeyi tercih eder. Çözümü zamana bırakır, kendiliğinden hallolmasını bekler. CHP, bu yola gitmiş gibi görünüyor. Ama halının altına süpürülen hayaletler de giderek kabarıyor. Partiden kimsenin kimseyi kovmaya hakkı olmadığı doğru... Ama “Biz ev sahibiyiz. Sonra gelen ilk gider” yaklaşımının partiyi büyütmeyeceği de kesin... “Ev sahipleri”yle nereye kadar gidilebildiği malum. CHP’nin bu tartışmayı, yenilenmenin manivelası olarak kullanması, Kürt sorununda eşitliğe dayalı barışçıl çözüm konusundaki toplumsal desteği göz önüne alan, yeni bir politika oluşturması en iyisi... Birand’la son randevu Gazeteden izinli olduğum son haftayı montaj odasında geçirdim. Bülent Çaplı, Nihat Özcan, Günel Cantak, Emre Irmak’la... Birand’ın eski ve yeni öğrencileri, onun belgeseli için yeniden, gönüllü buluştuk, kolları sıvadık ve ustamız için bu gece izleyeceğiniz belgeseli hazırladık. Aslında aylardır hazırlanıyorduk. Bana “Belgeselimi sen yapacaksın” diye vasiyet etmişti. “Ben öldükten sonra yayınlarsınız” demişti. Kendisiyle ve yakın çevresiyle uzun söyleşiler yapmıştım. Son birkaç çekimimiz kalmıştı; elimizden kayıp gidiverdi. Belgeseli onsuz tamamladık. Arada “Ya beğenmezse” diyoruz, ama bu kez ona gösterip onaylatma şansımız yok. “Kimselere randevu vermeyin” de izleyin: “Birand’la Son Randevu”, bu gece Kanal D’de, 32. Gün’de...",https://www.milliyet.com.tr/yazarlar/can-dundar/kilicdaroglu-nerede-hakli-nerede-haksiz-1662561
Can Dündar,Bekçi Kılıçdaroğlu sevilir mi?,12 Ocak 2013,"Bir sohbette Kemal Kılıçdaroğlu’nun inşaat bekçisi olan kardeşi mevzuu açıldı. Ben, makam sahiplerinin eş dost kayırma (“nepotizm”) hastalığının yaygınlaştığı ortamda, bu örneğin ibretlik olduğunu, saygı duyulduğunu savundum. Sohbetteki bir arkadaşımız bana karşı çıkarken, “Bizim toplum, bu haberden ‘Bu liderden bana hayır yok’ mesajı çıkarır. ‘Kılıçdaroğlu daha kardeşine iş bulamamış, bana mı bulacak’ diye düşünür” dedi; bir atasözünü tanık gösterdi: “Ben umuyorum bacımdan, bacım ölüyor acından.” * * * Elbette mazlumdan yana atalarımız da var, ama haklıya karşı güçlüyü kollayanlar da az değil; tıpkı toplumda olduğu gibi... “Türkler böyledir” diye kesip atan toplum genetikçilerine kulak asmam; toplumlar da insanlar gibi kuşatıldıkları iklimle, yaşamın deneyimiyle, tarihin hafızada bıraktığı izle şekillenir. Mesela “Su akarken testini doldur” zihniyeti, biraz da 80’lerin aç ve açıkgözlülüğünde kıymete binmiş, “Damlaya damlaya göl olur” tutumluluğuyla yer değiştirmiştir. Harama el uzatmayı günah sayanlar, kapıya sadaka makarna gelmesine alıştıkça “Beleş atın dişine bakılmaz” deyişine sarılmış, “Haram, helal ver Allah’ım, garip kulun yer Allah’ım” der olmuştur. “Bir lokma bir hırka” tevekkülüyle yetişenler, fırsatlar denizinde üçkağıtla zengin olanları gördükçe, “Sen ağa ben ağa, bu ineği kim sağa” diyerek bol lokma, çok hırka hırsına düşmüş, yediği üzümün bağını sormamaya başlamıştır. * * * Aç adam, namusunu yer. İşsizlik büyüdükçe, arsızlık artar, “alın teriyle kazanma”yı yücelten hikayeler azalır, “gemisini yürüten kaptan“ların önü açılır. Bu arsızlaşmanın siyasetteki yansıması, “Adam yiyor, ama iş yapıyor” zihniyetidir ki, son 30 yılda epey yaygınlaşmıştır. Artan eşitsizliğin, haksızlığın, örgütsüzlüğün kitle ruhunda yarattığı bir başka netice, mazlumu aşağılama, güce tapınmadır. Zaten fırsatçılığı teşvik eden atalar da der ki: “Zengin, arabasını dağdan aşırır; züğürt, düz ovada yolunu şaşırır.” Topsuzlar mahallesinde top sahibi olan çocuk, yeteneğine bakılmaksızın takıma alınır, santrafor oynatılır. “Parayı veren, düdüğü çalar.” Rüzgar haklıdan değil, güçlüden yana esmeye başlamışsa, buna karşı duranlara, evde ekmek bekleyen anaları, “Rüzgarın önüne düşmeyen yorulur a oğlum” diye nasihat etmeye başlar. * * * İşte “çulu düzmek için” her yolun mubah sayıldığı bu “gücü gücü yetene” düzeninde mazlumlar, kendileri gibilere acır belki, ama sevmez. Kaderi ağanın, patronun, müdürün iki dudağı arasında olan gariban, iktidarın nimetlerinden faydalandıkça kendisini esir alan kudrete sevdalanır; züğürtlüğüne bakmaz, zenginin malıyla çenesini yorar. Bu rant yarışına katılmayana da, kendi ulufe düşkünlüğünü açığa çıkarttığı için içten içe öfkelenir. Çalıp çırpıp gemicik sahibi olana özenirken, namusuyla kazanana dudak büker. “Herkes için iş ve aş” talep edeceğine “Adam kardeşini işe koyamamış, bana mı iş bulacak” deyip hükümet kapısında torpil aramaya devam eder. Atalarımızın da buyurduğu gibi: “El etek öpmekle dudak aşınmaz.”",https://www.milliyet.com.tr/yazarlar/can-dundar/bekci-kilicdaroglu-sevilir-mi-1654305
Can Dündar,İnce ağ üstünde zorlu trapez,05 Ocak 2013,"Türkiye’nin gidişatını, İmralı kosterinin hareket kabiliyetinden anlıyoruz: Koster limandaysa “hava” bozuk demektir; açılıyorsa işler yolunda... Önceki gün “hava”, muhalefetine son verdi ve aylardır mahsusçuktan bozuk taklidi yapan koster, nihayet İmralı’ya gidebildi. * * * “Hava” neden değişti? Başbakan’ın çevresi diyor ki: “PKK, 2012’de hezimete uğradı. Silahla sonuç alamayacağını gördü. Şimdi silah bırakma için müzakere yapılıyor.” Buna hakikaten inanıyorlarsa safdillik, bizim inanmamızı bekliyorlarsa zekamıza haksızlık... Büyük fotoğrafta tablo pek öyle görünmüyor: PKK, 2012’de Güneydoğu’da belli merkezlerde vurup kaçmayı değil, çatışarak kalmayı, yerel üsler kurmayı deneyecek güce ulaştı. Açlık grevleriyle bölgede ve Meclis’te gündem yarattı. Bitirme aşamasında Öcalan’ın liderliğini onaylattı. En önemlisi, Suriye ve Irak’taki gelişmelerle bölgede manevra alanını genişletti. Yani konjonktürel olarak en elverişli döneminde... MİT Müsteşarı’nın, bu kadar hayati bir konuda evvela parti liderlerini veya Meclis’i bilgilendirmesi iyi olmaz mıydı? Önce büyükelçilerin bilgilendirilmesi de konunun uluslararası boyutunun önemini gösteriyor. * * * Madem sonunda barış için Öcalan’la müzakere noktasına gelinecekti, niye bu, ilk yakalandığı aşamada yapılmadı da 13 yıl beklendi; arada onca can yitti? Madem “Devlet, terörü sona erdirmek için her şeyi yapar”dı, niye ısrarla “Devlet, terör örgütüyle müzakere etmez” tezinde diretildi? Başbakan, daha 4 Aralık’ta “BDP çözümün bir parçası olmak yerine terörün bir parçası oldu” diyerek dokunulmazlıklarının kaldırılmasını istiyordu. Bir ayda ne oldu da 4 Ocak’ta BDP, “çözümün bir parçası”na dönüşüverdi? Erdoğan, haziranda “Biz olsak Öcalan idam edilirdi” diyordu. 6 ayda ne değişti de “Asmayalım, besleyelim” noktasına gelindi? Sürecin zayıf halkası, başkanlık hesapları içinde sürekli yalpalayan bu politikadır. * * * Yine de silahlar yerine insanların konuşması iyidir, barış için atılan her adım desteklenmelidir. Sürecin, bizzat Başbakan tarafından kamuoyuna haber verilmesi, gözönünde sürdürülmesi yerindedir. Şimdi hükümet, uçları çok farklı direklere bağlı, incecik bir ağın üzerinde, hiç güvenmediği bir partnerle trapez yapıyor: İmralı, Kandil, Washington, Brüksel, Bağdat, Erbil, Şam, Tahran... Herhangi birinin ağın ucunu bırakması, süreci tehlikeye sokacaktır. Ama hepsinden önemlisi Türkiye halkının ikna edilmesidir. Dünyanın benzer tecrübeleri gösteriyor ki, bu tür müzakerelerde toplumsal mutabakat elzemdir. Hükümet, silahların bırakılması karşılığında atacağı adımların, örgüte taviz değil, demokrasinin ve evrensel hukukun icabı olduğunu anlatabildiği ölçüde yol alabilecek, kamuoyunun desteğini sağlayabilecektir. Öyle olursa bu süreç, sadece KCK’lıları değil tüm siyasi tutukluları, sadece PKK’lıları değil kanlı bir sürecin suça itilmiş bütün aktörlerini, sadece örgüt mensuplarını değil “örgüt üyesi” diye hapse tıkılmış herkesi kucaklayabilir. Ve hukuksuz bir devrin ardından, yepyeni bir sayfa açılmasına önayak olabilir.",https://www.milliyet.com.tr/yazarlar/can-dundar/ince-ag-ustunde-zorlu-trapez-1651376
Can Dündar,Moskova’daki boş kutu,15 Ocak 2013,"Bugün Nâzım Hikmet’in 111. doğum günü... Sevgili dostum Melih Güneş, Şair’in külliyatındaki eksiği tamamlayan bir kitapla çıkageldi yine... Bu, Nâzım‘ın Moskova’dayken senaryosunu yazdığı, 1959 ve 1962 tarihli iki çizgi filmin DVD’li kitabı... (Yapı Kredi Y. 2013) “Hanene Huzur Dolsun”, pek bilinmeyen bir canlandırma... “Sevdalı Bulut” ise Nâzım’la son eşi Vera’nın tanışmasına vesile olan film... Melih’in araştırmasından iki önemli ayrıntı öğreniyoruz: Filmlerin orijinalleri, yapımcı Soyuzmultfilm arşivinde yokmuş. Melih, “Sevdalı Bulut”un sadece boş kutusunu bulmuş. Diğer filmin jeneriğinde ise, redaktör Vera Tulyakova’nın adına yer verilmemiş. İhmal mi? Hayır! O boş kutunun, Nâzım hakkındaki ezberleri bozan, çok ilginç bir perde arkası var. * * * Önce çizgi filmin öyküsünü anlatayım: 23 yaşındaki Vera, Soyuzmultfilm’de redaktör olarak çalışıyordu. 1955 sonu, Nâzım’ın Moskova’daki evine gidip bir Arnavut masalından yapılacak çizgi filmin danışmanlığını önerdi. Güldü Nâzım: “Neden onun yerine benden bir masal senaryosu istemiyorsunuz” diye sordu. Kendisinden 32 yaş küçük bu kıza vurulmuştu. Ertesi gün arayıp ona “Sevdalı Bulut”tan söz etti. Birlikte çalışmaya başladılar. Nâzım hastaydı. Kendini yaşlı hissediyordu, bu aşktan uzak durması gerekiyordu. Ama dayanamadı. 1956 sonunda bir gün, stüdyonun merdiven sahanlığında gözyaşları içinde Vera’ya “Belki babanız yaşında olduğumu düşünüyorsunuz, ama sizi seviyorum. Çok acı çekiyorum. Yüreğimden kan akıyor” dedi, onu yanağından öptü ve veda etti. * * * Bir yıl sonra Vera’dan bir telefon aldı: “Kocamla ziyaretinize gelmek istiyorum” diyordu. Nâzım, onun yeni evlendiğini sandı; oysa Vera 5 yıldır evliydi ve küçük bir kızı vardı. Sevdiği kadının evli ve çocuklu olması, bir oğlan babası olan evli Nâzım’ı caydırmadı, tersine kamçıladı. 1959 yazında, Berlin’de bir otel odasında “İki sevda” şiirini yazdı: “Bir gönülde iki sevda olamaz. Yalan! Olabilir” diye başlıyor ve şöyle diyordu: “Gülüp ağlıyor sevdiğim kadınlar iki dilde...” * * * O dönem Nâzım, Louis Aragon’un yönettiği “Les Lettres Françaises” dergisine bir yazı yolladı. 8 Ekim 1959’da yayımlanan yazıda Sovyetler’in, tiyatro ustası Meyerhold’a gereken saygıyı göstermediğini savunuyordu. 9 gün sonra Kruşçev’in damadı Aleksey Acubey’in yayın yönetmeni olduğu “İzvestiya” gazetesi, “Laf Salatası” başlıklı bir yazıyla Nâzım’ı yanılgı içinde olmakla suçladı. Vera’ya göre bu, “kara gün”dü. İki gün sonra müdürü onu çağırıp “Nâzım’ın ideolojik açıdan sakıncalı senaryolarını yazmasına katkıda bulunduğu” gerekçesiyle istifasını istedi. Vera, Nâzım’a “Senin yüzünden kovuldum” demedi, “Hasta olduğum için ayrıldım” dedi. 2,5 ay sonra, ikisi de aynı gece evlerinden kaçıp bir tren garında buluştular. Ve evlendiler. Ülkesinde “Rus ajanı” sayılan Nâzım’a Moskova, pasaport bile vermemişti. Vera’nın ismini ise, Nâzım imzalı çizgi filmden silmişlerdi. Birlikte yaptıkları film, kutusundan alınıp kaybedildi. Ta ki yarım asır sonra Melih, o boş kutuyu bulup filmin peşine düşene kadar...",https://www.milliyet.com.tr/yazarlar/can-dundar/moskova-daki-bos-kutu-1655496
Can Dündar,Üstü kalsın,13 Ocak 2013,"Ne zaman yüklü bir keder bulutu dolaşsa başımın üstünde, “Ağır Roman”a gider elim... Kitabına değil, albümüne... Hiçbir albüm, onun kadar canınızı acıtamaz. Atilla Özdemiroğlu’nun müziği, hançeri sokar yüreğinize; Aysel Gürel’in sözleri, çevirir içinizde... Ve Yusuf Taşkın’in sesi, ağıtınızı yakar: “Kördüğüm çember dört duvar, Can evinde bıkar bu can uçar, Boş kalır o hanlar, saraylar...” * * * Metin Kaçan’ın intiharından sonra dinledim en son... “Ağır” geldi yine... Ecelin orağını Azrail’in elinden alıp kendi boynuna dayayanlara saygı duyarım. İster “cesaret” deyin buna, ister “korkaklık”; ister “isyan” sayın, ister “firar”; az iş değildir, 50’lerinin başında, bir kış karanlığında, “korku”lukları aşıp kendini meçhul bir boşluğa bırakmak... Cemal Süreya’ca “Üstü kalsın” deyip hayatla vedalaşmak... Anlamaya çalışırım, ama övmekten kaçınırım. Bir kez talihsiz bir iş geldi başıma; caydım. Anlatayım: * * * 2001 sonuydu. Kemal Uluer’in intihar ettiği haberi geldi. 40’ındaydı, ressamdı Uluer, tekerlekli sandalyede yaşıyordu. Yakın arkadaşı Doğan Akın’a “Zamanı geldiğinde son 10 tablomu yapıp her şeye nokta koymayı planlıyorum” demişti. O zaman geldiğinde 3 ay inzivaya çekilip 9 tablosunu bitirmiş, günlüğüyle birlikte mühürlemiş, ölümünden sonra açılması isteğiyle gizlemişti. * * * Benimle ilgili “talihsizlik”e gelince... Uluer, günlüğünün (“Başucumda Hayat”, YKY, 2002) son sayfalarında Milliyet’teki bir yazıma yer vermişti. O yazıda tekerlekli sandalyede yaşayan Profesör Mori’nin öyküsünü anlatmıştım. Mori, öğrencilerine şunu öğütlemişti: “İnsan ölmeyi öğrenince yaşamayı da öğrenmiş oluyor. Budistlerin yaptığını yapın ve her sabah omzunuzdaki küçük kuşa sorun: ‘-Kariyer, maaş, ev, araba taksitleri... Hayattan istediğim şey bu mu? Olmak istediğim insan mıyım? O gün, bugün mü? Hazır mıyım?’ “Şuraya uzanmış yavaş yavaş ölürken rahatlıkla söyleyebilirim ki, istediğin kadar güce veya paraya sahip ol, yaşamı satın alamazsın.” Uluer bu yazıyı olduğu gibi almış ve omzundaki küçük kuşa söylediklerini günlüğüne yazmıştı: “Ölüm şimdi gelse, hazırım gitmeye...” 3 hafta sonra da, 10’uncu ve sonuncu tablosunu bitirmiş, müzik setine “Time to say goodbye” (“Şimdi veda zamanı”) şarkısını koyup önceden hazırladığı poşeti başına geçirmişti. Onu bulduklarında yüzünde hala tebessüm vardı. Son satırlarında, “Tüm güzellikleri yaşadım, diğer insanlara da kalsın” diye yazmıştı. * * * O günden beri, çekinirim intihara güzelleme yazmaya... Ama saygı da duyarım, omzundaki minik kuşuyla konuşup kendisiyle hesaplaşanlara... “İstediğim hayat bu mu” diye soranlara... Haddinden fazla yaşarsa diğerlerinin hakkından çalmış olacağından korkanlara... “Bazen ölmeyi beceren ve ölümden, ölümsüz bir şiir yaratabilen biri de bulunmalıdır” diyen Stefan Zweig’a hak veririm. Metin Kaçan’ı, bir ocak gecesi, “korku”lukları aşıp sonsuzluğa kanat açmaya sevk eden neydi bilmiyorum; ama “Ağır Roman”ı dinleyince anlayabiliyorum: Bazen, kördüğüm olur dört duvar, “can evinde bıkar, can uçar, Boş kalır o hanlar, saraylar...”",https://www.milliyet.com.tr/yazarlar/can-dundar/ustu-kalsin-1654644
Can Dündar,"Barış sürecinde Dakka:1, Gol:1",08 Ocak 2013,"Amerika’yı yeniden keşfetmeye gerek yok. Barış süreci hemen her ülkede benzer bir yol izledi. Kuzey İrlanda’yı alalım: Önce kin birikti. Silahlar çekildi, kan döküldü, binlerce insan öldü. Zamanla örgütün siyasi kanadı oluştu, Meclis’e girdi. Silahın çözüm olmadığını her iki taraf da anladıkça barış arayışı başladı. Bazen ateşkes ilan edildi, ama her “anlaşma”da bir yerlerde bombalar patladı; barış süreci baltalandı. Sonunda toprak kana doyunca ve bazı etkili güçler (İngiltere örneğinde Amerika) devreye girince barış masası kuruldu. Örgütün siyasi kanadı ile hükümet, görüşmelere başladı. İki tarafın radikalleri de ayaklandı: Protestanlar “Vatanı teröristlere satıyorsunuz” dedi. IRA’yı “uzlaşmacılık”la suçlayanlar “Gerçek IRA’yı kurup silahlı eyleme devam etti. Ama süreci yürüten iki tarafın da kararlı davranması ve birbirini tahrikten kaçınması sayesinde barışa yaklaşılabildi. Süreci kolaylaştıran asıl faktör ise, İşçi Partisi hükümetinin Muhafazakar Parti’yi yanına alması oldu. Ana muhalefetin verdiği destek sayesinde toplumda bir “milli mutabakat” manzarası oluştu. Ya Türkiye’de ne oldu? CHP Genel Başkanı Kılıçdaroğlu, “AKP’ye yeni kredi açıyoruz, sorunu çözün” deyince Başbakan şu cevabı verdi: “Kendi muhtaç-ı himmet bir dede, nerde kaldı gayrıya himmet ede... Ya sen neye kredi veriyorsun? Sen krediye muhtaçsın.” Bir önceki yazıda da söylemiştim: Sürecin önündeki önemli bir engel, Başbakan’ın bu dışlayıcı üslubudur. “Muhalefetin süreci desteklemesini olumlu karşılıyorum. Gelin bunun onurunu paylaşalım” demek ve böylece görüşmelere kuşkulu bakanları kazanmak bu kadar mı zor? ‘Paşa’nın kızı’ve İlahiyat Geçen perşembe bu köşede, 14 fakültesiyle yüzlerce kadro ihtiyacı içinde olan Ankara Üniversitesi’nin, 2 fakülteye 16 kadro için ilan verdiğini belirtmiş, 16 kadrodan 13’ünün İlahiyat Fakültesi’ne tahsis edildiğine dikkat çekmiştim. Erişkin Psikiyatri kliniğine verilen diğer 3 kadronun ise, “aranan özellikleri”yle adeta Genelkurmay Başkanı’nın kızını tarif ettiğine dair eleştirilere yer vermiştim. Rektörlükten değil, kadro alanlardan açıklamalar geldi. İlahiyat Fakültesi Dekanı Prof. Dr. İsmail Hakkı Ünal, “Bunlar yeni kadro değil, fakülte içinde bulunan, yıllardır talep ettiğimiz kadrolardır. Hükümetin bir kıyağı veya rektörün ayrımcılığı söz konusu değil” diyor. Genelkurmay Başkanı’nın kızı, A.Ü. Tıp Fakültesi Psikiyatri Anabilim dalından Doç. Dr. Erguvan Tuğba Özel Kızıl ise 2011’de doçentlik unvanını aldığı halde halen (8 yıldır) araştırma görevlisi kadrosunda çalıştığını, kadro ilanının normal, hatta gecikmiş bir süreç olduğunu belirtiyor, yazımda yargısız infaz yaptığımı söylüyor. Elbette kadro da, eleştiri de haklarıdır. Fakat ben üniversitelerde kadro ihtiyacının farkında olarak “Neden kadro verildi” dememiştim; sadece bir fakültesinde 140 akademisyenin kadro beklediği bir üniversitede, rektörün bu iki birime öncelik tanımasıyla “önceliklerin değişmesine” dikkat çekmiştim. Bilginize...",https://www.milliyet.com.tr/yazarlar/can-dundar/baris-surecinde-dakka-1-gol-1-1652583
Can Dündar,Ahmet Türk’ün üç hali,06 Ocak 2013,"12 Eylül’den önce milletvekiliydi. Milletvekili ağabeyi öldürülünce siyasete girmişti. Darbeden sonra tutuklanıp Diyarbakır Cezaevi’ne nakledildi. Kapıda dayakla karşılandı. 20 gün hücrede tutuldu. İşkencede 56 marş ezberletildi. Yaşadıklarının bir kısmını, 78’liler Vakfı’nın sözlü tarih çalışmasında şöyle anlattı: “Havalandırmada hepimizi cop ve kalasla döverlerdi. Ortalık kan gölüne döner, bizi orada sürüklerlerdi. Foseptik çukurunda, pisliği alıp üstümüze sürmeye zorlarlardı. Üstünde az pislik olan daha fazla dayak yerdi. O yüzden insanlar daha çok pisliğe bulanmak için birbirleriyle yarışırdı. “Mahkemeye giderken ring arabasında bir asker sırtıma oturur, dizini üzerime koyar, salona kadar sırtımda giderdi. Dönerken yine ring arabasında etrafımızda halka oluşturup ‘Yürüyerek marş söyleyin. Birbirinize çarparsanız dayağı yersiniz’ diye küfür ederlerdi. Tabii ellerim arkadan bağlı halde marş söyleyip yürürken dengem bozuluyor; birisine çarptığım zaman coplar kafama inerdi. “Bir gün mahkemeye girerken birisine ‘Merhaba’ dediğimi Esat Oktay’a ihbar etmişler. O, 300 askeri büyük salonda toplamış. Çırılçıplak soydu beni, külotumu da çıkardı. Copunu aldı. Bütün vücudumu dövdü. Sonra askerlere, ‘Yok mu bunu becerecek kimse’ diye bağırdı. “Yıkadığımız bulaşıkların pis suyunu içirirlerdi bize... Bazı insanlara pislik yedirildi. O insanlar gözümüzün önünde işkencede öldürüldü. O dayak ve işkenceden 35’e yakın insan yaşamını yitirdi Diyarbakır Cezaevi’nde... “Bir kinin, bir nefretin gelişmesinin nedeni oldu orası... Eğer Diyarbakır Cezaevi’ndeki o uygulamalar olmasa, belki bu kadar insan silahını alıp dağa çıkmazdı.” * * * Sahne 3:  30 yıl önce Ahmet Türk’ü çırılçıplak soyup kalasla döven, foseptik çukurunda yüzdüren, bulaşık suyu içiren devlet, 30 yıl sonra “Ben kendi zulmümden bir nefret dağı yarattım. Baş edemiyorum. Gel sen görüş” diye yardıma çağırdı. Onu çağırdı, (bugün utanması gereken ırkçıların dalga geçtiği gibi soyadı “Türk” olduğu için değil), çektiği onca eza, onu hala aklın yolundan, sağduyusundan, barış tutkusundan çeviremediği için... “İmralı dönüşü gözleri parlıyordu” demişler onun için... Dileyelim daim olsun. Parıltı, en çok onun gözüne yaraşır çünkü...",https://www.milliyet.com.tr/yazarlar/can-dundar/ahmet-turk-un-uc-hali-1651778
Can Dündar,Diyarbakır’da düğün ve cenaze,17 Ocak 2013,"Diyarbakır’da bahar havası var. Her anlamda... Şehir, kışa inat gülümseyen bir güneşle karşıladı bizi... Kenti dolaştıkça, insanlarla konuştukça, iklimdeki bu ılımanlığın sokağa da hakim olduğunu gözledik. Şehrin karakteristiği haline gelen karamsar endişe, yerini iyimser bir bekleyişe terk etmiş. “Barış” lafı, iyice dillere yerleşmiş. Gözler, kulaklar İmralı’ya, görüşme sürecine kilitlenmiş. Ya Paris? Suikastlar, cenazeler?.. Bu provokasyon bile, olumlu havayı dağıtmaya yetmemiş; hatta tersine, barış kararlılığını perçinlemiş. Bugünkü cenazeye iki anlam biçiliyor: 1) Ölenleri sahiplenme... 2) Barış sürecine destek... Cenaze bu anlamda, Paris suikastıyla yapılmak istenene, yani barışın dinamitlenmesine bir tepki mesajı verecek. Paris’ten gelen cenazelerin acısıyla, barışın vaat ettiği düğün sevinci iç içe geçecek.  Pamuk ipliği yerine zincir Namık Durukan’la birlikte öğlen yemeğini Ofis semtindeki baro lokalinde, BDP Eşbaşkanı Selahattin Demirtaş’la yiyoruz. Bugün için endişeli görünmüyor. Provokasyon ihtimalinin fazlaca dillendirilmesinden rahatsız... Erdoğan’ın dünkü mesajındaki sözcükler, onun dilinde de var: “Güvenlik güçleri hassas olmalı... Sağduyuyla ve soğukkanlılıkla hareket edilmeli...” “Barış sürecini pamuk ipliğine bağlı gibi gösterirsek biri gelir o ipi keser. Gelin, zincirle bağlayalım süreci” diyor. Sürecin artık topluma mal olduğunu, siyasi iradenin geride kaldığını söylüyor; Hükümet’in “Süreci ben yönetirim” demekten vazgeçip “Beraber yönetelim” demesi, önerileri dinlemesi gerektiğine inanıyor.  ‘Balyoz’da da haksızlık var’ Diyarbakır’da kiminle konuşsanız Erdoğan’la ilgili temkinli laflar duyuyorsunuz. Ne olursa olsun barış sürecinden dönmeyeceğini açıklaması, kararlı davranması takdir topluyor. Ancak bir yandan da “10 bine yakın” KCK’lının tutuklu olması soru işaretlerine yol açıyor. Yeni yargı paketiyle KCK’lılar salıverilebilir mi? Demirtaş, “Bunu koz olarak kullanmak, eşeğini kaybettirip yeniden buldurmak gibi” diyor ve çok ilginç bir gönderme yapıyor: “Sadece KCK’da değil, mesela Balyoz davasında da bazı haksız tutuklamalar var. O yüzden Türkiye’nin böyle geçici önlemlere değil, adil yargı ve demokrasi için toplumsal mutabakata ihtiyacı var.”  “Öcalan selam yolladı” Ya PKK cephesi? Barışa açılan kapıya İmralı’dan, Kandil’den nasıl tepki geliyor? Örgüt, “eylemsizlik” kararı alıp süreci kolaylaştırabilir mi? Demirtaş, Öcalan’la hiç karşılaşmamış. Cenazelerden sonra Bakanlık izin verirse İmralı’da ilk kez görüşecek ve birinci elden nabzı tutacak. “Başbakan’ın söylediğinin aksine biz İrlanda’daki Sinn Fein gibi ‘örgütün siyasi kanadı’ değiliz; o yüzden eylemsizlik ve silahsızlanma konularını örgütle konuşmaları lazım” diyor. “Öcalan PKK’ya bir eylemsizlik mesajı yolladı mı?” Demirtaş’a göre şimdilik sadece bir “Selam” yolladı. Bu ne demek? “Yani soruyor: Bir sürece giriyoruz, ne diyorsunuz?” Örgüt, henüz bir açıklama yapmadı. Onlar da bir yol haritasının ve görüşme mekanizmasının ortaya çıkmasını bekliyor. Ancak Demirtaş’a göre bir yandan barış süreci denirken öte yandan Kandil’in bombalanması, sürece zarar veriyor.  Sınav günü Bugün barış süreci, ilk büyük sınavına giriyor. İlk girişimi söndüren Habur’dan farklı bir manzara var: Orada bir şenlik havasıyla barış kutlaması vardı. Bu kez barış, bir cenaze konvoyu ile karşılanıyor. Umalım ki düğün, cenazeye dönmesin. Taziye, nihai düğüne hizmet etsin. Bu gelen, son cenaze olsun ve memleketin dağlarına da bahar gelsin. KAHVEDEKİ ADAM: Bu kez Te-Ce demiyoruz Namık Durukan’la, Ulucami’nin hemen yanındaki esnaf kahvesindeyiz. Diyarbakır esnafı hararetle dama oynuyor. Bizi görünce, strateji kabiliyeti gerektiren bu oyundan kafalarını kaldırıp barış sürecinin izlemesi gereken strateji üzerine yoruma başlıyorlar. Ortak kanı: “Süreç olumlu... Umut vaat ediyor.” Ortak kaygı: “Süreç kırılgan ve herkes temkinli yaklaşıyor.” “Yarın polis müdahale etmezse olay çıkmaz” görüşü yaygın... Orta yaşlı bir işçi, hem ümitvar hem tepkili konuşuyor: “Son iki gündür havaalanından sürekli askeri uçak kalkıyor, bombardıman yapıp dönüyor. Bu nasıl barış süreci? Hem elini uzatıyorsun, hem eli kırmaya çalışıyorsun?” Paris suikastlarını soruyorum. Yaşlıca bir Diyarbakırlı, bilgece bir edayla ve kısık sesle cevaplıyor: “Eskiden bu tür durumlarda hep ‘Te-Ce’nin (yerel dilde ‘Türkiye Cumhuriyeti’nin”) işi’ derdik. Bu sefer öyle demiyoruz.” “-Kimin işi sizce?” “-Yüzde 80 dış güçlerin... Suriye, İran, İsrail, belki Rusya...” Kahvede kiminle konuştuysam cenazeye katılacağını söylüyor. 15 yıl İstanbul’da yaşamış bir Diyarbakırlı, iki şehrin farkını şöyle özetliyor: “İstanbullular bunu anlamayabilir: Burada cenazeye katılmak bir insanlık görevidir. Temel değerimizdir. Katılmayanı ayıplarlar.” Bu biraz da CHP’ye ve Kılıçdaroğlu’na gönderme... Erdoğan, Kürtler nezdinde Uludere’de kaybettiği itibarı, son barış atağıyla ihtiyatlı da olsa toparlamışa benziyor; Dersimli Kılıçdaroğlu ise Dersimli Sakine Cansız’ın ailesine taziyeye giden Dersimli Aygün’e yönelik çıkışıyla bölgede puan kaybediyor.  Ve cenazeler geldi Gece Diyarbakır Havaalanı’ndaydık. Cenazelerin gelişi, aslında bugün yaşanacakların provası gibiydi. Karşılamaya gelenler acılı ve öfkeliydi; ancak öfkenin hedefi Hükümet değildi. Sloganlar daha çok “faşizm”e yönelikti. Polis de son derece mutedil ve mesafeliydi. Uzaktan izlediler, müdahale etmediler. Gözümüzün önünde, bir polisin “İn lan ordan” uyarısı, amirlerin uyarısıyla “Oradan iner misiniz lütfen”e dönüştü. Demek ki olabiliyormuş. Yönetici kadrolar sağduyu gösterirse halk, sevincini de acısını da nasıl yaşayacağını biliyormuş; onlara yol öğretmek fuzuli ve ayıp kaçıyormuş. Darısı bugüne... DEMİRTAŞ PORTRESİ Kürtçe dersi alan Kürt lider Selahattin Demirtaş aslen Palulu bir Zaza... İlkokulu bitirememiş bir anne babanın 7 çocuğundan biri... Çocukların hepsi üniversiteyi bitirmiş. Demirtaş da Ankara Hukuk mezunu... Henüz 40 yaşında... Son birkaç yıldır Kırmançi dersleri alıyormuş; bir hayli ilerletmiş. “Kürtlerin parti lideri Kürtçe bilmiyor” eleştirilerine karşılık, “Bunun utancını asimilasyon uygulayanlar taşımalı” demiş hep... O dönem tamamen bitti mi? “Ne gezer” diyor Demirtaş... Dün sabah “Cegerxwin (Cigerhun)’un Kültür Merkezi”nde basınla sohbet etti. O kültür merkezine adını veren Gercüşlü Kürt şairinin adında “x” ve “w” olduğu için kültür merkezine soruşturma açılmış, hala sürüyormuş. Demirtaş, “’De Gaulle’ veya ‘Kennedy merkezi’ deseler kimse ses çıkarmayacaktı. Bir Kürt aydınının adına bu tahammülsüzlük niye” diye soruyor haklı olarak...  Vitrini sevmeyen eş Diyarbakırlılar onu insan hakları mücadelesiyle tanıyor. Ama eşi daha az görünüyor. Bu kez yemeğe birlikte geldiler. Başak Demirtaş, ilkokul öğretmeni... Diyarbakır’da yaşıyor. Ankara’ya ısınamayanlardan... Siyasetle ilgileniyor, ancak vitrinde olmayı sevmiyor. O yüzden de gündelik politikaya uzak duruyor. 9 ve 6 yaşlarındaki kızlarıyla ilgileniyor. Ailedeki görünümün tersine, partide kadınlar hep ön planda... Kadın ve erkek eşbaşkanlar sistemi sadece BDP’de var. Demirtaş, “BDP, seçilmişlerde kadın oranının en yüksek (yüzde 23) olduğu parti” diyor. Bu, partinin bir tercihi olmanın ötesinde, bölgede kadının sokakta elde ettiği gücün bir yansıması... Muhtemelen o yüzden, bugün 3 kadın PKK’lının cenaze töreninde parti adına konuşmayı da yine bir kadın yapacak.",https://www.milliyet.com.tr/yazarlar/can-dundar/diyarbakir-da-dugun-ve-cenaze-1656363
Can Dündar,Alışan gazeteciler bayramı,10 Ocak 2013,"Bir gazete bürosu... Haber merkezi... Birinci sayfa editörü: “Abi dün ‘Bütün Balyoz belgeleri Genelkurmay’ın elinde’ diye manşet yaptık. Genelkurmay’dan “Yok bizde öyle bir şey. Uydurmayın” diye yalanlama geldi. N’apıcaz?” Genel Yayın Müdürü: “İç sayfada küçük kullanalım.” * * * Dizi senaryo ekibi toplantısı: “- Yazdınız mı sahur sahnesini?” “- Evet, çok ayrıntılı yazdık. Dualı filan...” “- Peşine de Padişah’ın sabah namazını koyalım.” “- Artık rahatlamışlardır herhalde... Harem n’olucak?” “- Cariyeleri iftarda oruç açarken gösteririz.” * * * Ana Haber Bülteni’nin İstihbarat Şefi, telefonda Başbakan’ın uçağından inen muhabiriyle konuşuyor: “- Sordun mu Başbakan’a? Dizinin yeni halini beğeniyor muymuş?” “- Soramadım şefim; uçak girişinde ‘O konuda soru sorulmayacak’ diye tembihlediler.” * * * Haber kanalının İç Haberler Müdürü’nün odası: Haber Masası Şefi: “Çukurca’da PKK 100 kişilik bir grupla karakola saldırmış. 1 şehit var. 14 PKK’lı öldürülmüş. ‘Son Dakika’ girelim mi?” Haber Müdürü: “Aman büyütmeyelim. Biliyorsun, Başbakan öyle ‘Son Dakika’lı felaket haberleri sevmiyor. Hükümet’in açılımını torpilliyor gibi de görünmeyelim. Deprem daha önemli... Kandil’i boşverin; biz Kandilli’ye yoğunlaşalım bugün...” Eğitim muhabiri: “Okulların kardan tatil olduğu haberini Valilik gece 01’de haber verdi.” Haber Müdürü: “Canım siz de her olaya negatif yönden bakıyorsunuz. Okulların kapandığını duyuralım yeter. Şöyle neşeli bir kar haberi hazırlayın, ‘Çocuklar kara hasret kalmıştı’ filan diye...” * * * Haber dergisinde yazı işleri toplantısı: Büro Şefi: “Zonguldak’ta göçük faciası tam bir skandal. 8 işçi ölmüş, ama 800 de ölebilirmiş. Büyük ihmal var.” Genel Yayın Müdürü: “Bizim de maden işimiz var. Çok üstüne gitmeyelim o konunun...” * * * Bakan’ın basın müşavirinden telefon: “Sayın Bakanımızın ‘Sarıkamış destanı’ ile ilgili sözlerini yanlış vermişsiniz.” Gazeteci: “Ne demişiz? Müşavir: “Sarıkamış faciası’ demişsiniz. Gazeteci: “90 bin asker tek kurşun atmadan ölmedi mi? Müşavir: “Bakanımız ‘destan’ diyorsa destandır.” * * * Gazete bürosu, 1. Sayfa editörü: “- Baskıya giriyoruz, bizimkinin köşe yazısı nerede kaldı?” “- Cezaevindeki hücresinde gece arama yapılmış. Yazıya el koymuşlar abi...” * * * Gazetede sabah toplantısı: “- Eee... Dış haberlerde ne var?” Dış Haberler Editörü: “- Çin’de gazeteciler sansürü protesto için greve gitmiş. Yayın Yönetmeni: “- Aaa önemli bu... Geniş görelim. Bizim bakanın ‘Çalışan Gazeteciler Bayramı’ kutlama mesajını da yanına koyalım.” * * * Köşe yazarının zihni: “10 Ocak Çalışan Gazeteciler Bayramı vesilesiyle, medya bürolarında olup bitene dair şöyle tahmini sahneler yazsam, kızarlar mı ki? Kızarlarsa acaba kulak mı çekerler, dinleme kayıtlarını mı sızdırırlar?” * * * Dün itibarıyla aşağı yukarı genel manzara buydu. Neyse ki her şeye rağmen bu duruma alışmayan, dik durmaya çalışan meslek-taşlarımız var. Onlara selam olsun! “Alışan gazeteciler bayramı”mız kutlu olsun!",https://www.milliyet.com.tr/yazarlar/can-dundar/alisan-gazeteciler-bayrami-1653381
Can Dündar,Hava döndü,18 Aralık 2012,"Mazhar Alanson, New York dönüşü yazmıştı: “5 dakkada değişir bütün işler” diye... Ben de dört gün Fransa’daydım; döndüm ki ne göreyim: 5 dakkada değişmiş bütün işler... Hava dönmüş, rüzgar tersten esiyor. * * * Gazetelere bakınca gördüğüm şu: “Ergenekon büyük tehdit” diyenlerle “Ergenekon büyük palavra” diyenler, pek nadiren gözlenen bir fikir birliğiyle aynı teşhiste buluşmuş: “Ergenekon davası itibar kaybetti. Davaya destek azaldı, tepki çoğaldı. Psikolojik üstünlük, yargılananlara geçti.” Mesela Aydınlık’taki makalelerle, Radikal’dekiler, farklı pencerelerden aynı haberi veriyor: “Türkiye, yeni bir döneme giriyor.” * * * Ne oldu? Ne değişti? Rüzgar ne zaman terse döndü? Orada teşhisler farklı: Kimine göre Başbakan’ın Kürt sorununda milliyetçi dile ve askeri çözüme dönme temayülü, liberallerle son bağları da kesti. Kimine göre Ankara’daki 29 Ekim yürüyüşü havayı çevirdi. Barikatın yıkılışıyla, yenildiğini düşünen kitlelere özgüven geldi. Kimine göre ise Şemdin Sakık’ın ifadesi ile “Ergenekon’u itibarsızlaştırma operasyonu” zirve yaptı. Sakık’ın kendini deşifre etmesiyle, bütün gizli tanık ifadeleri çöpe gitti. Bazılarının dört elle sarıldığı “Özal zehirlendi” iddiasının tüm kurcalamalara rağmen fos çıkması da bir başka yenilgi oldu. Nihayet muhaliflerin kitlesel Silivri çıkartması ve ardından Ergenekon ve Balyoz davalarının kıvılcımını çakan Taraf’ın çöküşü, havanın dönüşünün son kanıtları olarak görüldü. * * * Radikal’de “eski Taraf’çı” Ümit İzmen, “Taraf’taki istifalar Türkiye’de bir dönemin sonuna işaret ediyor. İktidarın üzerinde durduğu zemin, hızla zayıflıyor” derken işin ekonomik boyutuna da değiniyor: “Büyüme hızı 2011’den beri sürekli düşüyor. Özel sektörde tüketim ve yatırım harcamaları daralıyor. Bu da AKP’nin dayandığı orta sınıf ve Anadolu sermayesi kolonlarında çatlamalar olduğunu gösteriyor. Duvarın ne zaman çökeceği belli değil, ama gidişat o yönde...” * * * Buradan nereye? “Yeni rüzgar” konusu hayli bulanık... Yargıtay eski Başkanı Sami Selçuk, Vatan’da Mine Şenocaklı’ya “Ergenekon, kanıtlanamamış bir darbe teşebbüsü davasıdır. Tek çözüm yolu aftır” diyor. Buna karşın mesela Murat Belge, Orhan Kemal Cengiz, Tarhan Erdem gibi kalemler, bir darbe tehlikesini dillendiriyor. Deniz Kuvvetleri’ndeki bir törende, eski subayların, Balyoz sanıklarının resmini taşıyan tişörtlerle öğrenciler arasına girip eylem yapmasını örnek veriyorlar. Maziye gömüldüğü düşünülen idam cezasından sonra, darbe ihtimali de “5 dakkada” yeniden gündeme dönüyor. * * * 2023, hatta 2071 planı yapanların kulakları çınlasın. “28 Şubat bin yıl sürer” diyenler gibi onlar da yanıldı. Böyle dinamik bir ülkede 2013’ü bile kestirmek imkansızdır. Ortama bakıp ne havaya zıplayın ne dibe çökün! Bugünkü puslu iklimde ihtiyaç, hem darbeci zihniyete hem iktidardaki tahakküme karşı olan demokratik güçlerin, sürece ağırlık koymasıdır. Yoksa? Cevabı, Mazhar’ın şarkısının devamında var: “5 dakkada değişir bütün işler / Bu işler, bazen adamı geriden şişler...”",https://www.milliyet.com.tr/yazarlar/can-dundar/hava-dondu-1643082
Can Dündar,ODTÜ hep direndi,24 Aralık 2012,"Teslim olmayan, korkmayan bir kampüs. Hocalarıyla, öğrencileriyle, eylemleriyle baş eğmeyen bir yapı... Tepkisini gösteren, gerekirse kavga eden, stadına ‘Devrim’ yazan bir üniversite. Deniz Gezmiş ve arkadaşlarını saklayan okul. Emperyalizme karşı verilen devrimci mücadelenin yüksek öğrenim yurdu. Burası ODTÜ... Bulaşanın hayır göremediği bir kurum... 16 Ocak 1971 gecesi ODTÜ Rektörü Prof. Erdal İnönü’nün Mebusevleri’ndeki evinin telefonu çaldı. İnönü telefonu açtı. Karşıdaki ses: “- Ben Deniz Gezmiş’im” dedi. İnönü bir kez Deniz Gezmiş’le karşılaşmıştı. Üniversitenin garajlar kısmında bir öğrencinin olay çıkardığını duyunca oraya gitmiş, karşısındaki uzun boylu parkalı gence “Ne istiyorsun?” diye sormuştu. Konuştuğu gencin Deniz Gezmiş olduğunu sonradan öğrenmişti. Telefonda yine “Ne istiyorsun?” diye sordu. “Siz ne yapmaya çalışıyorsunuz?” dedi karşıdaki ses... Ve telefonu kapattı. O günlerde Deniz Gezmiş ve arkadaşlarının ODTÜ yurtlarında kaldıkları, silahlandıkları söylentileri yayılmıştı. Üniversitede olaylar çıkmaya başlayınca, henüz 4,5 aylık rektör olan İnönü de yurtları kapatma kararı almış, bizzat gidip arama yapmış, İçişleri Bakanlığı’na başvurup kampüs çıkışında bir jandarma karakolu kurulmasını istemişti. Telefon kapanır kapanmaz alt kattan şiddetli bir patlama sesi duyuldu. İnönü’lerin iki katlı evlerinin giriş kapısı dinamitle havaya uçurulmuştu. Önce irkildiler; sonra bu saldırının öldürme değil, korkutma amaçlı olduğunu, üst katta olduklarını teyit için telefon edildiğini fark ettiler. İnönü, o gece arayanın Deniz Gezmiş olduğuna hiç inanmadı. Ajanın misyonu bitti Bu olayları bizzat rahmetli Erdal İnönü’den dinlemiştim. Öğrencilerin okul yönetiminde yer almasından yanaydı, ama şiddete bulaşmalarına karşıydı. Çatışmaları engellemek için elinden geleni yapmış, başaramamıştı. 12 Mart’tan sonra savcılık tarafından ifade vermeye çağrıldığında ise kırılmış, kendi deyimiyle “meyus” olmuştu. Asıl ilginç belge yıllar sonra Dev-Genç ana dava dosyasından çıktı (Bkz: Nuri Çalışkan, “ODTÜ Tarihçe”, Arayış, 2002, s. 121): MİT Müsteşarı Nurettin Ersin, askeri savcılığa gönderdiği bir yazıda “ODTÜ öğrencisi Eyüp Temeltaş, teşkilatımızın istifade ettiği bir kimsedir” diyor, takibat dışı bırakılmasını istiyordu. Temeltaş, o işgalde jandarmaya ateş açtığı iddiasıyla tutuklanan öğrencilerden biriydi. MİT’in yazısından 2 gün sonra salıverildi.  Başka kapıya! 40 sene sonra ODTÜ geçen hafta bir kez daha bir güvenlik işgali yaşadı. Yine protesto etti; yine çatışma çıktı. Yine bir öğrenci ölümcül yara aldı, öğrenciler tutuklandı, diğer üniversiteler ayağa kalktı. Ve yine Başbakan, -tıpkı 12 Mart’ın Başbakanı gibi- üniversiteyi isyan çıkmış bir cezaevi gibi kuşatarak savaş alanına çeviren güvenlik güçlerini değil, öğrencileri ve onları yetiştiren öğretim üyelerini suçladı. Bu kısa tarihçeden alacağımız iki ders şudur: Öğrenciye şiddet, ülke için felakettir. ODTÜ, aşırı güçle dize getirilemez. Oraya kışla kapısından değil, ancak öğrencinin kalbinden girilebilir. Hasan Tan da hocaları suçlamıştı Prof. Hasan Tan da Başbakan Erdoğan’ın cümlesini kurmuştu bir zamanlar: “Öğrencileri öğretim üyeleri kışkırtıyor” demişti. 1977 yılıydı. Milliyetçi Cephe Hükümeti, ODTÜ’yü dizginleyebilmek için rektörlüğe, Aydınlar Ocağı Yönetim kurulu üyesi, MHP’li Hasan Tan’ı atamıştı. Öğrenciler boykota gitti. Tüm dekanlar, bölüm başkanları istifa etti. Hasan Tan, “Beni istemeyenler sol mihraklardır” diyerek okulu kapattığını açıkladı. ODTÜ bir kez daha 2500 jandarma ile kuşatıldı. Yine gergin saatler sonucu 3 bin öğrenci yurtlardan çıkarıldı, arama yapıldı. Tan, okuldaki sendikalı işçileri kovup 150 ülkücüyü işe aldı. Bu karar, çatışmaları hepten artırdı. Haziran 1977’de bir öğrencinin okul girişinde jandarma tarafından öldürülmesinin ardından Hasan Tan istifa edip yurtdışına gitmek zorunda kaldı. COMMER OLAYI ‘ODTÜ’ye dokunan yanar hocam!’ ODTÜ’deki 5 Mart işgalinin bir başka ilginç detayı, Amerikan Senatosu’ndaki tartışmadır. Olaylar büyüyünce Senato’dan Robert Byrd, ODTÜ’ye yapılan yardımın kesilmesini istemişti. “Amerikan vergi mükellefinin parasının Amerikan aleyhtarı genç devrimcilere gitmesini anlamak güçtür” demişti. Gerçekten de ODTÜ, Amerika’nın önayak olmasıyla kurulmuş bir üniversite olarak yıllarca Amerikan emperyalizminin en dişli muhaliflerinden oldu. Yeni kuşaklar bu direnci, kampüs içindeki Amerikan fast food restoranına yönelik tepkiyle hatırlıyor olabilir. Ancak bu muhalefetin simge eylemi ABD Büyükelçisi Commer’in arabasının yakılışıdır. Vietnam’da CIA adına görev yaptıktan sonra 1968 sonunda Ankara’ya elçi atanan Commer, protestolarla karşılanmıştı.  Benzin deposuna kibrit Atandıktan birkaç gün sonra, 6 Ocak 1969 günü ODTÜ’yü ziyaret cesaretini gösteren Büyükelçi, Rektör Kurdaş’la yemekteyken arabasının yanmakta olduğunu öğrendi. Zırhlı aracı taşlayıp tahrip edemeyen öğrencilerden Hüseyin İnan, Sinan Cemgil’in atkısını arabanın benzin deposuna sarkıtmış ve kibriti çalmıştı. ODTÜ’lüler, yanan aracın önünde hatıra fotoğrafı çektirdiler. Sonradan okul kapatıldı. 7 öğrenci tutuklandı. ODTÜ’deki tüm dernekler bunu bir bildiriyle protesto etti; bildiriye imza atanlar arasında “ODTÜ Ülkü Ocağı” da vardı. Öğrenciler ilk duruşmada serbest kaldı. Commer 4 ay sonra elçiliği bırakıp ABD’ye dönmek zorunda kaldı. Rektör Kurdaş ise o yılın kasımında istifa etti. Tarih ve tekerrür Geçen hafta Başbakan’ın 3 bin polisle ODTÜ’ye girmesi ve kampüsün gaza boğulmasıyla, üniversitenin maceralı tarihine yeni bir baskı sayfası eklenmiş oldu. Ama o tarihi bilenlerin açıkça görebileceği gibi, ODTÜ’ye bulaşmak, yöneticilere pek hayır getirmemiş, buna karşın ODTÜ’nün üniversiteyi savunma azmini ve özgür üniversite direncini perçinlemiştir.",https://www.milliyet.com.tr/yazarlar/can-dundar/odtu-hep-direndi-1645922
Can Dündar,"Üniversite uydu yapar, uyduluk yapmaz",27 Aralık 2012,"12 Eylül’de öğrenciydim. Üniversite ağır baskı altındaydı. Hocalarımız türlü bahanelerle kovuluyor, büyük bir tasfiye yaşanıyordu. YÖK, özerkliği yok ediyor, rektörleri memura, akademisyenleri emir erine çeviriyordu. Hepimiz gür bir ses, bir toplu itiraz bekliyorduk. Ne var ki herkes sindirilmişti. 2 sene ses çıkmadı. Nihayet Haziran 1982’de 100’ü aşkın akademisyenin bir ortak bildiri hazırladığını haber aldık. Heyecanlandık. Askeri yönetime sunulan bildiriyi merak içinde dinledik. Şöyle diyordu: “Bira, gençleri alkolizme sürükler. 18 yaşından küçüklere satılmamalıdır.” “Yuh olsun. Size her şey müstahak” dediğimi hatırlıyorum. * * * Özerk üniversitenin, akademik bağımsızlığın tehdit altında olduğu, toplumsal muhalefetin polis şiddetiyle bastırıldığı ortamda, 44 üniversite yönetiminin ODTÜ’yü kınaması, bana 12 Eylül akademisyenlerinin “Bira zararlıdır” açıklamasını hatırlattı. Öğrenciler saldırıya uğrarken, kimi rektörlerin iktidara yaranma yarışına girmesi, üniversite tarihi için kara bir leke oldu. Neyse ki o üniversitelerin akademisyenleri, öğrencileri, bu yağcılık gayretini eleştirirken, akademinin itibarına ve ODTÜ’nün dik duruşuna sahip çıktılar. Bütün baskılara ve YÖK’ün soruşturma hazırlığına rağmen geri adım atmayan, öğrencisini kollayan ve son açıklamasıyla bir demokratik kültür dersi veren ODTÜ yönetimini kutluyoruz. Üniversitelerini ve üniversite özerkliğini sahiplenen ODTÜ’lüleri de... Dilerim büyüyüp tüm kampüslere yayılan bu demokratik tepkiyi şiddete çekmek isteyenlerin tuzağına düşmezler ve Siyasetçilere, üniversitenin uydu yapabileceğini, ama uyduluk yapmayacağını öğretirler. Ankara Üniversitesi ve Paşa’nın kızı Ankara Üniversitesi, 14 fakültesi olan dev bir yapıdır. Her sene Tıp’a, Eczacılık’a, Mülkiye’ye, Dil Tarih’e, İletişim’e vs. kadrolar açılır. Resmi Gazete’de son kadro ilanı çıktı. Bütün fakülteler yeni rektörden kadro beklerken sadece 2 fakülte için 16 akademisyen alınacağı açıklandı. Şanslı fakültenin hangisi olduğunu tahmin edersiniz: 16 kadronun 13’ü İlahiyat’a gitti. 3 doçent kadrosu ise kadro bekleyen Tıp Fakültesi’ndekileri şok edecek şekilde, sadece Erişkin Psikiyatri kliniğine verildi. Niye? Ankara Üniversiteliler diyor ki: “Tıp’ta alınacak kadroda aranan özellikler için öyle bir açıklama yazılmış ki, tıpatıp Genelkurmay Başkanı’nın kızını tarif ediyor sanki...” Atama yapılsın da bakalım o mu? Herhalde diğer fakültelerin kadroları da peyderpey açıklanacaktır; ancak yeni rektörle önceliklerin değişmesi dikkat çekici değil mi? “Son şans” da gitti Kürt sorununun sağduyulu sesiydi Şerafettin Elçi... Ömrü bu sorunla mücadeleyle geçti. Çözümü göremeden vefat etti. Diyarbakır’daki son görüşmemizi hatırlıyorum:“Çözüm için son şans, bizim nesildir. Bizim arkamızdan, devlet diye sadece jandarmayı, polisi bilen, çok öfkeli bir nesil geliyor” demişti. Ne yazık ki devlet, son şansı değerlendiremedi. Çözüm için bambaşka fikirleri olan, öfkeli bir nesil bekliyor onları şimdi... Şerafettin Elçi’ye rahmet diliyorum.",https://www.milliyet.com.tr/yazarlar/can-dundar/universite-uydu-yapar-uyduluk-yapmaz-1647423
Can Dündar,Rektörler mahkemelere!,22 Aralık 2012,"Çok özenmiştim okuduğumda: Fransa’dan öğrenci değişim programıyla Eskişehir’e gelip orada “gizli örgüt üyeliği”nden tutuklanan Sevil Sevimli’nin Bursa’daki mahkemesine Fransa’da okuduğu Lyon Üniversitesi’nin rektörü katılmıştı. Destek için gelen rektör mahkeme kapısında Sevil’i şöyle savunmuştu: “20 yaşında bir genç, dünyayı değiştirmek ister.” * * * Öğrencisini adaletsizliğin elinden çekip almak için Fransa’dan kalkıp gelen bir üniversite rektörü... İnsan özeniyor. Strasbourg Üniversitesi rektörünün “Pınar Selek’in arkasındayız” açıklamasını okuduğumda da özenmiştim. Bizim rektörlerimiz ne zaman haksız yere dövülen, yargılanan, hapsedilen, mahkum edilen öğrencilerine sahip çıkacak, diye düşünmüştüm. ODTÜ rektörlüğünün, kampüse adeta savaşa gelen polise karşı öğrencisine sahip çıkan açıklaması, bir nebze yüreğimize su serpti. Sonra ODTÜ öğretim üyelerinin “Polis varsa, ders yok” diyerek öğrencilerle birlikte tepki koyması, forum yapması, mezunlarla hocaların kol kola yürümesi umudumuzu artırdı. Ardından diğer üniversitelerin, öğretim üyeleri derneklerinin ODTÜ ile dayanışma mesajları yayınlaması, orantısız güç kullanımına karşı protestoların yurt çapında yaygınlaşması, kampüslerin bunca baskıya rağmen hala teslim olmadığını kanıtladı. * * * ODTÜ’deki forumda, “Öğrencime dokunma” pankartı altında demokrasi dersi veren Prof. Dr. Raşit Kaya, hem master hem doktora tez danışmanım, hocam, nikah şahidimdir. Önceki gün onu ODTÜ’nün en zorlu gününde, forum yapan öğrencilerin toplandığı U3’ün kürsüsünde “Tepki göstermek temel insan hakkıdır. Tepki göstermeyen onurlu bir yaşam sürdüremez” derken görünce böyle bir hocam olduğu için kendimi şanslı hissettim. Raşit Hoca 35 yıllık ODTÜ’lüdür. “35 yılda hiç bu kadar polisi ODTÜ kampüsünde gördünüz mü” diye sordum. Umutlu bir cevap verdi: “Bu kadar polisi görmedim, ama bu kadar öğrenciyi de uzun yıllardır birlikte görmüyordum.” * * * Başbakan içerde “Yıllar yılı ezik nesiller yetiştirmek istediler” konuşmasını yaparken polislerinin dışarıda başkaldıran gençleri ezmek istemesi mi daha ironik? Yoksa İçişleri Bakanı’nın orantısız güç kullanımına yönelik kamuoyu tepkisine hak veren açıklamasının ardından Ankara Emniyet Müdürlüğü’nün “Orantılı ve soğukkanlı müdahale ettik” diye kendini savunması mı? Polis bildiğimiz polis; bildiğini okuyor. ODTÜ bildiğimiz ODTÜ; her dönemki gibi kararlılıkla direniyor. Bu olayda asıl üzerinde durulması gereken yenilik, öğrencilerin ve öğretim üyelerinin kuşatmaya karşı ortak tepki koymayı başarmasıdır. Baskı, nihayet beklenen dayanışmayı getiriyor. Dileyelim ki bu dayanışma daim olsun. Öğretim üyelerini, rektörleri, önceki gün polis saldırısında yaralanan gencin başucunda, dün sabah operasyonuyla gözaltına alınan gençlerin karakollarında, mahkemelerinde de görebilelim. “20 yaşında bir genç, dünyayı değiştirmek ister” cümlesini bütün rektörlerin ağzından duyabilelim. Duyabilelim ki, “ezik nesiller yetiştirmek isteyenler”in dünyasını değiştirebilelim.",https://www.milliyet.com.tr/yazarlar/can-dundar/rektorler-mahkemelere-1645104
Can Dündar,Dizi kahramanları niye böyle konuşmaya başladı?,23 Aralık 2012,"Sevdiğim bir dizinin kadın kahramanı birkaç hafta önceki bölümde ağlamaklı bir yüzle yolda yürürken birden durdu, kameraya dönüp hayatta mutlu olmak için bir sürü neden olduğunu söyleyiverdi. “Nerden çıktı şimdi bu” diye düşünürken reklamlar başladı ve bunun bir içecek firmasının reklam sloganı olduğunu anladık. Dizinin senaristleri, uyup uymadığına bakmaksızın, o sloganı kahramanımızın ağzına yapıştırıvermişti. Ardından yine sevdiğim bir dizinin polis kahramanları, durduk yerde, yine adını vermeden bir arabayı övüp pazarlayıverdi laf arasında... Sonra bir anda bütün ünlü dizi kahramanları manasız yere tuhaf sloganlarla konuşmaya başladı. * * * Reklamcıların yeni stratejisi bu... Sevdiğimiz dizilerin kahramanlarının kredisini satın alıp onlar üzerinden “çaktırmadan” ürün tanıtmaya çalışıyorlar. Sloganı onlara söyletip ürünü reklamda pazarlıyorlar. Dizilerin, filmlerin, hatta haberlerin reklam için bölünmesine alışmıştık. Dizideki karakterlerin reklamda, dizideki tiplemeleriyle ürün pazarlamasına da alıştık. Giderek reklamlar dizilerin içine sızdı; olayların geçtiği yerde kocaman reklam panolarında markaları gördük. Dizi kahramanının durduk yerde falanca deterjanı övmesine ya da çocuğuna kavanozdan filanca çikolatayı yedirmesine de alıştık. Hatta haber kanallarının stüdyolarında, herkesin elinde aynı bilgisayarla gezinmesine bile alıştı gözümüz... “Haberciler nasıl reklama alet olur. Yarın o firmayla ilgili bir haberde nasıl inandırıcı olabilecekler” filan demeden izledik. Gazetelerde haberle reklam arasındaki sınır çizgilerini tamamen ortadan kaldıran, haberin inandırıcılığından beslenen haber görünümlü reklam sayfaları icat edildi; TV reklamları “son dakika” logosuyla sunularak haber süsü verildi; ses etmedik. Kadınları, kocalarının getir-götür işini yapan hizmetçiler gibi sunan halı reklamlarını, suya kafa batırmalı işkenceye atıf yapan poşet çay tanıtımlarını protesto etmedik. “Protest müzik”le kitlelerin gönlüne girmiş müzisyenlerin, pazarlamacılığa soyunmasına, en sevdiğimiz şarkıların yağmalanıp reklam cıngılı yapılmasına omuz silktik. Reklam giydirilmesiyle pencereleri kapatılmış belediye otobüslerine bindiğimizde “Dışarı bakma hakkımız engelleniyor” diyerek itiraz etmedik. Üniversite öğrencilerinin göğüslerini kiralayıp onları logolu tişörtlerle kampüse saldılar, “Bari üniversitede yapmayın. Çocukları ayaklı reklam panosu haline sokmayın” demedik. Reklamcıların çoğu halkın ruhunu bilen, solcu geçmişten gelen, yaratıcı arkadaşlarımızdı; üstelik medya için reklam dokunulmazdı, maaşımızı biraz da onlar sayesinde alıyorduk; yaratıcı reklamları da çok beğeniyorduk; sustuk. * * * Ama bu sonuncusu yeni... Belli ki eski mecralarda potansiyel tükendi. Şimdi marka adı da vermiyorlar; sloganı söyletiyorlar. Bize ne pazarladıklarını bilmiyoruz; ürünü görmüyoruz. Bilinçaltımıza kaydettiğimiz sloganı sonraki reklamda duyunca, kahramanımızın dilinin kiralandığını anlıyoruz. Markalar için akıllıca... Diziler, oyuncular ve seyirciler için tatsız. Çünkü o kadın kahramanın bana bakıp gizlice meşrubat satmaya çalıştığı günden beri hiçbir dediğine inanmıyorum. Ne zaman ağzını açsa, “Du bakalım yine ne satacak” diye bakıyorum. Reklama alet edilmiş şarkıları, kendini böyle kullandırmış sanatçıları dinlemiyorum. Değer mi?",https://www.milliyet.com.tr/yazarlar/can-dundar/dizi-kahramanlari-niye-boyle-konusmaya-basladi-1645559
Can Dündar,Öcalan’ın asıl dönüm noktası,20 Aralık 2012,"Bülent Arınç, siyasi iklimin insanları nasıl farklı kamplara sürükleyebildiğini ilginç bir örnekle sergiledi: 1960’larda Ankara Kadastro Lisesi’nde yatılı okuyan, birlikte namaz kılıp oruç tutan iki talebeden Abdullah Öcalan PKK’yı kurarken, Durmuş Yılmaz Merkez Bankası Başkanı olmuş. O ekipten Yakup İnce, Risale-i Nur talebeleriyle buluştukları gün, Öcalan’ı yanlarına almadıklarını söylüyor: “O gün bizimle gelse, kendini başka yere atmazdı” diyor. * * * Öcalan, Mehmet Ali Birand’a verdiği röportajda (“Apo ve PKK”, Milliyet Yayınları, 1992, s: 79) Maltepe Camii’nde namaz kıldığı günlerden şöyle söz etmişti: “Muhafazakar bir yapıdaydım. Feodal değer yargılarının etkisi altındaydım. Necip Fazıl’ın konferanslarına gider, duygusal yönden de bayağı etkilenirdim.” Öcalan’ı “dönüştüren” birkaç eylem var o yıllarda: İlkini anlatalım: 1969’da radikal dincilerin hedefi olan Yargıtay Başkanı İmran Öktem öldü. Milli Türk Talebe Birliği, cenazeyi basıp “Öktem dinsizdir, namazı kılınamaz” deyince imamlar kaçtı. Cenazeye gelen CHP lideri İsmet İnönü “Namaz kılınmadan gitmem” deyince namazı cemaatten biri kıldırdı. İnönü, silahını çekmiş bir tuğgeneralin ardında camiden çıkarken göstericilerin üzerine yürüdü, “Bu, ikinci 31 Mart vakasıdır” dedi. Ertesi gün hukukçular büyük bir yürüyüş yaptı. En başta Hukuk Fakültesi’nin genç asistanı Uğur Mumcu‘nun yürüdüğü mitingde Abdullah Öcalan da vardı. Ve asıl o yürüyüş, onun için bir “dönüşüm anı” oldu. * * * Sonra Öcalan Mülkiye’ye girdi. Başta “Duvarları slogan yazıp kirletmişler” diye düşündü. Amfide Bülent Ecevit’in bir konuşmasını izledi. Gençlerin onu nasıl sıkıştırdığına, Rahşan Ecevit’in nasıl “çantasını savura savura” yol açıp onu salondan çıkardığına tanık oldu. Doğu mitinglerine gitmeye başladı. İstanbul’da Mahir Çayan’ın bir toplantısına katıldı. 1970’te Diyarbakır’da, (bizim kuşağın başucu kitabı olmuş) “Sosyalizmin Alfabesi”ni okudu ve hayatında “din ile felsefe yer değiştirdi.” * * * Tarihi insan yazıyor; tarih de insanı... Öcalan o gün arkadaşlarıyla Nur talebelerinin evine gitse Nurcu olur muydu bilmem. Tahminim, o Nurcu olsa, 1970’ler koşullarının başka bir Öcalan doğuracağıdır. Ya Durmuş Yılmaz Nurcuların değil de, Mahir Çayan’ın toplantısına girseydi?.. Patriotları acemiler mi getiriyor? Patriotlar neden Türkiye’ye geliyor? Suriye’nin, ikide bir Türk sınır köylerini “yanlışlıkla” bombalaması yüzünden değil mi? Korkarım şimdi başka “yanlışlıklar” kapıda... Hollanda Ordu Sendikası Başkanı (evet, doğru okudunuz) Wim van den Burg, Türkiye’ye deneyimsiz askerlerin gönderilmesini, “büyük sorumsuzluk” olarak niteledi. Meğer Hollanda’nın göndereceği 360 asker arasında yeteri kadar havacı olmadığı için açığı karacılardan tamamlamışlar. Onlar da Patriot kullanımı için yeterli eğitim almamış. Hollanda Hava Kuvvetleri, “Büyütülecek bir şey değil, eğitimleri idare eder” açıklaması yapmış. Haa... Aklıma gelmişken... Yarın kıyamet kopacakmış. Bilvesile helalleşelim biz de...",https://www.milliyet.com.tr/yazarlar/can-dundar/ocalan-in-asil-donum-noktasi-1644119
Can Dündar,Türkiye’de sanatçılık: Ya açlık ya hizmetkarlık,03 Ocak 2013,"Nebil Özgentürk harika bir iş yaptı: Geçtiğimiz asra damga vurmuş sanatçı öykülerini derledi. (“Sanatımızın Hatıra Defteri”, Denizbank Kültür Yayınları, 2012) Yılbaşı molasında, bir solukta okudum kitabı... Sayfaları çevirdikçe kah şaşıp acıyarak, kah kızıp kahrolarak... Yaratıcı beyinleri kaynattığımız kazana bir dalıp bir çıkarak... Bugün baş tacı ettiklerimize hayattayken çektirdiklerimize yanarak... * * * “Hababam Sınıfı”nın yazarı Rıfat Ilgaz’ın, 70 yaşında yerleştiği Cide’de “İşte komünist papaz” anonsuyla gözleri bağlı halde sokaklarda dolaştırılışını anlatıyor Nebil... Bilimin dahi çocuğu Prof. Mustafa İnan’ın Almanya’da üç gün rehin kalan cenazesinin güç bela toplanan borç parayla yurda getirilişini... İnsanlığa Afrodisyas’ı kazandıran Prof. Kenan Erim’in çalışma belgesi eksik çıktı diye ceza yiyince kahrından ölüşünü... Ulvi Uras’ın perdesini açık tutabilmek için aldığı borçların sıkıntısıyla kalbine yenik düşüşünü... Erol Günaydın’ın aç bilaç turnedeyken “aksesuarı yiyor” diye ihbar edilişini... Ahmet Arif’in “prangalar”ı Türkiye’yi kasıp kavururken kendisinin evini geçindiremeyişini... Fazıl Say’ın babası Ahmet Say’ın piyanosunu, 4 yaşındaki kardeşinin tedavisi içinde satmak zorunda kalışını... Hayatı boyunca delik ayakkabıyla gezmek zorunda kalan Orhan Kemal’in, oğluna söz verdiği bisikleti alamayınca intiharı düşünüşünü, yıllarca ödediği taksitlerle 56 yaşında nihayet küçük bir eve kavuştuktan hemen sonra ölüşünü... Cüzdanından çıkan, eşine yazdığı notu: “İnandığım doğruların adamı oldum; hep böyle yaşadım. Kursağıma hakkım olmayan tek bir kuruş dahi girmemiştir.” * * * Sonra dünkü Habertürk’te Abdullah Kılıç imzalı haberde, Yassıada’daki “Örtülü Ödenek Davası”nda ortaya çıkan mektupları okudum. Orada da kültür-sanat dünyamızın kah acındıran, kah utandıran yüzü vardı. Necip Fazıl Kısakürek, Ankara’daki otelinde cinnet geçirirken Menderes’in Emniyet Müdürü’ne mektup yazıp 20 bin lira istiyor, “Benim yaptığımı yapanlara hükümetler servet ve nimet yağdırır” diyordu. Orhan Seyfi Orhon, “Seçim öncesi, CHP’nin hicvini aynı silahla karşılayacak bir mizah dergisi” için örtülü ödenekten para isterken “Kalemimizi bu hizmette kullanmaya hazırız” diye yazıyordu. Yusuf Ziya Ortaç, Başbakanlık müsteşarına, “İki bin dolar bulup bir arabacık getiremedim. Kırılıyorum” diye sitem ediyordu. * * * Tarih, belki gününde değil ama nihayetinde veriyor notunu, örtülü ödenekten beslenenin de, “komünist” diye hapsedilenin de... İktidarlar, istediği kadar “gemicik”, “arabacık” ricacılarına rant akıtsın, istediği kadar yandaşını kayırsın, kalemini satmayana ceza, kiralayana servet yağdırsın, sonunda hükümetlerin adamı olanlar değil, “inandığı doğruların adamı” olanlar tarihe geçiyor. Dünya Afrodisyas’ı alkışlıyor, Hababam Sınıfı izlenme rekorları kırıyor, dizi yapımcıları Orhan Kemal romanlarını kapışıyor, Ahmet Arif hala dilden dile geziyor. Bu ülke, düşünen, yazan, üreten, onurlu evlatlarına insafsızca kıysa da tarih, sonunda haklının hakkını veriyor.",https://www.milliyet.com.tr/yazarlar/can-dundar/turkiye-de-sanatcilik-ya-aclik-ya-hizmetkarlik-1650333
Can Dündar,Yurdum insanı bu yıl da işbaşındaydı,30 Aralık 2012,"TECAVÜZE UĞRAYAN ÖRDEK Yıl, tecavüz haberleriyle geçti, ama bu da en fecilerden biriydi. Eylül ayında, Bursa Orhangazi’de 77 yaşındaki Salih A.’ya ait ördeğe, 50 yaşındaki damadı tecavüz etti. Ördeğin sahibi Salih A. olayı şöyle anlattı: “Damadım dün gece bize geldi. Alkollüydü. Terastaki yatakta yattı. Ben ‘Oğlum burada yatılır mı’ dedim, ama dinlemedi. Sonra gidip kümesten ördeği almış. Sabah ben geldiğimde ördek yürüyemez haldeydi. Baktığımda yatakta tüyler ve kan gördüm. Şikayetçi oldum”. Tecavüzle suçlanan, 4 çocuk babası, inşaat işçisi damat, “iddialar iftira” dese de karakola götürüldü ve ifade verdi. Ördek ise, Uludağ Üniversitesi Veterinerlik Fakültesi’nde muayene edildi; bağırsakları zarar gördüğü için ameliyata alındı. Bu ameliyattan sağ çıktı, hayvan hakları örgütleri, tecavüz mağduru ördeği kurtarmak için Bursa’ya koştular, ama çok geçti. Birden basının ilgi odağı haline gelen ördek, sahibi tarafından kesilmişti. Salih A. “Herkese rezil oldum, gazetecilerden bıktım, ördekle birlikte kümesteki tüm hayvanları kestim” dedi. KONYA Ufo dedik lamba çıktı Uzay araştırmalarına geçecek bir skandalın haberi Konya’dan geldi haziran ayında... Yerel “Rasyonel” gazetesinin müdürü Sadrettin Soranlar, Seydişehir Kuğulu Park’ta bir fotoğraf çekti. Fotoğrafın sağ üst köşesinde bir Ufo, tepeye inerken son derece net bir şekilde görünüyordu. Fotoğraf basına yansıyınca Sirius Ufo Uzay Bilimleri Araştırma Merkezi, konuyla ilgilendi. Fotoğraf incelemeye alındı. Özel filtre analiziyle yapılan piksel, gölge, ışık, kontrast, negatif değerlerin detaylı incelenmesi sonucunda, görüntüdeki cismin montaj olmadığı anlaşıldı. Yani? Seydişehir’e Ufo inmişti. Bunun üzerine Ufo Uzay Bilimleri Araştırma Merkezi, bölgede inceleme için heyet gönderdi. Heyet, fotoğrafın çekildiği noktaya gidip bakınca durum anlaşıldı. O bakış açısından vizöre bakıldığında kadraja elips şeklindeki elektrik lambası giriyordu. Fotoğrafı çeken Soranlar’a bu konu soruldu. “Aaa, valla fark etmemişim” dedi. TAKLA VAK’ASI Bunu da atlamayalım. İçişleri Bakanı İdris Naim Şahin, nisan ayında Erzurum Pasinler’de kaza sonucu can veren 5 işçinin öldüğü yerde yaptığı incelemeden sonra “Sayın Bakanım, geldiğine çok sevindim” diyen 60 yaşındaki Mustafa Boğaçayır’a, “Nereden bileyim sevindiğini... Hadi bir takla at ya da oyna da göreyim” dedi. Davulcu çalmaya başladı. Boğaçayır da sevgisini göstermek için “Kürt’ün kızı” oyununu oynamaya başladı. Bakan alkış tutarak izledi. Takla, bir sonraki ziyarete kaldı. Bu binada çalınacak eşya kalmadı Konya’dan devam edelim: Meram ilçesinde yaşayan Mehmet Peker, evine giren hırsızlardan öyle bıktı ki, müthiş bir çare buldu. Evi dört kez soyulmuştu, sonuncu soygunda arife günü kurbanlık için aldığı koyun çalınmıştı. Bunun üzerine, başka eve taşınan Peker, hırsızlar zahmete girmesin ve polis de meşgul edilmesin diye bir pankart hazırladı ve ikinci kat penceresine astı: “Bu binada çalınacak eşya kalmamıştır. Lütfen polisi de meşgul etmeyin.” Peker sonradan gerekçesini şöyle izah etti: “Bir hırsızlık oluyor, 4 ekip geliyor; Asayiş, Olay Yeri İnceleme, Hırsızlık Masası, Karakol... Hepsi üçer evrak dolduruyor. Ben imzalamaktan bıktım, hırsızlar soymaktan bıkmadı. Önünü almak için bu yolu düşündüm.” İşe yaradı mı? Evet. Pankartı gören hırsız, girmedi bir daha... Yine de denemeyin; her yerde işe yarayacağı garanti değil. KIZ OĞLANLA GÜREŞİNCE... Samsun Gençlik Hizmetleri ve Spor İl Müdürlüğü bu yılki 19 Mayıs için güreş gösterisi de planlamıştı. Ancak bir aksilik oldu, 21 yaşındaki Nurcan Kılıç’ın partneri gelmedi. Herkes güreş tutarken statta tek kalan Nurcan, protokolün önünde mahcup duruma düşmemek için, artistik jimnastik yapacak bir erkek sporcuya güreş teklif etti. Güreştiler, ama tabii bir infial oldu. “Ata sporumuzu rezil ettiler” diye isyan eden seyircileri Samsun Valisi “Merak etmeyin, inceleme başlattık” diye yatıştırdı. İnceleme sonunda, Gençlik Bayramları tarihinin ilk kadın- erkek güreşinde bir art niyet olmadığı anlaşıldı. ‘Güneş gelmiyor’, ‘Ne yapalım?’ ‘Dağı keselim!’ Ordu Fatsa’ya bağlı Yalıköy beldesinin hemen yanında 500 metrelik bir tepe yükseliyordu. Bu tepe, yıllarca Yalıköylülerin ışığını kesiyordu. Halk arasında şikâyetler yükselince, 30 yıl önce tepe 30 metre tıraşlandı. Böylece güneşten 30 dakika daha fazla faydalanma imkanı doğdu. Yetmedi. Yine nemli havaya bağlı romatizma şikayetleri başgösterdi. Yeniden kesime başlandı. Dağ, 3 metre daha kesildi. 2 bin kamyon hafriyat alındı. Güneş geldi, nem azaldı. Şimdi belediyenin hedefi, dağı 25 metre daha budamak... Bunu da yapabilirlerse akşam 18.00’e kadar güneş ışığından yararlanabilecekler. Ama “Kesik Dağ”dan geriye ne kalacak; bilinmez... Halaysız tatil olmaz “Haydi Kampa Organizasyonu” çerçevesinde Türkiye’nin farklı üniversitelerinden gençler, ağustos ayında Muğla Dalyan’a geldi. Gece kıyıdaki bir restorana gittiler; yiyip için eğlendiler. Sonra restoranın teknesiyle geziye çıktılar. Kaptandan kendilerini kaya mezarlarına götürmesini istediler. Kafaları iyiydi, müzik hareketliydi. Kalkıp halay çekmeye başladılar. Ve halay başı, teknenin kıçına doğru mendili sallayınca tekne alabora oldu ve hepsi birden 3 metre derinliğindeki Dalyan Kanalı’na düştü. Gençler, çalışanların da yardımıyla 30 metre ötede kıyıya çıkarıldı. Gay kısmet Ekin TV’de bir evlendirme programına Hollanda’dan bir telefon geldi. Telefondaki Bülent bey, bankada 10 milyon doları, Levent’te, Kanyon’da daireleri, 8-10 arabası olduğunu söylüyordu. Bulunmaz kısmetti. Stüdyodaki kadın adaylar ve sunucu heyecanla kımıldanırken arayan Bülent bey dedi ki: “Hepsi güzel hanımlar, ama benim adayım Haluk Bey...” Haluk bey, stüdyoda kısmet arayan yakışıklı, ak saçlı bir adamdı. Sonrası şöyle gelişti: SUNUCU: İnanamıyorum. BÜLENT BEY: Ben yıllarca Hollanda’da yaşadım. HALUK BEY: Şaka mı acaba? BÜLENT BEY: Yok gerçek, gerçek Haluk Bey... HALUK BEY: Anlayamadım ki, siz bana niye talip oluyorsunuz? BÜLENT BEY: Kendine bakan bir insansınız. Ben Hollanda’da daha önce de bir bayla evliydim. KADIN YARIŞMACI: Evet, doğrudur Hollanda’da erkek erkeğe evlenmek serbest... Sohbet böyle gelişirken, program sunucusu işlerin kötüye gittiğini fark edip kameraya doğru yürürken Haluk Bey gürledi: “Ben bunu duymamış olayım, siz de beni aramamış olun. Hollanda beni ilgilendirmez. Ben bir Türk erkeğiyim ve sapına kadar da erkeğim...” Gitar sesi girdi, telefon hattan düşürüldü. Programın namusu kurtulmuş oldu.",https://www.milliyet.com.tr/yazarlar/can-dundar/yurdum-insani-bu-yil-da-isbasindaydi-1648765
Can Dündar,Kadife perdenin ardında...,16 Aralık 2012,"Strasbourg Strasbourg yine aralık kostümlerine bürünmüş: Işıklı, göz alıcı, soğuk, mesafeli... Gösterişi seven, teması sevmeyen, kibirli bir aristokrat gibi... Sabahları erken kalkıyor ve erken uyuyor geceleri... Belki 10 yıldır her aralıkta gelip gidiyorum bu Fransız kentine... Ne meydandaki süslü Noel çamının boyu değişiyor, ne köşedeki kestanecinin yeri... Otelin kahvaltısının menüsü de aynı; otelin önünde, yağmura aldırmadan akordeon çalan müzisyenin repertuarı da... Sabah kentin en büyük meydanını kapatılmış bulan, gece kentin en yüksek tepesine cami projesiyle uyuyan bizler için özenilesi bir kent burası; ama bir o kadar sıkıcı... İnsan, kente sadakatin yeknesaklığıyla, değişimin kışkırtıcı tahribatı arasında sıkışıp kalıyor. * * * Odyssee, Strasbourg’un kalbinde bir sinema mabedi... Sadece Fransa’nın değil, dünyanın en eski, en güzel sinema salonlarından biri... Her adımda gıcırdayan zemini, size asırlık bir maziden replikler fısıldıyor sanki... Ve yarı aralık duran kırmızı kadife perdesi, gösterdiğinden fazlasını vaat eden bir kadının dekoltesi... Az sonra ışıklar sönünce hepten açılacak ve tüm güzelliğini ortaya koyacak. * * * İşte Faruk Günaltay’ın yoktan var ettiği ve çeyrek asırdır “Türk sinema günleri”nin hizmetine verdiği Odyssee, önünden geçen yolun, o yoldan geçen tramvayın, o tramvayın içindeki insanların biteviyeliğine inat, rengârenk, deli dolu, bazen kasvet bazen kahkaha dolu bir dünyanın perdesini açıyor her sene... Görüntülü bir atlas gibi, Fransızlara tanımadıkları, aldırmadıkları bir coğrafyadan hikâyeler anlatıyor, karakterler tanıtıyor. Bazen Osman Sınav imzalı bir “Uzun Hikâye”de, “Bulgaryalı Sosyalist Ali” oluyor perdedeki; Kenan İmirzalıoğlu’nun ümitle gülümseyen yüzü ile haksızlığa boyun eğmeyen bir adam olup ısıtıyor yürekleri... Bazen Reis Çelik’in “Lal Gece”sindeki gibi, “Doğu”da upuzun bir gerdek gecesine götürüyor sizi; bir çocuk gelinin kucağına düşen gözyaşı damlasıyla kedere buluyor. Ya da Onur Ünlü, “Celal Tan ve Ailesinin Aşırı Acıklı Hikâyesi” ile çıkageliyor ve ailenin, düzenin, statükonun, insanı nasıl konfora alıştırıp yalana sevk ettiğini insafsızca yüzünüze vuruveriyor. * * * “Dışarıda” tekdüze akan hayata inat, “içeride” bir ülke ve onun insanları, ha bire kabuk değiştiriyor, kendini, düzeni, adaleti, namusu, devleti sorguluyor, yeni bir hayatın ipuçlarını arıyor. “Perde”, bu arayışa aracılık, tanıklık, yoldaşlık ediyor, “Uzun Hikâye”deki bir harfi düşmüş daktiloya benziyor Türkiye; kendini bize eksik anlatıyor. Sinema, o eksiği tamamlıyor; bize söylenmeyeni söylüyor. Bazen 15’lik bir gelinin korkularından utandırıyor, bazen daima iyi kalmaya çalışan bir adamın mücadelesiyle umutlandırıyor. * * * Kırmızı kadife perde, gece boyu, içindekileri bütün cömertliğiyle sergileyip yeniden kapandığında, gıcırdayan zeminin fısıltılarına basarak çıkıyoruz bu düşler mabedinden... Dışarıda Noel çamı aynı yerde ışıldıyor; kestaneci aynı köşede bekliyor, akordeon aynı melodiyi çalıyor. Durmuş oturmuş kentlerin, düzenlerin, insanların yeknesaklığıyla, değişimin şehevi yıkıcılığı arasında kararsız bekliyoruz kapı aralığında...",https://www.milliyet.com.tr/yazarlar/can-dundar/kadife-perdenin-ardinda-1642431
Can Dündar,"Serbest kıyafete evet, türbana hayır!",29 Kasım 2012,"Ben de o siyah önlükler içinde, boynu dilim dilim kesen, kolalı beyaz yakalıklarla okula gidenlerdendim. İçindekini hiçleştiren, hepimizi aynı tornadan çıkmışçasına “bir”leştiren o üniformaya hapsolmayı hiç sevmedim. Benim lügatimde “tek tip” demek, “tipsiz” demekti. Daima “çok tiplilik”i benimsedim. * * * Elbette işin felsefesindeki sosyal adalet duygusunu anlıyorum. Önlüğün yıllar yılı fakir ile zengini eşit göstermekte, çocukların komplekse kapılmasını önlemekte kullanıldığını biliyorum. Bu çabayı önemsiyorum. Ama hepimizin gönülsüz içine tıkıldığı o kara formaların, yoksulluğu kamufle etmeye yetmediğini de hatırlıyorum. Üstüne kaç önlük dikersen dik, fukaralık, pantolonundaki yamadan, üç numara saç tıraşından, kenarları kıvrık metot defterinden ele verir kendini; götürür sınıfın en arka sırasına oturtur seni... Sabah ekmeği dağıtıp gelmiştir, evde yeterince beslenememiştir ya da babasından dayak yemiştir; o yüzden çabuk kirlenir yoksul çocuklarının kolalı yakaları; silgileri kokmaz, önlüklerinden sökük, pabuçlarından delik, karnelerinden kırık eksik olmaz. Demem o ki, ne kadar tek formaya hapsetsen de fukaralık, bir yolunu bulur, söyler ailenin gelirini... Tersinden bakarsanız, sosyal adalet fikriyle giydirilen üniformanın, özünde sınıfsal farklılıkları gizleyen, hatta göz ardı ettiren bir kara battaniyeye dönüştüğü de söylenebilir. Asıl amaç, yoksulluğu önlükle örtmek yerine, sosyal politikalarla tarihe gömmek olmalıdır. * * * “Okullarda kıyafet serbest!” haberini, kara önlükle büyümüş çocuklar adına sevinçle karşılıyorum. Gösteriş merakı, marka işgali, kıskançlık hali, aşağılanma ihtimali... Bunlar sınıflarda fiilen zaten vardı. “Bir sınıfın, diğer sınıflar üzerinde tahakkümü” görünür haldeydi. Bazı öğrenci okula beş durak öteden yürüyerek, bazısı makam arabasından inerek geliyordu. Kimisi çantasıyla, kimisi zuladaki cep telefonuyla hava atıyordu. Herkesi tek tip giydirerek “eşitlik hissi” vermeye çalışmaktansa, çocuklara hayatta kıyafetin değil fikriyatın önemli olduğunu anlatmak ve sınıfta onlara gerçekten eşit davranmak daha önemlidir. * * * Eleştirilerime gelince: Başbakan’ın “Herkes, gücü neye yetiyorsa onu giydirsin” demesi, bahsettiğim sosyal adalet fikrine ve sosyal politikalar meselesine hiç aldırmadığını gösteriyor. İslamcı basındaki “Yetmez ama evet” yaklaşımı ise, serbest kıyafetin peşinden başörtüsü serbestisi talebinin geleceğini belgeliyor. Zaten bence, asıl mesele, serbest kıyafete değil, hükümete güvensizlikte: “Dindar nesil yaratacağız” şiarıyla yola çıkan bir hükümet, “Okulda inkılaplara uygun tek tip forma mecburiyeti kalksın” deyince “Tamam, şimdi türban taktıracaklar” kaygısının yaşanması doğal. Türban mücadelesi ayrı yapılır. Ama ben, “Başörtüsü taktıracaklar” korkusuyla önlüğe taraftar olmayacağım gibi, “Önlük yasağı kalkacak” diye de üniversite öncesinde başörtüsünü savunmam. Pozisyonum başlıktaki gibidir: Okulda serbest kıyafete evet, türbana hayır!",https://www.milliyet.com.tr/yazarlar/can-dundar/serbest-kiyafete-evet-turbana-hayir-1634361
Can Dündar,‘Türk Hawking’ Güntürkün Almanya’nın Nobel’ini aldı,09 Aralık 2012,"Yaşamını tekerlekli sandalyede sürdüren beyin araştırmacısı Ordinaryüs Profesör Onur Güntürkün, güvercin beyni üzerine yaptığı araştırmalarla, “Almanya’nın Nobel’i” sayılan Leibniz Bilim Ödülü’nü kazandı Bugün bir mucize öyküsü anlatacağım size... Bir engellinin, beyniyle önce engelleri aşmasının, sonra da insan beyninin sırlarını çözmesinin, ümitvar hikayesini...  Onur adlı çocuk Hikayemiz 18 Ağustos 1962 günü Zonguldak’ta başlıyor. 4 yaşındaki Onur, o gün plaj dönüşü bisikletinden düştü. Sağ ayağını paslı bir teneke kesti. Gece ateşlendi. Sabah kalktığında pelte gibiydi. Çocuk felci gelip onu vurmuştu. Görüyor, anlıyor, konuşuyor ama hareket edemiyordu. Almanya’da tek başına Türkiye’deki tedavi 9 ayda sonuç vermeyince Onur’u Almanya’daki dayısının yanına götürdüler. Doktorlar, tedavinin başarısı için Almanca öğrenmesini şart koştu. “Kesinlikle Türkçe konuşmayacak” deyip annesinden ayırdılar Onur’u... Tekerlekli sandalyesinde yapayalnız kaldı; haftalarca tek başına ağladı. 8 aylık ayrılık sonucu Almancayı öğrenince, ailesi Almanya’ya yerleşti. Onur; korse ve atellerle yürüme talimine başladı. Uzun tedavisi sonunda yürüyemeyecek, ama ellerini kollarını oynatabilir hale gelecekti. Yaşgünü hediyesi mikroskop Okulundaki tek engelli ve tek Türk’tü. Hem okuyor hem de ağır omurilik ameliyatları oluyordu. Yaşgünü hediyesi olarak annesinden mikroskop istedi. Farklılığı ortaya çıkmaya başlamıştı. Çocuklar din ve beden dersindeyken o bahçede yalnız kaldığında karıncaların hakimiyet alanlarının haritasını çıkarıyor, topladığı böcekleri inceliyor, onların ayak biçimlerini kağıda çiziyordu. Vaktinin çoğunu kütüphanede geçiriyordu. Kendini hepten okumaya vermiş, yaşıtlarını geçmişti.  Balıklar renkli mi görür? Ortaokul bitince oturma izinleri doldu, Türkiye’ye döndüler. Onur, 1973’te İzmir Atatürk Lisesi’nde liseye başladı. Teşekkürle geçti. Hedefi psikoloji okumaktı. Lise 3’te TÜBİTAK’ın bilimsel deneyler yarışmasında, balıkların dünyayı siyah beyaz gördüğünü kanıtladığı deneyiyle finale kaldı. Ödülü alamadı, ama doğanın sırlarını çözme ateşi içine düşmüştü bir kere... Liseyi birincilikle bitirip üniversite için Almanya’ya döndü.  Beynin sırları peşinde 16 yaşında Bochum’da psikoloji tahsiline başladı. Çocukken yaptığı gibi, hayvanlar üzerinde çalışıyordu. “Fareler tek tek mi, grup halinde mi daha iyi öğrenirler”i araştırıyordu mesela... Bitirme tezi olarak “beyin”i seçti... Beyindeki zedelenmelerin sağ ve sol lobda yarattığı fonksiyon kayıplarının farklılıklarını inceliyor, beynin reorganizasyon sistemini çözmeye çalışıyordu. Kısmen insan beynine benzeyen, güvercin beyni üzerinde yaptığı ameliyatlarla diploma tezini verdi. Üniversiteyi 1980’de pekiyi dereceyle bitirdi ve hemen yardımcı araştırmacı kadrosuyla işe alınıp doktoraya başladı.  Almanya’nın en genç profesörü Elektrofizyoloji, nöroanatomi, lateralizasyon alanlarında denemeler yapıyordu. 1982’de Monika ile evlendi. 1983’te oğulları Pascal doğdu. O yıl Bochum Üniversitesi Üstün Araştırmalar Ödülü’nü aldı. Henüz 24 yaşındaydı. 1984’te doktorasını bitirdi. Burs alıp Amerika’ya gitti. Dönüşte Almanya’da doçentlik tezini verdi ve 1992’de Alman Araştırma Fonu’nun 1 milyon marklık bilim ödülünü kazandı. Bu ödülle 35 yaşında, Bochum Ruhr Üniversitesi’nde profesörlüğe atandı. “Almanya’nın en genç profesörü”ydü artık... Hala aynı amacın peşindeydi: “İnsan beyninin sırlarını çözmek, düşüncenin beyinde nasıl oluştuğunun mekanistik açıklamasını yapmak...” 250 güvercin üzerindeki yoğun çalışmaları sonucu, güvercinlerdeki beyin asimetrisinin oluşum sürecini ve mekanizmalarını keşfetmişti. Bu çalışmalarıyla 1995’te Almanya’nın en saygın bilim ödüllerinden Krupp Bilim Ödülü’nü kazandı. 1997’de ordinaryüs profesör oldu. Daha ötesi yoktu. Nobel’e bir adım: Leibniz Bilim Ödülü Geçen ay araştırmacı Kemal Yalçın’la İstanbul’da buluştuğumuzda, bana Ordinaryüs Profesör Onur Güntürkün için yazdığı biyografi kitabını hediye etmiş ve “Bu isme dikkat et. Çok yakında Nobel Tıp Ödülü’nü kazanan ilk Türk olacak” demişti. Kitabı okudukça ben de buna inanmıştım. Nitekim 3 gün önce, bunun hiç de hayal olmadığına dair ilk bir ipucu geldi: Güntürkün, “Almanya’nın Nobel’i” sayılan “Leibniz Bilim Ödülü”nü kazandı. Şimdi sıra Nobel’de... Yayınevlerine önerim, bu mucize beyin araştırmacısının son derece ilginç hayat öyküsünün, bir an önce Türkçede basılması... Artık gençlere, biraz da böyle rol modeller sunmanın zamanı gelmedi mi? Beyin nasıl karar alıyor? Güntürkün’ün önemli çalışma alanlarından biri de beynin sağ ve sol lobları... Güntürkün, 10 yıl önce Kemal Yalçın’a beyin loblarının işleyişini anlatırken şöyle demişti: “İki beyin yarıküresini, içinden 200 milyon sinir lifi geçen, parmak kalınlığında bir köprü birbirine bağlıyor. İki beyin yarıküresi, birbirinden haberli olarak karar veriyor.” 10 yılda bu tezin tamamen yanlış olduğunu ortaya çıkarmış Güntürkün... Şimdi iki lobun birlikte değil, tersine birbiriyle rekabet içinde karar aldığını savunuyor. Diyor ki: “Beynin bir yarısı, ‘Sağa gitmek istiyorum’ derken, diğer yarıküre, sola gitmek isteyebilir. Bu durumda nasıl karar veriliyor? Bana öyle geliyor ki, birbiriyle tartışıp karara bağlamıyorlar, her iki hemisfer, kendi kararını veriyor ve bu kararlar çelişkili olabiliyor. Bu durumda baskın olan hemisfer, öbürünün karar verme hızını yavaşlatıp işi bitiriyor. Bunu tam ispatlayamadık, ama ispata doğru önemli adımlar attık.” Güvercin beyninde araştırma Onur Güntürkün, hayatına dair bu bilgileri 1995’te araştırmacı Kemal Yalçın’a anlatmıştı. Güntürkün’ün biyografisi, Milliyet Yayınları tarafından “Bilim Tutkusu” adıyla basılmıştı. Kemal Yalçın, kitabın 2. baskısı için bu yıl Güntürkün’le yeniden buluştu. Ona ödül kazandıran bulgularını şöyle anlattırdı: “Beynin parçalarının birbiriyle ilişkisini anlayabilmem için beynin içine girerek deneyler yapmam, beyin hücrelerinin elektrik akımlarını elektrotlarla kaydetmem lazım. Bunları ancak hayvan beyninde yapabilirim. Basit bir örnek vereyim: Güvercine kırmızı ve yeşil ışıklar gösteriyoruz. Yeşili gagaladığında iki saniye yem veriyoruz, kırmızıyı seçtiğinde üç saniye ışıkları söndürüyoruz. Bir süre sonra güvercin kırmızıyı sevmemeye başlıyor. Bunu ona öğrettikten sonra yeşil ve kırmızı enformasyonun hangi mekanistik yollarla karara bağlandığını çözmek için, sinir hücrelerindeki elektrik akımlarını, güvercin beynine yerleştirdiğimiz elektrotlarla kaydedip beyin birimlerinin görevlerini ve birbiriyle ilişkilerini anlamaya çabalıyoruz. 2011’de Belçika’da 6 ay süren bir bilimsel çalışma sonucu, güvercin beyninin parçalarının birbiriyle olan ilişkisini matematiksel modeller kullanarak ortaya çıkardık. Bu sonuç, benim 30 yıllık bilim hayatımın en önemli buluşlarından biriydi. Böylece beynin mimarisinin ilkelerini, temel yapı mekanizmalarını, işleyiş kanunlarını bulmuş olduk.” Kuşköy’de kuşdili araştırması Güntürkün’ün en ilginç çalışmalarından biri, “kuşdili araştırması”... Amerikan bilim insanlarının ortaya koyduğu bir teoriye göre insanın konuşma sisteminin asimetrisi, ünsüz seslerin akustik yapısına bağlı... Beynin sol hemisferi, ünsüzlerin tanınmasını daha iyi yaptığı için konuşma merkezi oluyor. Güntürkün, bunun sağlamasını yapmak için hiç ünsüz kullanmayan bir dili incelemeye karar vermiş ve “kuşdili”ni keşfetmiş. Tamamen ünlü seslerden oluşan bu ıslık dilini konuşan insanlarda sol hemisferin baskın olmaması gerektiğini düşünmüş. Bunu incelemek için de dünyada (Meksika ve Kanarya Adaları dışında) kuşdilinin konuşulduğu tek yer olan Giresun Kuşköy’e gelip araştırma yapmış. Kullanılan dilin, sağ ve sol hemisferdeki performanslarını ölçmüş ve sonuçta sol hemisferin ıslık dilinde de bir rol oynadığını kanıtlayarak, Amerikan bilim insanlarının söylediklerinin yanlışlığını ortaya koymuş.",https://www.milliyet.com.tr/yazarlar/can-dundar/turk-hawking-gunturkun-almanya-nin-nobel-ini-aldi-1639227
Can Dündar,Neden Türkiye’den bir Einstein çıkmıyor?,11 Aralık 2012,"Geçen ay bir anaokulunu ziyaret ettim. Sınıf öğretmenleri, çocukların bir yazarla tanışmasını istiyordu. 5 yaşındakilere “Yazar ne iş yapar” diye sordu. Birkaçı el kaldırıp “Yazı yazar” dedi. “Peki şarkıcı ne iş yapar” diye sorunca tüm eller kalktı. Çocuk dünyasında yazarın yeri, şarkıcınınkinden çok gerideydi. * * * Yetişkinlerde de durum farklı değil. Bir Türk bilim adamının Nobel’e yürüyüşü, bir Türk popçunun Eurovision derecesi kadar önemsemiyor. Önceki gün bu sütunda yer verdiğim Ordinasyus Profesör Onur Güntürkün’ün “Almanya’nın Nobel’i”ni alması, Milliyet kadar diğer gazetelerin ilgisini çekmedi mesela... Bir bilim adamının, beynin sırlarını çözmesi, yolsuzluk hükümlüsü bir işadamının evlenmesi kadar haber olamadı. Yolsuzluk, bilimden çok prim yaparken, çocuklarımıza “Namuslu ol, ders çalış” dememiz işe yarar mı? * * * Kemal Yalçın, “Yaşama Gücü” kitabında Prof. Güntürkün’e “Neden Türkiye’den Einstein’lar yetişmiyor” diye sormuş. İki saptaması var, Türk bilim adamının: İlki, bu “rol model” meselesi... “Bir bilim insanı, kişiliğiyle, başarısıyla örnek alınır” diyor. Türkiye’nin öne, ekrana, manşete çıkardıklarına bakın; rol modellerin kimler olduğunu anlayabilirsiniz. * * * İkinci saptama: Eskiden Güntürkün de “Türkiye’nin araştırmaya verecek parası , bilim altyapısı, geleneği yok” diye düşünüyormuş. Şimdi “Bunlar safsata” diyor. İnternet çağında bilginin demokratikleştiğini, bilim yapmak için olağanüstü bütçe gerekmediğini, söylüyor. 2006’da Boğaziçi, İstanbul, Ankara, Gazi, 9 Eylül, Ege gibi üniversitelerde çalıştığında bilimsel altyapıdan ve akademisyenlerin düzeyinden etkilenmiş. Ya gelenek? “16. yüzyıla kadar Türklerden de bilginler çıktı” diyor: “Ancak 18-19. asırlarda Avrupa’da Rönesans ve din reformu kiliseyi zayıflatırken, bilimin önünü açtı. Özgür düşünen, araştıran insan sayısı arttı. Osmanlı bu reformu yapamadıkça, bağnazlık yaygınlaştıkça, Batı’nın gerisinde kaldı. Cumhuriyet’le bilimin önü açıldıysa da 500 yılın açığı 50 yılda kapatılamadı.” * * * Yani bilim, paradan önce özgürlük istiyor. “Üniversite binası yapmakla, bilim gelişmiyor. Düşüncenin hür olmadığı ülkeden bilim insanı yetişmiyor.” Yine de Türkiye’nin giderek liberalleştiğini, bilimin önemini anlamaya başladığını söylüyor Güntürkün: “Kısıtlı olanaklarla, özveriyle bilim yapmaya çalışan insanlar var. Bilime yatırım yapılırsa, rekabet artırılıp akademisyenlerin ders yükü azaltılırsa, hızlı bir ilerleme sağlanabilir. Batı’dan gelen iyi yetişmiş bilim insanları, özellikle Doğu Anadolu’da kurulan yeni üniversitelerde kadro bulabiliyor. Belki bugün adını duymadığımız bu üniversiteler, hızla gelişebilir.” Biz de bilim insanlarının başarılarını sergileyip rol modeller yaratarak bu sürece destek olamaz mıyız? Muhteşem Yılmaz Sinemanın en önemli yönetmen ve oyuncularından biriydi Yılmaz Güney... Oysa hiçbir filmini TV’de göremiyoruz. Neden? 104 filminin kopyaları yok edildi. Bazı filmleri hâlâ kayıp ya da yasaklı... Ali Eyüboğlu’nun röportajından öğrendik ki; eşi Fatoş Güney’in kurduğu “Yılmaz Güney Vakfı” ilgisizlikten kapanmış. Sansür aşılamadı. Müzesi kurulamadı. Bizse gazetelerde “Hangi karısını daha çok severdi” tartışması okuyoruz habire... Güney’i “ceddim” sayarak güncel deyişle söyleyeyim: “Biz öyle bir Yılmaz Güney tanımadık. Onun ömrünün büyük bölümü hapiste ve eylemde geçti.” Kadınları kadar, kültürel ve siyasal mirasıyla da ilgilensek?",https://www.milliyet.com.tr/yazarlar/can-dundar/neden-turkiye-den-bir-einstein-cikmiyor-1640097
Can Dündar,Dokundukça büyüdüler,04 Aralık 2012,"Türkiye oldum bittim iki tehlikeden korkar: Şeriat ve bölücülük... Onlar örgütlenir, devlet kapatır. Bu iki suçlamanın muhatapları defalarca yargılandı, hapse atıldı, partileri kapatıldı. Sonuç ne oldu? Her kapatmadan büyüyerek çıktılar. * * * Önce “laikliğe aykırı faaliyet”ten kapananları hatırlayalım: Milli Nizam Partisi 1970’te kuruldu. 1971’de kapatıldı. Erbakan, 1972’de Milli Selamet Partisi’ni kurdu. 1973’te 1,2 milyon oy (yüzde 11) aldı. 1974’te, 1975’te, 1977’de koalisyon ortağı oldu. 1980’de kapatıldı. 1983’te kurulan Refah Partisi seçime sokulmadı. 1984’teki oyu yüzde 4,4 idi. 1987’de yüzde 7,1’e, 1989’da yüzde 9,8’e çıktı. 1991’de yüzde 17’yi zorladı. 1994’te yüzde 20 sınırına dayandı. 1995’te yüzde 21,38 oyla birinci parti oldu. 1996’da iktidara geldi. 1998’de kapatıldı. O yıl Fazilet kuruldu. 1999’da 5 milyona yakın oyla, yüzde 15’i aştı. 2001’de kapatıldı. O yıl Adalet ve Kalkınma Partisi kuruldu. 2002’de yüzde 34,6 oyla iktidar oldu. * * * Gelelim “bölücülük”ten kapatılanlara: 1990’da Halkın Emek Partisi (HEP) kuruldu. 1991’de 18 milletvekiliyle Meclis’e girdi. 1993’te kapatıldı. O yıl Demokrasi Partisi (DEP) kuruldu. 1994’te kapatıldı, yöneticileri hapsedildi. O yıl Halkın Demokrasi Partisi (HADEP) kuruldu. 1995’te oyu, yüzde 4,17 ile 1 milyonu aştı. 1999’da yüzde 4,75 ile 1,5 milyona ulaştı. 2003’te kapatıldı. 2005’te Demokratik Toplum Partisi (DTP) kuruldu. 2007’de yüzde 5,3 ile 2 milyon oya yaklaştı. 2009’da, kapatma davası sürerken 2 milyon 271 bin oyla, yüzde 5,7’ye yükseldi. 2009’da kapatıldı. O kapanmadan BDP kurulmuştu bile... 2011’de yüzde 6,5 oy aldı; 3 milyon sınırına yaklaştı. Son 20 yılın özeti budur. * * * Yukarıdaki tablonun öğrettiği şudur: Kapatılan partiler, budanan ağaçlar gibi daha gür filizlenmekte ve oyunu artırmaktadır. AK Parti bunu en azından kendi mazisinden bilir. Ancak iktidarda, mazlumla zalim yer değiştirir. Dün, kapatılma kararlarından, dokunulmazlıkların kaldırılmasından, siyasetçinin sandık dışında cezalandırılmasından canı yanarak yükselen AK Parti, şimdi dokunulmazlıkları kaldırıyor, seçilmişlere hapis kapısını açıyor. Kürt hareketini, bu yolla bastırabileceğini sanıyor. Bunun, dört sonucu olur: Hapsedilen vekiller seçmen gözünde yücelir. BDP yeni bir isimle güçlenir. PKK, “Biz, bu iş Meclis’te değil, dağda çözülür demedik mi” söylemine yönelir. AK Parti Güneydoğu’da erir. * * * Neyse ki bu kez AK Parti içinden de muhalif sesler yükseliyor. Dün AK Parti kurucusu Dengir Mir Mehmet Fırat, Aslı Aydıntaşbaş’a çok daha çarpıcı bir rakam verdi: “2007’de AK Parti ile bağımsızlar arasındaki oy farkı 9 bindi. 2011’de 220 bin oldu” dedi. Şimdi makas, daha da çok açılacaktır. Tarihten ders almayan, ikmale kalır. Hani olmazdı? CHP, martta parti grubunu Tandoğan’daki mitingde topladığında Başbakan Yardımcısı Bülent Arınç ne demişti: “Anayasayı, içtüzüğü biliyorsanız, grup toplantısını Parlamento dışında yapamazsınız.” AK Parti grubu, bugün AK Parti Genel Merkezi’nde toplanıyor. Bakalım Arınç katılacak mı? Eski sözünü hatırlatan olacak mı?",https://www.milliyet.com.tr/yazarlar/can-dundar/dokundukca-buyuduler-1636758
Can Dündar,Pınar Selek’le adaleti beklerken...,15 Aralık 2012,"15 yıldır süren kirli bir davada çıkacak kararı, Strasbourg’da Kültürlerarası Yurttaşlar Derneği binasında Pınar Selek’le birlikte bekledik. Türk televizyonlarından yayınlanan haber bizleri dehşete düşürdü: Ergenekon duruşması ve çıkan olaylar, Özal’ın zehirlenme raporu, Selek’e kurulan komplo... Strasbourg Strasbourg şehir merkezinde, Kültürlerarası Yurttaşlar Hareketi (ASTU) derneğinin binası... Salonda geniş bir masa... Masanın üzerinde kıymalı-peynirli pideler, çaylar, şaraplar... Masanın çevresinde Türkler, Kürtler, Fransızlar... Akademisyenler, feministler, lezbiyenler, avukatlar, insan hakları aktivistleri... Masanın başında Pınar Selek oturuyor.  Gözler televizyonda... Türk haber kanallarından, 15 yıllık bir kirli davanın sonucu bekleniyor. Bir Fransız televizyon ekibi çekim yapıyor. Pınar sık sık dönüp onlara yorum yapıyor. Bilgisayarından yorumları izliyor, duruşmaya katılanların Twitter mesajlarını okuyor. Sürekli çalan telefonuna yetişmeye çalışıyor. Öğleyin salon kalabalıklaşıyor. Pınar her gelen konukla kucaklaşıyor. Tam bir dayanışma örneği...  İbret davası Selek’in akademik çalışmalarını sürdürdüğü Strasbourg’daki bu manzara, davasının nasıl uluslararası nitelik kazandığının da göstergesi aslında... Pınar Selek davası, Türkiye’nin yüz karası... 28 Şubat’ın en uzun sürmüş kalıntısı...  Bir adalet faciası... Kısaca hatırlatmakta yarar var: Sosyolog Pınar Selek, PKK’lılarla bir sözlü tarih çalışması yapıyordu. Bunca yıl çoktan yapılmış olması gereken bir araştırmayla örgütün sosyolojik temellerini ortaya koymaya çalışıyordu. Hem de 1997’de... En zorlu dönemde... Birileri, sadece ona değil, benzer çalışmalara kalkışabilecek olanlara da gözdağı vermek istedi. Ve cadı kazanı kaynatıldı. Selek, 1998’de gözaltına alındı ve belalı süreç başladı.  Filistin askısında Dün bir yandan duruşmaya koşan dostlarını televizyondan izlerken, bir yandan bana başına gelenleri anlatıyordu: Polis, araştırma için görüştüğü kişilerin isimlerini istemiş. Pınar reddetmiş. Başına elektrik vermişler. Sonra bedenini Filistin askısına asmışlar. Sol kolu çıkmış. Babasını çağırıp “İsim versin hemen bırakalım” demişler.  Vermemiş Pınar... Vermeyince polisin artık tanıdık “suç yamama operasyonu” başlamış: Örgüt üyeliği suçlaması... Bürosuna bomba konulması... Yine olmayınca da Mısır Çarşısı’nda patlayan bombanın Pınar’ın üzerine yıkılması... Ama bunlar o kadar acemice hazırlanmış ki bilirkişi, patlamada bomba olmadığını hemen tespit etmiş, mahkeme beraat vermiş. Ancak beraat kararı her seferinde temyizden dönmüş. 15 yılda 3 beraat kararı çıkınca, sonunda mahkeme heyeti değiştirilmiş. Nihayet geçen ay, yeni mahkeme heyeti, eskisinin verdiği beraat kararını yok saydı, başa dönüldü.  Neden Pınar? “Neden Pınar” sorusunun “ibret olsun” dışında da pek çok cevabı var: Pınar, sadece Kürtler için değil, sokak çocuklarından, seks işçilerine, feministlerden, vicdani retçilere kadar “dara düşen herkes” için kıymetli bir isim; bir militarizm karşıtını bomba koymakla suçlayarak itibarsızlaştırmaya çalışıyorlar. Pınar’a sorarsanız hedef olmasının bir nedeni daha var: “Mısır Çarşısı komplosu açığa çıkarsa, ağzı yanacak çok insan var. Dönemin emniyet müdürlerinden, komutanlarına kadar... Hatta kendisini ‘Öcalan’ın sevgilisi’ ilan eden haberleri üreten, servis eden, yayınlayanlara kadar...”  Cadı avı sürüyor İyi de 28 Şubat cadı avının yargılanacağı söylenen bir dönemde bu komplonun açığa çıkarılması daha iyi değil mi? İşte bu noktada takke düşüyor, kel görünüyor: İktidar, 28 Şubat’ın kendisini hedef alan taarruzunu bertaraf ederken, bu cenahtaki komployu sürdürüyor. Selek davası, bu açıdan bir turnusol kağıdı işlevi görüyor. “Bitti” denilen 28 Şubat, Pınar için sürüyor. Ve 1000 yıl daha sürecek gibi görünüyor.  Ekrandaki Türkiye Fransa’da, çoğunluğunu Fransız aktivistlerin oluşturduğu bir salonda, televizyonlara yansıyan Türkiye’yi izleyince dehşete kapılıyor insan: İlk haber, Ergenekon duruşması ve çıkan olaylar... İkinci haber, ölen Cumhurbaşkanı’nın zehirlenme raporu... Üçüncü haber Selek’e kurulan komplo... Dördüncü haber Kürt milletvekillerinin dokunulmazlığının kaldırılması tartışması... Ve bütün bunlar, 12 Eylül’de, 17 yaşında bir çocuğun idamının yıldönümüne denk geliyor. Ne “şahane” bir ülke manzarası değil mi?  Kardeşi avukat oldu Bir de özele bakalım: Bu süreçte Pınar’ın annesi olanlara dayanamayıp vefat etmiş. Babası her daim bir kale gibi duruşma salonunda... Kardeşi Seda dün yanındaydı. İşletme okuduktan sonra ablasının başına gelenleri görünce avukat olmaya karar vermiş. Hukuk’u bitirmiş. Şimdi davada savunman olarak görev yapıyor.  Pınar’a gelince... Araştırmasına el konulması, işkence, 2,5 yıl tutukluluk, 15 yıllık yargılama ve şimdi bir nevi sürgün hayatı onu yıldırmamış. Dün, gün boyu kararı beklerken, dostlarıyla kucaklaşırken, ona destek için gelenlerin “Allı turnam, bizim ele varırsan” türküsünü dinlerken yüzü hep gülüyordu. Sonunda “bizim el”den yine erteleme kararı geldi. Yargı ve polis içinde bir grup, belki dayanışmaya gelenlerin direncini kırmaya, belki hepimizin başında sallandırdığı Demokles Kılıcı’nı bilemeye çalışıyor. Desteğe koşan eller Pınar, kararı “Korkunç bir hukuksuzluk bu kararla devam ettiriliyor” diye yorumladı. Evet, yorgundu, ama elini tutmaya koşanlardan güç alıyordu. Bugüne dek sokak çocuklarından, eşcinsellere, haksızlığa uğramış Kürtlerden, seks işçilerine kadar el uzattığı kim varsa, şimdi ona borcunu ödemeye, el vermeye koşmuştu. Hiç istemese de, yaşanan adaletsizlik sayesinde, “Selek dayanışması”, hiyerarşik olmayan, kendiliğinden, sivil bir toplumsal harekete dönüşüyordu. Belki de bu davadan geriye kalacak asıl kazanım oydu.",https://www.milliyet.com.tr/yazarlar/can-dundar/pinar-selek-le-adaleti-beklerken-1641576
Can Dündar,Aboov,13 Aralık 2012,"Ergenekon soruşturması, 2007’de Ümraniye’de bir astsubayın gecekondusunda el bombaları bulunmasıyla başlamıştı. Habertürk’ten öğreniyoruz ki, o gecekondu yıkılmış, yerine kebapçı açılmış. Adı: “Aboov” Yakışmış. * * * O günlerde Dışişleri Bakanı olan Gül, aralarında benim de bulunduğum bir grup gazeteciye Çırağan’da yemek vermiş, sohbette yazılmamak kaydıyla, “Bu bombalara dikkat edin. Bunun arkası gelecek...” demişti. Gerçekten de arkası geldi ve iddiaları duydukça hepimiz “Aboov” dedik. * * * Ancak tutuklama dalgaları gelip kurunun yanına yaşlar eklendikçe kamuoyu iki kutba bölündü: “Böyle bir örgüt yok, hepsi safsata” diyenler... “Hepsi doğru, hepsi suçlu” diyenler... Ben ikisine de dahil değildim. Daha 90’larda “Ergenekon” kitabına imza atmış biri olarak örgütün varlığına da, soruşturulan bazı isimlerin suçluluğuna da inanıyordum. Ancak işin sulandırıldığını da görüyordum. “Ergenekon”un aydınlatılması gereken asıl kirli faaliyeti, 70’lerde sol yükselişin, 90’larda Kürt hareketinin önünü kesmek için yaptığı sabotajlar, suikastlar, cinayetlerdi. Soruşturma ve yargılama, bunları aydınlatmak yerine AK Parti muhaliflerinin örgütlenme çabalarına ve askerle temasına yöneldi. Öyle olunca da dava inandırıcılığını kaybetti. “Siyasi bir dava” olarak mimlendi. * * * Geçen yaz Silivri’ye tanık olarak gittiğimde bunları kürsüden söyledim. Duruşmayı beklerken mahkeme heyeti tarafından makam odalarına davet edildim. Vereceği kararla Türkiye’nin kaderini etkileyecek heyetin üyeleri, cübbelerini çıkarmış, dinleniyordu. (Yine yazılmamak kaydıyla) sohbet ettik. Yazılarımı, programlarımı izlediklerini söylediler. “Hükümet, davanın uzamasının suçunu size yükledi” dediğimde gülümsediler. Duruşmaların, bazı sanıkların çok uzun savunma yapması nedeniyle uzadığını öne sürüp “’Savunma hakkı kısıtlanıyor’ denmesin diye müdahale etmedik” dediler. O sohbette davanın ne zaman bitebileceğini de sormuştum. “En az bir yıl daha var. İki yıla kalmaz biter” demişlerdi. * * * Ne olduysa yine “Aboov” denecek bir hamleyle aniden yargı süreci hızlandırıldı. Mustafa Balbay’ın tabiriyle “Ergenekon davası kaçırılıyor” havası doğdu. “Savunma hakkı kısıtlanmasın diye sözlerini kesmiyoruz” denilen sanıklara, kendilerini suçlayan tanık beyanlarına karşı ancak 15 dakika söz verildi. 20 iddianamede sıralanan 200 olay aydınlatılmamışken, çeşitli kurumlardan istenen bilgiler gelmemişken, örgütün varlığına dair somut veriler ortaya konamamışken, 120 milyonu bulduğu söylenen belge tam değerlendirilmemişken hüküm aşamasına geçildi. * * * Bugün Silivri’de “Adalet istiyoruz” diye haykırma günü... Yassıada’yı “hukukun katledildiği yer” olarak ananlar, 50 yıl sonra Silivri’nin de aynı tahta aday olduğunu görmeli... Ve davanın siyasi, hukuki sorumluları, verecekleri kararın sadece AİHM’de “Aboov” dedirtecek bir tazminata değil, nesiller boyu sürecek bir vicdani sorumluluğa yol açabileceğini bilmeli...",https://www.milliyet.com.tr/yazarlar/can-dundar/aboov-1641157
Can Dündar,Padişahı koruma kanunu,06 Aralık 2012,"Muhteşem Yüzyıl’da Kanuni’nin çok öpüştürüldüğü söylenince, Semra Özal’ın Londra konuşması geliyor aklıma... 1988’de British Museum’da “Muhteşem Süleyman sergisi” vardı. Sergiyi Başbakan Özal’ın eşi açacaktı. Prens Charles ile Prenses Diana da açılıştaydı. Prenses, sergiyi öven bir konuşma yaptı. Ardından Semra Hanım kürsüye çıktı ve “Kanuni” adının “kanun yapmaktan” geldiğini izah etti. Kağıttan okuduğu konuşmada, İngilizce “kanun yapıcı” karşılığı “law maker” yazıyordu. Bunu, “lov meykır” diye okuması gerekiyordu, ama o, “lav meykır” diye okudu. Oysa “lav” diye okunan, “love”dı; yani “aşk”... Tercümesi: “Sultan Süleyman aşk yapan bir hükümdardır.” Bunu duyduğunda Lady Diana kıkırdamıştı. Çeyrek asır sonra konumuz aynı: Sultan, yasa yapmasıyla mı hatırlanmalı, aşk yapmasıyla mı? * * * Şimdi AK Partili bir milletvekili, RTÜK Yasası’na ek yapılarak “tarihi olayları ve şahsiyetleri küçük düşüren, aşağılayan, çarpıtan yayınlar”ın yasaklanmasını teklif ediyor. Bunun adı, “Padişahı Koruma Kanunu”dur. “Madem Atatürk kanunla korunuyor, o halde Kanuni de kanuni koruma altına alınsın” denilmektedir. Hiç itirazım yok. Tarihi olayların çarpıtılmasına, tarihi şahsiyetlere hakaret edilmesine ben de karşıyım. “Tarihi” olması da şart değil; kimseye hakaret edilmemeli. * * * Lakin burada sorun o değil... “Atatürk’ü Koruma Kanunu”, DP döneminde Atatürk heykellerine saldırılar başlayınca çıkarılmıştı. Bugün öyle bir şey yok ki... “Hakaret” sayılan, dizide Sultan’ın yatağa girmesi, içki içmesi, kadın öpmesi... Peki hiç yatmamış, içmemiş, öpmemiş mi? Bunların onu küçük düşürdüğünü söylemek, bir “yorum”dur. “Keşke cengaverliği daha fazla işlenseydi” denilebilir. Bu da, sadece bir “temenni”dir. Evet, senarist tarihi çarpıtmamalıdır; kimseye hakaret etmemelidir, ama tarihin ya da kahramanının istediği boyutunu öne çıkarmakta alabildiğine serbesttir. Senaristin işine karışıp “Kahramanımız, bir ‘lov meykır’dı, sen ‘lav meykır’ gibi gösterdin” diye yasa(k) koymaya kalkışırsanız, bunun adı düpedüz “sansür” olur. * * * Öyle bakarsanız, Sultan’ın öz evladını boğdurtması da onu küçük düşürebilir. Sadrazamını öldürtmesi de... Savaş kaybetmesi de... Bu bakış açısıyla, “koruma” bahanesiyle tarihin kirini pasını temizleyebilir, 7 ceddimizi tüm günahlarından arındırabilirsiniz. RTÜK’ün bu sınırlamayı nasıl kullanacağını tahmin etmek zor değil. Baksanıza daha önceki gün Amerika’nın en klas çizgi filmi “Simpsons”a “Tanrı’ya hakaret”ten ceza kestiler. “Tanrı, şeytana kahve ikram eder gibi gösterilerek aşağılanmıştır” dediler. “Simpsons”a, “Akıllı ol” ayarı veren RTÜK, bize ne yapmaz? * * * Şurada anlaşalım: Atatürk’e de padişahlara da hakaret edilmesin. Ama tarihi gizlemek için de sansür getirilmesin. İstişare toplantısıymış Önceki gün, Başbakan Yardımcısı Bülent Arınç’ın daha önce CHP grubunun Meclis dışında toplanmasını Anayasa’ya aykırı bulduğunu hatırlatmış, AK Parti grubunun parti binasında toplanmasına ne diyeceğini sormuştum. Kendisi aradı. “Bizimki grup değil, istişare toplantısıydı” dedi. Bundan sonra Meclis dışında grup toplayacaklara duyurulur.",https://www.milliyet.com.tr/yazarlar/can-dundar/padisahi-koruma-kanunu-1637833
Can Dündar,Çehov’un silahı,25 Kasım 2012,"Tarih, habire kendini tekrarlayan sıkıcı bir oyun yazarı gibi... Çokça izlediğinizde, kabak tadı verdiğini hissediyorsunuz. * * * Dünkü Milliyet, “Vatansever krizi” manşetiyle çıktı. “Vatansever”, İngilizce “Patriot” sözcüğünün karşılığı... ‘Patriot’. Türkiye’nin Suriye tehdidine karşı NATO’dan talep ettiği füze savunma sisteminin adı... Suriye, Türkiye’nin bu talebini “tansiyonu artırma amaçlı bir provokasyon” sayıyor. Rusya Dışişleri Bakanı Lavrov ise durumu, ünlü Rus yazar Çehov’un piyeslerinde duvara asılı silaha benzetiyor. Malum: “Birinci sahnede duvarda silah varsa ilerleyen sahnelerin birinde mutlaka patlar.” “Ancak” diyor Lavrov, “Burada tiyatro sahnesinden farklı olarak bölgedeki gerilimi artıran bir durum var. Ne kadar çok silah olursa, onları kullanma riski o kadar artar.” * * * Biz, doğrudan geleceğimizi, hayatımızı ilgilendiren bu gelişmelerde söz sahibi değiliz. Olup biteni bir Çehov piyesi izler gibi izliyoruz. Gözümüz, sahneye yerleştirilen “vatansever” silahta; kimin talimatıyla, ne zaman patlayacak, kimi vuracak, bilmiyoruz. Endişeyle bekliyoruz. * * * Tarih, habire aynı aktörlerle aynı piyesi yazan, sıkıcı bir oyun yazarı gibi... Eski oyunlarını hatırlayıp “İzlemiştim ben bunu” diyoruz. 1957’de de Türkiye’nin Suriye ile başı dertteydi. Şam’da artan Sovyet varlığı Ankara’yı tedirgin ediyordu. Türk birlikleri Suriye sınırına yığılmıştı; askeri tatbikatlar yapılıyordu. İncirlik harekata hazırdı. Amerikan 6. Filo’su Akdeniz’de dolaşıyordu. Batı, Şam rejimini devirmeye çalışıyordu. Bugün Lavrov’un yaptığı açıklamanın bir benzerini o zaman Sovyet lideri Kruşçev yapmıştı. 9 Ekim 1957 tarihinde New York Times’a Türkiye’yi Suriye’ye karşı Amerika’nın kışkırttığını söylemiş ve eklemişti: “Biz, bölgedeki çıkarlarımızı savunmak için askeri kuvvet kullanmaya hazırız. Türkiye çok zayıftır. Harp halinde bir gün bile dayanamaz. Harp patlarsa biz Türkiye’ye yakınız, Amerikalılar uzaktır. Toplar ateşe başlayınca roketler de uçmaya başlayabilir. Ve o zaman bu hususta düşünmek için dahi geç kalınmış olur.” Açık tehditti. Türkiye, bugün Davutoğlu’nun Lavrov’a cevabının, kelime kelime aynısını söyledi: “Sınırda aldığımız tedbirler tamamen savunma amaçlıdır”. * * * Sıkıcı değil mi? Muhtemelen o zaman da ana-babalarımız gerilmiş, endişeyle gözlerini sahnenin duvarında asılı olan tüfeğe dikmişlerdi. Peki 55 yıl önceki o kriz nasıl çözüldü? Menderes’in seçimi kazanıp yumuşamasıyla... Seçim, 27 Ekim’deydi. Sandıkların kurulmasına 2 hafta kala Kruşçev’in Türkiye’yi hedef alan açıklaması Menderes’in işine yaradı. Dış tehdit ve savaş tehlikesi algısı, 27 Ekim 1957’deki seçimlerde yüzde 47,7 oy almasına yardımcı oldu. Sandık zaferinden sonra da Menderes tansiyonu düşürdü. Sınıra yığılan birlikler geri çekildi. * * * Merak ediyorum; çocuklarımız da 50 yıl sonra oflaya puflaya aynı Çehov oyununu izleyecek mi? Endişeyle gözünü sahnedeki silaha dikecek mi? Yoksa, “Sıkıldık artık bu saçma sapan oyundan” deyip yeni bir tarih kitabı yazmaya girişecek mi?",https://www.milliyet.com.tr/yazarlar/can-dundar/cehov-un-silahi-1632403
Can Dündar,Alevi açılımını Almanya yaptı,22 Kasım 2012,"Ankara’da çok ilginç bir hukuki çatışma sürüyor. Konusu: “Cemevi ibadethane midir, değil midir?” Tartışma, Çankaya Cemevi Yaptırma Derneği’nin başvurusuyla başladı. Ankara Valiliği, derneğin tüzüğünde, “ibadethane olarak kullanılmak üzere Cemevi açılacağı” hükmünü görünce savcılığa ihbarda bulundu. Dernek hakkında kapatma davası açıldı. Fakat davaya bakan 16. Asliye Hukuk Mahkemesi, “Cemevi ibadethanedir” diyerek davayı reddetti. Kararın gerekçesi şöyleydi: “Cemevleri yüzyıllardır Alevilerin ibadet yeri olarak toplumca bilinmiş ve kabul görmüştür. Derneğin tüzüğündeki ‘Cemevleri ibadethanedir’ hükmü, Anayasa’nın 2. maddesine aykırılık taşımadığı gibi kanunlarla da yasaklanmamıştır.” Dosya, Yargıtay 7. Hukuk Dairesi’ne geldi. Yargıtay, “Cemevi ibadethane değildir. İbadethaneler, Diyanet’in izniyle açılır” diyerek mahkemenin kararını bozdu. Diyanet’in bu konudaki görüşü belli: Diyanet’e göre Alevilik, “İslamiyet’e ait bir alt yorum”. Ve “İslam’ın ortak ibadet yerleri olan cami ve mescitler dışında ayrı bir ibadet yeri olamaz”. Dosya yeniden yerel mahkemeye döndü. Ve önceki gün 16. Asliye Hukuk, ulusal ve uluslararası mevzuatta “inanç özgürlüğü”nü irdeleyerek eski kararında ısrar etti; yine, “Cemevi ibadethanedir” dedi. Son sözü, Yargıtay Hukuk Genel Kurulu söyleyecek. * * * Milyonlarca Alevi’nin asırlardır bir arada ibadet ettiği yerlere, fetvayla “İbadethane değildir” damgasının vurulması, “Hukuk devleti miyiz, din devleti mi” sorusunu akla getiriyor. Hukuk devletinin nasıl işlediğine ilişkin bir örnek, geçen hafta Almanya’dan geldi. Sosyal Demokratların Hamburg Eyalet Hükümeti, eyalette yaşayan farklı inanç grupları ile birer “Hak Eşitliği Anlaşması” imzaladı. Her inanç grubuna taleplerini sordu. Diyanet İşleri ve Alevi Birlikleri Federasyonu, ayrı ayrı taleplerini bildirdi. Hükümet, taleplerin hemen hepsini kabul etti. Buna göre Hamburg’da yaşayan Alevilerin inancı, anayasa ve yasalarla garanti altına alınıyor. Hükümet, Alevi günlerine saygı gösterme ve bazılarını resmi tatil sayma sözü veriyor. Avrupa Alevi Birlikleri Federasyonu’na, kendi eğitim-kültür kurumlarını oluşturma, yayın kuruluşlarının denetleme kurullarında temsil edilme, cemevi kurma ve işletme hakkı veriliyor. Böylece cemevleri, Almanya’da resmi statüye kavuşuyor. * * * Kararı dün, Alevi Bektaşi Federasyonu eski Başkanı Turan Eser’le konuştum. “İşte Alevi açılımı böyle olur” dedi. AKP’nin 3 yıllık açılım hamlesinin fiyaskoyla sonuçlandığını, Almanya’nın ise Alevi toplumunun diğer toplumsal kesimlerle eşitlik temelinde buluşmasına katkı sunduğunu söyledi. “Çağdaş devlet, ulema fetvasına göre değil, evrensel hukuk ilkelerine göre hareket eder” diye ekledi. * * * Ankara’daki yerel mahkemenin kararı önemli. Yargıtay’ın vereceği son karar, daha da önemli... Ama asıl önemlisi, Ankara’nın yapamadığını Hamburg’un yapması; çok karmaşık sanılan hak eşitliğini, evrensel hukuk ve inanç özgürlüğü bağlamında çözüme bağlaması... Darısı başımıza!",https://www.milliyet.com.tr/yazarlar/can-dundar/alevi-acilimini-almanya-yapti-1630746
Can Dündar,Bir canlı tarih kitabı göçtü,15 Kasım 2012,"Bugün İstanbul’da çok özel bir insan defnedilecek. Zeynep Menemencioğlu, 108 yaşında vefat etti. Bu isim, size tanıdık gelmeyebilir; ben yeğeni Aslı’yla tanışıklığım sayesinde onunla tanışıp asırlık anılarını kendisinden dinleyen şanslılardan biriyim. Koca bir yüzyılı ondan dinleyince iki tezat duyguyu aynı anda yaşamıştım: “Türkiye son asırda ne kadar gelişti.” “Türkiye yüzyıldır nasıl yerinde sayıyor.” * * * Oktay Rifat’ın kız kardeşiydi Zeynep teyze... Orhan Veli’yle şiir gecelerinin tanığıydı. Nazım Hikmet’in teyzekızıydı. Ali Fuat Cebesoy, annesinin kuzeniydi; Mehmet Ali Aybar, kendi kuzeni... Amcası, 1934’e kadar çalınan İstiklal Marşı’nın bestecisiydi. Onun sayesinde Mehmet Akif’le de tanışmıştı. Fransızca ve Almanca biliyordu. Ben görüştüğümde 103 yaşındaydı. Bir ayaklı tarih kitabıydı adeta; zihni su gibi berraktı. 2. Meşrutiyet’in ilanını anımsıyordu; her tarafa bayrak asılmış, “Hürriyet geldi. İstibdat, sansür bitti” diye sevinilmişti. Sultan Reşat devrinde Hürriyet Mektepleri’ne gitmişti Zeynep teyze... 31 Mart’ta “Din elden gidiyor” diye ayaklananları görmüştü. “Devlet elden gidiyor” diyenlerin Babıali baskınını da... Trabzon’a sinema geldiğinde, bir piyano eşliğinde sessiz film izlemiş, kapıda “Bunlar gavur işi” diyenlerle karşılaşmıştı. 1915’te evlerinde çalışan Agop Efendi’nin başına bir iş gelmemesi için babasının Talat Paşa’ya ricaya gidişini hatırlıyordu bir de; Agop kurtulmuş, kızları kaybolmuştu. Umumi harbi de görmüştü; İstanbul’un işgalini de... İstanbul garı önünde nöbet bekleyen Hintli neferleri unutamıyordu; Beyoğlu’nda asılı devasa Yunan bayrağını... Bir de işgali alkışlayanları... * * * 1922’de Ali Fuat dayısının çağrısıyla Ankara’ya geçmişlerdi. Atlı arabayla, tam 17 günde... Nazım’ın annesi Celile Hanım‘la birlikte... 17 yaşında ilk Meclis’e gitmiş, İsmet Paşa’nın, Rauf Bey’in konuşmalarını dinlemişti. İzmir’in alındığı haberi gelince bayrağını kapıp Ulus’a koşmuştu. Abdülhamid şerefine atılan topları duymuş kulakları, Cumhuriyet’in top seslerini de işitmişti. Gazi’nin Cumhurreisi seçildiği gün Meclis’teydi. Babası Samih Rifat, 2. Meclis’te mebus olunca, annesiyle birlikte Çankaya’ya çıkıp Latife Hanım’a konuk olmuştu Zeynep... Orada Mustafa Kemal’le tanışmıştı. Gazi Paşa’nın yanında köpeğiyle salona girişini, hanımlara iltifat edişini, şıklığını ve kızıla çalan saçlarını unutamıyordu. Bir de Ali Şükrü Bey’in öldürüldüğü günü... Topal Osman’ın cesedinin meydana asılışını... * * * Sonraları Ankara Kız Lisesi’ne Fransızca öğretmeni olmuştu. 20’sinde evlenip yangınla tarumar olan İzmir’e yerleşmişti. Orada Atatürk’e suikast davasına, Serbest Fırka’nın mitingine tanıklık etmişti. Eşi Hasan Menemencioğlu Adalet Bakanı olunca Ankara’ya dönmüş, hasta olmuş, çorbaya koyacak pirinç bulamamıştı. * * * Bir yüzyılı, başrol oyuncularının büyük bölümüne dokunarak, boydan boya kat etmişti Zeynep Menemencioğlu... Ben görüştüğümde 103 yaşında, “Din elden gidiyor” diyenlerle, “Devlet elden gidiyor” diyenlerin kavgasına tanıklık ediyor, “İstibdat döndü” tartışmalarına kulak veriyordu. Onu dinlerken “Türkiye ne kadar gelişti” fikriyle, “Hep yerimizde sayıyoruz” hissi arasında gidip gelmiştim. 108 yaşında bir canlı tarih kitabını kaybettik. Nur içinde yatsın.",https://www.milliyet.com.tr/yazarlar/can-dundar/bir-canli-tarih-kitabi-goctu-1627134
Can Dündar,Açık teşekkür,24 Kasım 2012,"Bu yıl Kurthan Fişek hocamı kaybettim. İnsan bir hocasını kaybedince, kendisine bereket taşıyan nehirlerden biri kurumuş oluyor. Oysa her deniz, biraz da o nehirlerin eseridir. Her insan, kendisine öğretilenlerin bileşkesidir. Tabii ki her zihin, taşınan sudan kapasitesi kadar pay alır; bazımızda cehalet baki kalır; ama yine de en azından emeğe şapka çıkarılmalıdır. Bu Öğretmenler Günü’nde, izninizle bende emeği olan öğretmenlerime buradan teşekkür edeceğim. Kimin önce gideceği belli olmaz; haklarını helal etmelerini isteyeceğim. Unuttuklarımdan peşinen özür dileyerek... * * * İlk öğretmenle başlayayım: Ankara Mimar Kemal İlkokulu’nda beni ailemden devralıp okuyup yazmayı sökmemi, kalemi kağıda sürtmemi sağlayan sevgili öğretmenim Cuyibar Bölükbaşı ile... Onun elime verdiği kalem, önce yoldaşım, sonra uğraşım oldu. Öğretmenime layık olup hiç yere düşürmemeye çalıştım. Sonraları kitap sevdasını yüreğime yerleştirenler arasında, Atatürk Lisesi’ndeki edebiyat öğretmenim Bahri Miyak’ı rahmetle anmam lazım. Lisede, bizi faşizan bir baskının elinden kurtarıp aydınlıkla tanıştıran Vecihi Timuroğlu hocamı buradan saygıyla selamlıyorum. SBF, Basın Yayın’da hayatıma anlam katan isim, Ünsal Oskay’dır. Dünyayı okumayı ondan öğrendim. Nur içinde yatsın. Siyasete dair ilk ipuçlarını Ahmet Taner Kışlalı hocamdan aldım; sonraları birlikte çalışmanın gururunu da yaşadım. Hürmet ve özlemle anıyorum. Onun ardından Alaaddin Şenel ve Türker Alkan’dan beslendim; sosyal adalet ilkesini Alpaslan Işıklı’dan öğrendim. Her birinin 12 Eylül’deki cesaretine tanıklık ettim. Saygıyla hatırlıyorum. Kişilik kumaşının dilin tezgahında dokunduğunu Emin Özdemir’den öğrendim. Şükran duyuyorum. Önce Bahri Savcı, sonra Mümtaz Soysal, adalet fikriyle tanışmamı sağladılar. Bahri Hoca’ya rahmet, Mümtaz Hoca’ma sağlıklı ömürler diliyorum. Dünya bilgimi, algımı, evvela Türkkaya Ataöv’e, sonra Mehmet Gönlübol’a ve nihayet Baskın Oran’a borçluyum. Sonuncusu hala en kıymetli akıl hocalarımdandır. Varolsunlar. İlk gazetecilik adımlarımda elimden tutanlar, Oya Tokgöz, Aysel Aziz, Nihat Subaşı, Sami Özerdim, Tuğrul Eryılmaz, Yazgülü Aldoğan’dır. Emeklerini ödeyemem. Belgeseli Süha Arın ve Güner Sarıoğlu gibi iki ustadan, sinemayı Mahmut Tali Öngören ve Nilgün Abisel’den, radyoyu Rıfat Aras ve Uygur Kocabaşoğlu’ndan, fotoğrafı Atilla Cangır ve Ahmet Tolungüç’ten, resim sanatını Turan Erol’dan öğrenmek nasip oldu. Her birine müteşekkirim. ODTÜ’deki lisansüstü eğitiminde, bütün öğrendiklerimi teorik bir çerçeveye yerleştirmede, medya-siyaset-kültür ilişkisini çözümlemede en büyük katkıyı Raşit Kaya’dan gördüm. Master ve doktora tezlerimin yörüngesini çizen odur. Saygım sonsuzdur. Aynı dönemde Muharrem Tümay, Ömür Sezgin ve Mehmet Ali Ağaoğulları, politik teori ve siyasal düşünce alanında koluma girip yol gösterdiler. Minnettarım. * * * Yolboyu yaptığım hataların sorumlusu benim; başarıların mimarı öğretmenlerim... Öğretmenler Günü vesilesiyle hepsini şükranla anıyor, yaşayanların ellerinden öpüyorum.",https://www.milliyet.com.tr/yazarlar/can-dundar/acik-tesekkur-1631871
Can Dündar,Süleyman seferi,27 Kasım 2012,"Kültür Bakanlığı Tanıtma Genel Müdürlüğü, büyük prodüksiyon firmalarını 12 Aralık günü ödül törenine çağırdı. Gönderilen davetiyedeki gerekçe: “Yaptıkları dizilerle ülke ekonomisine ve ülkenin tanıtımına katkıda bulunmak...” Dizi sektörünü motive etmek için düzenlenen bu törende ödüllendirilecek firmalardan biri Tims Prodüksiyon... Yani Muhteşem Yüzyıl’ı yapan şirket... Başbakan diziyi kalaylarken, Kültür Bakanı ödül veriyor. Son fırçadan sonra 3 ihtimal var: Ya Bakanlık töreni iptal eder. Ya Başbakan’ın hedef aldığı “o dizinin sahipleri” diziyi yayından kaldırır. Ya da senaristler bugünden tezi yok Muhteşem Süleyman’ı Harem’den uzaklaştırıp at sırtında “Ya Allah” sefere çıkartır. * * * Evet, tarihsel olayların ve şahsiyetlerin dramaya dökülürken çarpıtılması riski her zaman vardır ve bunun tartışılması doğaldır, ama tartışmayı Başbakan açarsa ve lafa “Yargı niye duruyor” diye başlarsa, elbette ki orada dizi değil Başbakan’ın sansürü tartışılır. Dizinin içerik değiştirmesi, kanal değiştirmesi, yayından kaldırılması gibi muhtemel gelişmelerden de bizzat Başbakan sorumlu tutulur. Hangi medeni ülkede Başbakan bir TV dizisini halka ve yargıya şikayet eder? Hangi “ileri demokrasi”de senaryo yazarları “KCK davasıyla ilgili bir şeyler söyleyeceğiz, aman bize sahip çıkın” diye izleyiciden destek ister? Nerede Başbakan’ın “Ecdadımızı yanlış tanıtıyorlar” diye kınadığı bir dizinin yapımcıları, “Ülkeyi iyi tanıtıyorlar” diye ödüllendirilir? * * * Bu garabeti Başbakan’ın “Ata-erkil” yapısına borçluyuz. Bizim için neyin yararlı, neyin zararlı olduğunu biliyor, ona göre karar veriyor, cezalandırıyor veya ödüllendiriyor. Sadece şu son dönemde bizim adımıza verdiği kararları hatırlayalım: “Kürtaj cinayettir” kampanyasıyla kadınların bedenlerine müdahale etti. “En az 3 çocuk” kampanyasıyla “doğurun” talimatı verdi. Yetmedi; Bosnalı kadınlara “en az 5 çocuk” diyerek doğurganlık çağrısını Balkan coğrafyasınca genişletti. Memurlara “iki araba alacağınıza önce bir ev alın” aklı verdi. Varlıklılara Porsche yerine Fiat, Volkswagen kullanmalarını, sigarayı bırakmalarını, içkiyi azaltmalarını tavsiye etti. Gazete okurlarına, muhalif gazeteleri almamalarını, “Boğaz’a bakıp viski içen, 20 dakikada yazan yazarlar”ı okumamalarını söyledi. * * * Başbakan, neyi seyredip neyi seyretmeyeceğimiz, neyi okuyup neyi okumayacağımız, kaç çocuk doğurup kaç kadeh içeceğimize dair değerli fikirlerini kendine saklamalı. Demokrasiyi despotizmden ayıran şey, tek tip hayat tarzı dayatmasına karşı, farklılıkları güvenceye almaktır. Zaten biz bu aralar ecdadımızın kaç seneyi at sırtında geçirdiğinden ziyade, mesela Uludere’yi kimin bombaladığını, mesela Patriotların bizi komşularımızla harbe sokup sokmayacağını merak ediyoruz. Konuyu değiştirmeyelim lütfen!",https://www.milliyet.com.tr/yazarlar/can-dundar/suleyman-seferi-1633494
Can Dündar,Bir yaşgünü gecesi,18 Kasım 2012,"Pazar münasebetiyle magazinci arkadaşlardan müsaade isteyerek magazin yazacağım bugün... Önceki hafta sonu Yılmaz Erdoğan’ın 46. yaşgünü partisindeydim. Çubuklu Hayal Kahvesi’ndeki parti, belli ki magazin basınından ustaca gizlenmişti; öyle olmasa, yıldız çokluğuyla bir samanyolunu andıran geceden çıkacak malzeme, ilaveleri birkaç hafta idare edebilirdi.  Yılmaz Erdoğan’ın filmi Yaşgünü sahibine geçmeden önce son oynadığı filmden bahsedeyim. “Gergedan Mevsimi”, gişede çok iş yapmadı belki, (filmi izlediğim sinemada benden başka sadece 1 seyirci vardı) ama film, Yılmaz Erdoğan’ın oyunculuktaki hünerini bir kez daha kanıtladı. Ankara Aydınlıkevler’den “mahallelim” Yılmaz, şimdi de yönetmenlikteki ustalığını bir kez daha sergilemeye hazırlanıyor. Son yönettiği film olan “Neşeli Hayat”tan 3 yıl sonra “Kelebeğin Rüyası” ile geliyor. Zonguldak’ta ve İstanbul’da çekilen filmin seti de, tıpkı yaşgünü partisi gibi meraklı gözlerden uzak tutuldu. Dışarı bilgi, haber, fotoğraf sızdırılmadan çekimler tamamlandı. Seti görenler, 1940’lar Zonguldak’ının adeta yeniden inşa edildiğini, Yeşilçam tarihine geçecek büyüklükte bir set ve figürasyon kullanıldığını söylüyor. Tatlıtuğ’la sohbet  Dönelim partiye... Pistin ardına konulmuş perde, filmden ilk görüntüleri izleyeceğimiz beklentisi yarattı, ama öyle olmadı; sadece kamera arkasından kısa görüntüler izledik. Filmin oyuncularından Kıvanç Tatlıtuğ, partiye ilk gelenlerdendi. Zonguldaklı veremli bir şairi hakkıyla canlandırabilmek için 85 kilodan 70 kiloya düşmüştü. “Zor olmadı mı” diye sordum. Hayli zorlanmış. O kadar ki Zonguldak’taki hayranları bile kendisini tanıyamamış. “Kuzey-Güney”de durum fark edilmesin diye kamerada özel bir lens kullanmışlar. Film biter bitmez, hızla 10 kilo almış. O gece sahnede sevgilisi Azra Akın’la dans ederken gayet formda görünüyordu.  100 kiloluk Ata Demirer Zayıflama yarışındakilerden biri de Ata Demirer’di. Nisandaki nikahından beri 25 kilo vermiş Ata; 100 kiloya inmiş. Nasıl başardığını sorduğumda yanındaki eşine gülümseyip “Özge bana iyi bakıyor” dedi. Kenan Doğulu ve Beren Saat, Yılmaz’ı kutlamaya yine liseli aşıklar gibi, neşe içinde, el ele geldi. BKM’nin “Mutfak” oyuncuları tam kadro oradaydı. Nuri Bilge Ceylan, eşi Ebru ile, yapımcısı Zeynep Özbatur da, yine eşi, Yeni Türkü’nün unutulmaz ismi Selim Atakan’la geldi. Demet Akbağ, Mardin’de Türkiye’nin ilk kadın belediye başkanını canlandırdığı “Hükümet Kadın” filminin setinden yeni dönmüştü. Herhalde gecenin politik sohbet yapan tek konuğu, Yılmaz Erdoğan’ın çocukluktan beri yoldaşı Muhsin Kızılkaya’ydı.  Sorak’tan yeni film Gözler Yılmaz Erdoğan ve konuklarını büyük coşkuyla karşılayan eşi Berçim’in üzerinde olsa da, herkes yeni projelerini anlatıyordu birbirine... Bir köşede Yılmaz Erdoğan’ın BKM’deki ortağı Necati Akpınar, yönetmen Ömer Faruk Sorak’la yeni giriştikleri film projesini konuşuyordu. Sohbete kulak kabarttığımda gelecek sezonun en iddialı filmlerinden biri olduğunu duydum. Mustafa Erdoğan, “Anadolu Ateşi”nin Rusya turnesinin heyecanındaydı. “10 parmağında 10 marifet” Suzan Kardeş, bu kez karşımıza “Balkan Yemekleri” kitabıyla çıkmaya hazırlandığını söyledi. Fatih Terim de, ayaküstü sohbetimizde, yıllardır yaşadıklarını günü gününe not ettiğinden söz etti. Hatıralarını yazmaya ya da güvendiği bir ele teslim etmeye hazırlandığını hissettim.  Gecenin sürprizi Nihayet ışıklar kararıp perde aydınlandığında önce Yılmaz Erdoğan’ın çocukluktan bugüne fotoğraflarıyla hazırlanmış bir kısa film gösterildi. Davetliler alkışlarla tezahürat yaptı. Ardından perdede, Yılmaz Erdoğan’ın “Gergedan Mevsimi”ndeki rol arkadaşı Monica Bellucci belirdi. İngilizce bir konuşmayla yaşgününü kutluyordu muhtemelen; ancak sesteki bir sorun nedeniyle ne dediği anlaşılmadı. Durumu, sahneye fırlayan Demet Akbağ toparladı; Bellucci’nin Yılmaz’a olan hayranlığını anlattığını Akbağ’ın mizahi dublajıyla öğrendik. Pasta kesilip gece hararetlenmeye başladığında, yani asıl ilginç bölüm başlayacakken, bu “acemi magazinci”, yaşgünü partisini terk etti.",https://www.milliyet.com.tr/yazarlar/can-dundar/bir-yasgunu-gecesi-1628662
Can Dündar,Peki şimdi nereye?,17 Kasım 2012,"Annemle sohbet ediyorduk dün... Aklım yazıda... Konu çok. “Ne yazayım” diye ona sordum. Sanki bu soruyu bekler gibi tereddütsüz yapıştırdı cevabı: “Anaları yaz” dedi. “Bizleri... Bu gidişatı durdursa durdursa kadınlar, analar durdurur. Onlar evlatlarını çekip alır ecelin elinden; barıştırır, el ele tutuşturur.” * * * Evde daha yeni seyretmiştik, Nadine Labaki’nin harikulade filmi “Peki Şimdi Nereye”yi... Tam da bunu anlatıyordu: Ortadoğu’da küçük bir köy... Aynı toprağı süren, aynı ekrana gülen, aynı mayından ürken, sımsıcak insanlar... Bir patikanın iki yanında mezarları... Kabirleri ayrı, yürekleri bir... Ama günün birinde, Ortadoğu’yu yakan “fitne”, köye ulaşır. “Onlar” ve “biz” diye ayrışır köylüler; işe silah karışır. Erkekler, hazırdır kanlı dalaşa... Kadınlar “fitne” köyde duyulmasın, erkekler silaha sarılmasın diye radyonun sesini kısar önce... Yıllarca barış içinde yaşamış komşular dalaşa başladığında, ellerinde çiçekler ve dualarla araya girip çekip alırlar oğullarını, kocalarını, babalarını öfkenin batağından... Kin, can almaya başladığında, elbirliğiyle saklarlar kayıplarını; önüne yatarlar, komşusuna karşı nefretle silaha sarılan oğullarının, kocalarının, babalarının; çoğalmasın diye kan... Kandırırlar onları; kah gaipten sesler duymuş gibi yaparak, kah Slav dilberleriyle oyalayarak, kah yiyeceklerine haşhaş katarak... “Öteki”nin kılığına bürünür kadınlar; “Ben de onlardan biriyim. Önce gel, beni vur” diye diklenirler kindar kocalarına... Çocuklarını ecelden korumak için, öyle cesur, kurnaz, kararlı, güzel dururlar ki şiddetin karşısında, her yeri kana bulayan savaş, uğramaz onların köyüne... Mezarları bile karışır birbirine... * * * Bizim hala var böyle köylerimiz... Ama görüyoruz işte; yayılıyor “fitne”... Gün be gün ayrışıyoruz, “biz” ve “onlar” diye... Kah “Gerekirse ölünür” tafrasıyla, kah “Ölürlerse ölsünler” vicdansızlığıyla hep ölümden, cenkten, kinden bahsediyor erkekler... Ya “çare” diye kutsanıyor ya “blöf” diye kışkırtılıyor ölüm... Kavgası için kendi canından silah yapanların karşısına, onlarla kavga için kendi canından silah yapmak isteyenler dikiliyor. Şehadet yarışı tırmanıyor. Bu savaşın galibi şimdiden belli oysa: Azrail... Bu kin ne kadar sürerse, ne kadar çok can yiterse, o kadar hükmedecek Azrail bu topraklara... Yeni oğullar, babalar, kocalar isteyecek; doymayacak kana... * * * Dağdan tabut taşıyan her cenazede yaşmağını mendil yapıp ağlayan analar... Son umudumuz sizde... En iyi siz bilirsiniz mürüvvet görmeden evlat yitirmenin, tazecik bedenleri toprağa vermenin acısını... En iyi siz anlarsınız barışın ve birbirinizin dilinden... Sahip çıkın dünyaya getirdiklerinize... İzin vermeyin kinin, öfkenin, şiddetin büyümesine; çocuklarınızın, eşlerinizin, büyüklerinizin kanının dökülmesine... Her gece ölüm haberlerini dinledikçe yüreği sızlayan bir ananın mesajını taşıyorum bugün size: “Bu gidişatı durdurursa kadınlar, analar durdurur. Buluşun. Ortaklaşın. Çekip alın evlatlarınızı ecelin elinden; barıştırın.” Daha fazla can kaybolmadan... Son köy de fitneye bulanmadan... Mübarek ellerinizi açıp “Durun, siz kardeşsiniz” diye devreye giremez misiniz?",https://www.milliyet.com.tr/yazarlar/can-dundar/peki-simdi-nereye-1628239
Can Dündar,İyi insanlar iyi haberler,20 Kasım 2012,"Açlık grevlerinin bitmesiyle doğan sevincimizin, şehit haberleriyle gölgelendiği hafta sonundan iyi haberler vermek istiyorum. “Türkiye’de güzel şeyler de oluyor” dedirtecek cinsten:  Sunay’ın müzecileri Sunay Akın, eşi Belgin’le birlikte, İstanbul’da harikulade bir oyuncak müzesi açtı biliyorsunuz. Yetmedi. Gidip gezdiği dünya müzelerini Türkiye’ye davet etti. “Avrupa Oyuncak ve Çocuk Müzeleri Birliği”nin (Toyco) kuruluşuna önayak oldu. Pazar gecesi bu buluşmanın yemeğindeydim. Lizbon’dan Paris’e, Atina’dan Amsterdam’a 14 Avrupa kentinin müzecileri oradaydı. Sunay’ın kılavuzluğunda kurulan Gaziantep ve Antalya müzelerini de gezip gelmiş, çok etkilenmişlerdi. İki günlük konferansta deneyimlerini paylaşacaklardı. Yemekte yanımda oturan Slovenya eski Kültür Bakanı ve Avrupa Müzeler Akademisi’nin Başkanı Andreja Rihter, Suriye sınırındaki çatışmalar nedeniyle Türkiye’ye biraz tedirgin geldiklerini itiraf etti; ama sonra Antep’teki gelişmişlikten ve sıcak ilgiden çok etkilendiklerini, Sunay’ın müzesinin çevrede yarattığı değişimden büyülendiklerini söyledi. “Niye ülkeniz bunlarla değil de hep terör haberleriyle anılıyor” diye sordu. “Değişecek” dedim; “Sunay ve onun gibiler sayesinde...”  Yaşar Kemal ve tercümanı Cumartesi akşamı da Alman Konsolosluğu’nda en iyi çeviri ödülleri verildi. Ödül alanlardan biri, Cornelius Bischoff’tu. Bischoff, 1939’da, 11 yaşındayken ailesiyle Nazilerden kaçıp İstanbul’a gelmiş. Savaşta Çorum’da enterne edilmiş. Sonra İstanbul Üniversitesi’nde hukuk okuyup Almanya’ya dönmüş. Tercümeye başlamış ve Yaşar Kemal’in romanlarını çevirmiş. Törende 86’lık Yaşar Kemal’le 84’lük Cornelius’un kucaklaşmaları görülecek sahneydi. İki yaşlı dev sarılırken Cornelius gözyaşlarını tutamadı. Hazırlamakta olduğumuz bir belgesel için ikisini buluşturduğumuzda Yaşar Kemal, “Bir yazar, başka bir dile çevrildiğinde, içindeki macerayı yeni bir dünyaya söyler. Bu, tercüme eden adamın gücüdür. Cornelius, benim içimdeki macerayı benim kadar bilen bir kardeşimdir” dedi. Ayrılırlarken Cornelius seslendi: “Son romanını yolla da tercüme edeyim”.  Gırnatacı O gün TÜYAP’ta dostum Ercüment Cengiz’in ilk romanının çıkışını kutladık. Ercüment, edebiyat düşkünü bir jinekologdur. Birlikte Stockholm’de Orhan Pamuk’un Nobel alışını izlerken, kendi romanını yazmayı aklına koymuştu. Dediğini yaptı. “Gırnatacı”yı yazdı. Everest Yayınevi’nin “İlk Roman Ödülü”nü, jürinin oy birliğiyle kazandı. Ödül töreninde Doktoroff’tan bir alıntı yaptı: “Roman yazmak, karanlıkta araba kullanmak gibidir” dedi: “Sadece farlarınızın aydınlattığı kadarını görürsünüz, ama bütün öykü de bu yolda geçer.” Ercüment, uzunları yakmış geliyordu.  Lozan’ın yıldönümü Seneye Lozan’ın imzalanışının 90. yıldönümü... Özden Toker, hazırlıklara bu yıldan başladı. Türkiye’nin kuruluş senedi için müzakereler 20 Kasım’da başlamıştı. Pembe Köşk bunu, bu akşam bir konferansla ve Prof. Bilal Şimşir’in “Lozan Günlüğü” kitabıyla selamlıyor. Dün konuştuğumda Özden Hanım yine o hiç eksilmeyen heyecanı içindeydi. Konuyu gündemine alacak üniversitelere, medya kuruluşlarına, tez yazacaklara işbirliği çağrısı yaptı. “Lozan’a sahip çıkın, biz her tür desteğe varız” dedi.  Meral’in köyü, Sezen’in vefası Meral Okay, vefatından önce bir vasiyet bırakmıştı: Tüm malvarlığını Ali Nesin’in yeni kuşaklara matematiği sevdirmek için kurduğu, Matematik Köyü’ne bağışlıyordu. Ancak bu “sözlü” vasiyet, yazıya geçirilemediği için hukuki polemik doğdu. Bunun üzerine başta Sezen Aksu olmak üzre dostları işe el koydu. Meral için bir konser düzenlendi. Tanıdık işadamlarına yüklüce bir bağış karşılığı bilet satıldı. Biletler 500 liradan satışa çıkarıldı. Hem Meral’in anılacağı, hem vasiyetinin karşılanacağı muhteşem bir gece hazırlandı. Yarın akşam Maslak Tim Show Center’daki geceyi “Beyaz” sunacak. Sezen bir resital verecek. Nebil Özgentürk’ün belgeselinde Meral’in “Kanuni” kostümüne soktuğu Halit Ergenç’in sesi çınlayacak. Gece bittiğinde Meral’in vasiyeti gerçekleşmiş olacak. Ne mutlu ona! Ne mutlu böyle dostları olanlara!",https://www.milliyet.com.tr/yazarlar/can-dundar/iyi-insanlar-iyi-haberler-1629623
Can Dündar,Başbakan dün geceki filmi izlemiş midir?,13 Kasım 2012,"Dün gece TV’de “Demir Leydi” filmi vardı. Başbakan inşallah izlemiştir. İzlediyse, tek başına marketten süt alırken kimselerin tanımadığı, iki büklüm olmuş eski İngiliz Başbakanı’nın alnında, “Mağrur olma padişahım, senden büyük Allah var” yazısını okumuştur. Ne kaldı ki bir dönemin esip gürleyen, vurdu mu deviren, asla taviz vermeyen Margaret Thatcher’dan geriye?.. 80’lerin berbat anılarından başka... * * * 1981’de Kuzey İrlanda’da IRA mahkumları direnişe geçmişti. Tek tip üniforma giymemek, cezaevinde köle gibi çalıştırılmamak, haftada bir ziyaretçi kabul edebilmek, diğer mahkumlarla görüşebilmek istiyorlardı. Thatcher, talepleri kesin bir dille reddedince açlık grevi başladı. Direnişin simgelerinden biri 27 yaşındaki Bobby Sands’ti. Sands, eyleme başladıktan 40 gün sonra, İrlanda Parlamentosu’nda bir koltuk boşalınca seçime girdi ve kazandı. Artık milletvekiliydi. Ancak Thatcher’ın inadı yine kırılamadı. Bunun üzerine açlık grevleri yayıldı. Tehlike sınırı sayılan 60 gün geçildi. Dünya ayağa kalktı, ama Başbakan, “Ölüm, tavrımızı değiştirmez” diye diretti. Sands, direnişinin 66. günü, 39 kiloya düşmüş olarak can verdi. Ardından 9 mahkum daha açlık grevinde öldü. Kuzey İrlanda kana bulandı. Sovyetler, “Sands ölmedi, öldürüldü” açıklaması yaptı. İtalyan meclisi Sands için saygı duruşuyla açıldı. Castro ve Filistin’deki tutuklular ona selam mesajı yolladı. Thatcher, “Bütün Kuzey İrlanda açlık grevine yatsa teröristler siyasi tutuklu sayılmayacak” diye kestirip attı. * * * Sonunda ne oldu? Kuzey İrlanda bakanı değişti. Yeni bakan, mahkumların tüm taleplerini kabul etti. Olan, bu haklar uğruna canlarını veren 10 gence oldu. Yıllar sonra Thatcher, otobiyografisinde “Açlık grevinde ölen Sands ve yoldaşlarının yürekliliğine saygı göstermek mümkündü” diye yazdı. Aradan 30 yıl geçti. Yasa gereği bu yılbaşı İngiliz arşivleri halka açıldı. Ve öğrendik ki, kamuoyu önünde esip gürleyen Thatcher, “Soon” kod adlı bir arabulucu aracılığıyla IRA liderlerine “Açlık grevini bırakın, uzlaşalım” mesajı göndermiş. Mesajın altına da kendi el yazısıyla not düşmüş: “Bu temas kamuoyuna yansıtılırsa tamamen reddederiz.” * * * Sands 66. günde ölmüştü, PKK’lılar 62. günü geride bıraktı. Sands açlık grevindeyken milletvekili seçilmişti, burada BDP’li milletvekilleri açlık grevine girdi. Hükümetle eylemciler arasında gizli bir pazarlık yapılıyor mu; bilmiyorum. İyi niyetli bazı arabuluculuk girişimleri de Başbakan’ın yangına körükle giden demeçleriyle boşa çıkıyor. Kürtçe savunma hakkı ve Öcalan’a avukatlarıyla görüşme izni mümkün ise niye bekleniyor, niye şiddetin tırmanması teşvik ediliyor; anlayamıyorum. Ama iktidarın, vicdanı körleştiren, kalın bir göz bağı olduğunu biliyorum. * * * Dilerim Başbakan dün gece Thatcher’ın filmini seyretmiştir. Umarım anılarını da okumak ister. Hatta 1981 direnişini anlatan “Açlık” filmini de izler. Belki onca yıl kan dökülerek çözülemeyen Kuzey İrlanda sorununun diyalog yoluyla nasıl çözülebildiğini merak eder. Ders alırsanız tarih, sizi de kaydeder. Ders almayanlar, olsa olsa hatıralarında özür diler.",https://www.milliyet.com.tr/yazarlar/can-dundar/basbakan-dun-geceki-filmi-izlemis-midir-1626016
Can Dündar,İp çekmece,06 Kasım 2012,"İleri gitmeye çalışırken sürekli aynı çukurlara düşüp patinaj yapan bir arabaya benziyor Türkiye... Araba seçim yoluna döndü mü, çukurların sayısı da artıyor, patinaj cayırtısı da... “İdam cezası”, o bildik çukurlardan biri... Sandık ufukta göründü ya, milliyetçi oylara talip olanlar arasında “ip çekme” yarışı başladı. MHP lideri Bahçeli bir önceki seçim kampanyasında, “Öcalan’ı asamadın” diye kendisini eleştiren Erdoğan’a “Sen niye asmıyorsun? Asacak ipin mi yok” diyerek elindeki urganı fırlatmıştı. Şimdi Erdoğan, Bahçeli’nin attığı ipi İmralı’ya doğru sallıyor. İdam cezasının “bazı malum yerlerin baskısıyla” kaldırıldığından dem vurarak “Birçok insanımız idamın yeniden gelmesini istiyor” diyor. * * * Neresini düzeltmeli: Hani “Allah’ın verdiği canı ondan başka alacak yok”tu. Ne oldu? “O zaman öyleydi, şimdi böyle” mi? Hem “birçok insanımız” da Bursa’daki gibi kendi hukukunu kendisi uygulamak, “vatan haini” saydıklarını kendi eliyle cezalandırmak istiyor? Bu durumda evrensel hukuku mu savunacağız, çatışma iklimiyle hırçınlaşan kitle psikolojisini mi? * * * Şu “malum yerler”i de biraz açalım: Öcalan kayıplara karıştığında Washington, Türkiye’ye bir anlaşma dayatmıştı: “Öcalan’ı paketleyip size veririz. Koşulu şu: İdam etmeyeceksiniz, adil yargılayacaksınız.” Ankara, en üst düzeyde konuyu tartıştı, liderler Çankaya’da buluştu ve devlet, bu koşulu kabul edip idamı kaldırdı. Dün Cumhuriyet’te Utku Çakırözer, AKP’nin ilk başbakan yardımcılarından Ertuğrul Yalçınbayır’ın bir hatırlatmasını yazdı: “O dönem Çankaya Köşkü’nde yapılan bir liderler zirvesine Tayyip Bey ile birlikte çıkan kişi benim. Biz o dönem (idamın kaldırılmasına) ‘Hayır’ demedik. Meclis’teki gizli oylamada da buna ‘Evet’ oyu verdik. Biz olmasak, zor geçerdi. İktidara gelince de idam hükmünü tamamen mevzuatımızdan kaldırdık.” * * * Yani neymiş? Erdoğan, bugün “Halk istiyor” dediği idam cezasını kaldıranlar arasındaymış. Toplumsal belleğin zayıflığına güveniyorlar. Hala urgan sallayarak korku salacaklarını sanıyorlar. Yanılıyorlar. Türkiye’nin el birliğiyle aştığı bir ilkel cezayı ısıtırken, çatışma ortamına benzin döküyorlar. Dün, Bülent Arınç durumu toparlamaya çalışırken “İdam cezası, hükümetin bugün için düşündüğü bir konu değil” dedi. Ama cümledeki “bugün için” vurgusu, yine de yarına dair kuşkuları gündeme getirdi. Devlet sözünün bir ciddiyeti, atılan imzaların bir ağırlığı varsa, “Dün dündü, bugün bugündür” denmiyorsa, sözün arkasında durmak, aynı çukurlardan uzak durmak gerekir. Türkiye, şiddetle baş etme yolunun daha fazla şiddet olmadığını, “adam asmaca”yla kalıcı çözüm bulunamadığını tarihine baksa görür. Ancak seçim sandığını yağlı urganlarda taşımak işlerine geliyor ne yazık ki... * * * Geçenlerde konuştuğum bir Kürt aydını, “Yarın şehit aileleri de ‘Öcalan asılsın’ diye açlık grevine başlarsa ne olacak” diye soruyordu. Konuştuğumuzun ertesi günü Erdoğan’ın konuşması geldi. Açlık grevindekilere seslenerek bitireyim: Hazırlanan oyunu görmüyor musunuz?",https://www.milliyet.com.tr/yazarlar/can-dundar/ip-cekmece-1622463
Can Dündar,Çorum’daki ‘Baletler köyü’,11 Kasım 2012,"Pazar öykümüz, 1970’lerin başında, Ankara Bahçelievler’de başlıyor. Fırında çalışan 16 yaşındaki Ömer Acar, her gün mahalleli Feride Hanım için bir adet tuzsuz ekmek ayırır. Fırına gide gele, bu hevesli çocukla dostluk kuran Feride Hanım, onun okula gitmediğini öğrenince “Sen iyi bir çocuksun. Seni konservatuara alalım” der. Yakın arkadaşı Neriman Bejan, Ankara Konservatuarı’nda ritmik jimnastik hocasıdır. Ancak kayıt için ilkokuldan yeni mezun olmak gerekmektedir. Ömer, “Benim yaşım geçti, ama kardeşim Alaaddin ilkokulu bitirmek üzere... Onu alın” der. Hemen köyünü arar. Osmancık kazasına bağlı Başpınar köyünün ilkokul Müdürü Yusuf Şanal, Köy Enstitülü, aydın bir eğitimcidir. Hasanoğlan’da öğrenim gördüğü yıllarda çok opera, bale izlemiştir. Öğrencisi Alaaddin’in konservatuara gitmesi fikrini destekler. Alaaddin’in ailesi de çocuklarının yatılı bir okula ve mezun olunca devlette memuriyete kavuşacağını öğrenince kabul eder. Alaaddin böylece konservatuara girer. Abisinin her gün ekmek ayırdığı kadın sayesinde bir ekmek kapısına kavuşmuştur.  Mebus maaşı alan baletler Konservatuarda eğitime başlayan Alaaddin’e yazları köyüne gittiğinde “Ne olacaksın” diye sorarlar: “Balet olacağım” der Alaaddin; “Arada televizyona çıkıyorlar, seyretmiyor musunuz?” Baletin ne olduğunu bilenler biraz yadırgayarak bakar ona... Ama çoğunluk, “Balet ne ola ki” diye sorar. Cevap ailesinden gelir: “Yatılı okul. Yemek, okul parası devletten... Mezun olunca Kültür Bakanlığı’nda memuriyet garanti... Emekliliği de var...” Maaş iyidir gerçekten de... Bir baletin maaşı, mebus maaşına yakındır o devirde... Sanatçılık, hala kıymetlidir.  Balet akını Böyle anlatınca herkese cazip görünür iş... 1 yıl sonra ilkokul müdürü Yusuf Şanal da oğlu Erdoğan’ı yazdırır konservatuara... Alaaddin, yazın bağda çalışmaya geldiğinde sınava hazırlar Erdoğan’ı... Bağ tevekleri arasında iki öküzün çektiği düvenin yanında garip hareketler yapan bu çocuklara akıl erdiremez köylüler... Ama onlar Ankara’ya gidip geldikçe, Musiki Muallim Mektebi’ni anlatıp övdükçe hısım akrabadan gençler de merak salar baletliğe... Erdoğan’ın kardeşi Ertan kaydolur peşleri sıra... Sonra Erdoğan’ın halaoğlu ile teyzeoğlu yazılır konservatuara... Kendi gidemeyen Ömer, oğlunu büyütüp yazdırır okula... Onlar da birer ikişer Ankara’ya hemşerilerinin yanına gider.  40 yılda 12 balet Konservatuar da memnundur bu durumdan... Ne de olsa balerin adayı bulmak kolay, balet adayı bulmak zordur; toplumdaki önyargılardan... Çorum, o önyargıların yıkılışına önayak olur böylece... Başpınar, Türkiye’nin balet ihtiyacına kaynak olur. Alaaddin’den sonraki 40 yılda toplam 12 balet çıkar Çorum’un Osmancık kasabasının, Başpınar köyünden... 98’de turneye gittiklerinde otobüsü köyden iftiharla geçirirler. Sonra o çocuklardan Erdoğan, 10 yıl balet olarak görev yaptıktan sonra, Türkiye’nin 4. operası olan Mersin’in kurucu müdürü olur. Ardından Samsun’da 6. Opera’nın kuruluşunda görev alır. Kardeşi Ertan ise Mersin’de baş koreograflığa atanır.  Üçüncü kuşak Geçen hafta Mersin’e, Türkiye’nin ilk operası sayılan “Özsoy”un Mehmet Yılmaz tarafından yeniden sahnelenişini izlemeye gittiğimde dinledim bu mucizevi öyküyü... Geceki yemekte, o Çorumlu çocuklardan, Mersin Operası Müdürü Erdoğan Şanal’ın konuğuyduk. Bir tuzsuz ekmek masalından doğan, Çorumlu baletler hikayesini anlatırken gururla gülümsedi Şanal: “Biliyor musunuz, bu yıl bizim köyden 3. balet kuşağı da geldi. Teyzemin torunu konservatuara girdi” dedi. Kışları bale yapıp yazları köye davar güden baletleri anlattı. Köy Enstitülü aydın bir eğitmen, balet yetiştiren bir köy ve Anadolu kentlerinin dolup taşan opera salonları... Mucize gibi değil mi? “Özsoy” da böyle bir mucizenin eseri değil miydi? Bu şairi tanıdınız mı? Belgeselci dostum Nebil Özgentürk, ilginç bir projeye soyundu. Türkiye’nin edebiyat, sanat dünyasından portreler sunup kısa öyküler anlatacağı yeni projesi için, bazı ünlü yüzleri setine davet etti. Her birine bir sanatçının makyajı yapıldı. Onlara belgeselde kısa roller verildi. Ben sete gittiğimde Müzeyyen Senar kostümü giyinmiş Demet Akbağ’ın çekimi bitmiş, Ayşe Arman, “Deniz Kızı Eftelya” kostümüyle çekim yapıyordu. Bir başka köşede de Mustafa Alabora, make-up ustası Derya Ergun‘un ellerinde Yılmaz Güney’e dönüşüyordu. Projenin sponsoru DenizBank’ın Genel Müdürü Hakan Ateş, çekimleri, set ekibinden biri gibi heyecanla izliyordu. Projenin benim için heyecan verici yanı, “Lüsyen” kitabımın iki kahramanı, “Şair-i Azam” Abdülhak Hamid Tarhan’la eşi Lüsyen’in de belgeselde yer alacak olmasıydı. Nebil, kitabın gizli kalmış bir özelliğini anlatacağı bölümde Lüsyen rolünü Tuba Ünsal’a, Tarhan rolünü ise Beyazıt Öztürk’e teklif etmişti. Beyazıt’ın yarım saat içinde şair Abdülhak Hamid’e dönüşmesini hayret ve hayranlıkla izledik. Makyaj bittiğinde de birlikte bir hatıra fotoğrafı çektirdik. Nebil’in belgeselini çok ilginç bulacağınıza eminim...",https://www.milliyet.com.tr/yazarlar/can-dundar/corum-daki-baletler-koyu-1625051
Can Dündar,Yaşar Kemal’le bir öğle yemeği,04 Kasım 2012,"Can-Yaşar Kemal fotoğrafını Ayşe Kemal çekti... Yaşar Kemal’le öğle yemeği yedik dün... Harbiye’de Borsa Lokantası’ndaydık. Eşi Ayşe Hanım ve Zülfü Livaneli de bizimleydi. Nebil Özgentürk bir ara uğradı. Yaşar Usta’yı her gören eline sarıldı; o da 86 yaşına bakmadan, üşenmeden hepsinde ayağa kalktı; okurlarıyla, turistlerle, çocuklarla fotoğraflar çektirdi. Garson “Ne yersiniz” diye sorunca: “Dostoyevski’ninkinden” dedi Yaşar Kemal... Zülfü Livaneli tercüme etti: “Kara lahana dolması... Rus yazar da hep ondan yermiş.” “Ondan önce bir şey alır mısınız?” “Adı sulu kendi susuz bir şey getir.” Zekice bulmacanın tercümesi yine Zülfü Livaneli’den: “Su böreği istiyor.” Otobiyografisini yazacak Yaşar Kemal, yeni çıkan kitabı “Çıplak Deniz Çıplak Ada”nın heyecanında: “8 yılımı aldı yazmak... Hayatımda yazdığım kitapların en iyisi bu; çocuk oyuncağı değil” diyor. Bu arada arşivinde bulduğu, Zülfü Livaneli’ne okuttuğu, yayımlanmamış, “Kuş” adlı eski bir romanının yayımlanacağı müjdesini veriyor. “Sırada ne var?” “Şimdi artık biyografimi yazacağım. 6 cilt olarak planlamıştım, 4 cilde indireceğim.” Sonra otobiyografisinden ipuçları vermeye başlıyor ve sofrada muhteşem bir hayat hikayesinden sayfalar açılıyor. Kafkaslar’dan başlayıp Çukurova’ya uzanan olağanüstü bir öykü... Gazetecilikle başlayıp “vatan haini” damgasına çıkan, Nobel yollarından “Ulu çınar” sıfatına uzanan muhteşem bir kariyer... Peter Üstünov’dan Cengiz Aytmatov’a, Gorbaçov’dan Mitterand’a, Neşet Ertaş’tan (“O ölünce çok ağladım” dediği) Kazım Koyuncu’ya pek çok isimle birbirinden güzel anılar... O anlattıkça edebiyat tarihi geçiyor sanki önünüz sıra: Şöhret olacak müzisyen 1970’lerin başı... Genç bir müzisyen, Ankara’da “İnce Memed” türküsünün derlemesini bulmuş; adapte etmek için Yaşar Kemal’i arıyor. “Ramazan Yaşar’ın kitapçısında bulursun” diyorlar. Orada birkaç gün bekliyor. Nihayet geliyor Yaşar Kemal... Müzisyen derdini anlatıyor. Yaşar Kemal, “Gel bizim evde çal da dinleyelim” diyor. Müzisyen genç, bağlamasını kapıp eve gidiyor. O çalarken, evde başköşede daktilo başındaki Tilda, başını yazısından kaldırıp indirdiği gözlüklerinin üzerinden bakıyor. Müzisyen gittikten sonra Yaşar Kemal’e “Bu çocuk çok meşhur olacak” diyor. Tıpkı Yılmaz Güney’le tanıştığında onun çok meşhur olacağını söylediği gibi... “O çocuk”, soframızda oturan Zülfü Livaneli... 40 yıllık dostlar... Tilda’nın vefatından sonra Yaşar Kemal’in, Ayşe Hanım’la evlenmesi fikrini ortaya atan da o... Rengarenk anılar Şimdi Ayşe Hanım ve Zülfü Livaneli, Yaşar Kemal’in canlı bellekleri olarak, ne sorsa adeta “stereo yayınla” iki koldan cevap yetiştiriyorlar. Gorbaçov’la görüşmeye gittiklerinde Moskova’da Cengiz Aytmatov’la buluştuktan sonra kayboldukları ormanlıkta karşılarına çıkan koruma ile bütün dünya dillerinde anlaşmaya çalışıp sonunda “Menim özüm Türk’tür” cevabını almalarını hatırladılar kahkahalarla... İsveç’teki sürgünlük günlerini, Peter Üstünov’un “İnce Memed”i çekiş hikayesini anlattılar. CHP mebusu olan Karadenizli Fırıncılar Sendikası Başkanı’nı anımsadılar sonra... Yarım asır önce... Mebusa Yaşar Kemal’i tanıştırıyorlar. “Tanımayrum” diyor. “Cumhuriyet’te yazıyor”. “Tanımayrum”. “Edebiyatçı hani..” “Tanımayrum! Sonunda tanısın diye “Nobel adayı” diyorlar. Soruyor mebus: “Nobel, hangi vilayetin kazasıydı?” Bunları dinleyip Yaşar Kemal’in biyografisini merakla beklemez misiniz şimdi? ÖLÜM ORUÇLARI Zulmün artsın ki... 2000 yılındaki ölüm oruçları sürecinde aynı arabulucu heyetteydik Yaşar Kemal’le... Bayrampaşa’daki direnişçiler üzerindeki etkisini görmüştüm. O girince, ölümün eşiğindeki tutuklular bile ayağa kalkmaya davranmıştı. Hele birini, kendisi de unutamıyor. “Yaşar Kemal gelsin, derdimizi dinlesin” demiş ölüme yatarken... Yaşar Kemal yanına gittiğinde ölüm döşeğindeymiş. “Aç gözlerini, bak geldi Yaşar Kemal” demişler. Yaşar ağabey de “Kalk be arkadaş” diye seslenmiş, gür sesiyle... Gözünü açabilmiş sadece... “Yıllar sonra sordum o çocuğu; ‘Ölmedi, ama sakat kaldı’ dediler” diye anlattı. Sonra da bizim girişimden sonra nasıl silahlarla baskın yapıldığını, “kurtarma operasyonu” adı altında nasıl insanların öldürüldüğünü konuştuk. Batmış Türkiye Bugünkü açlık grevlerine gelince... “Anadolu’da bir söz var” dedi Yaşar Kemal: “’Zulmün artsın ki zevalin çabuk gelsin’ derler. Zulmedenin sonu çabuk gelir. Halbuki talep edilenler, bütün demokrasilerde normal karşılanan, en doğal haklardır.” Bu kez devrede değil Yaşar Kemal; ama izliyor uzaktan, üzülerek... “Batmış bu Türkiye” diye söyleniyor, yaşananları gördükçe... Temennisi, ölümler olmadan, bu işin çözümlenmesi... Yaşar Kemal’in yakılan ağıtları Anadolu’da “ağıt yakmak” derler; dildedir. Ama Yaşar Kemal’in ağıtları gerçek anlamda yakılmış. “Yeryüzünün en güzel ağıtlarını derledim 40’lı yıllarda” diye anlattı. “4 yılda 300 ağıt topladım. Jandarma geldi, evden aldı, götürdü. Karakola gittim sordum. Bir polis müdürü bulmaya söz verdi. Sonra geldi, ‘Yakmışlar onları sobada’ dedi.” Bu yangının alevi, hala yüzündeydi adeta... Öylesine üzgündü, bunca yıl sonra bile... “O ağıtları yeryüzünden sildiler” dedi. Ama bazıları belleğindeydi. “Yaz” dedi. Açtım defterimi; o söyledi, ben yazdım, eski bir yangından, yaşlı bir çınarın hafızası sayesinde kurtulan iki ağıtı: “Dervişin mendili ala/ bülbül konar daldan dala Ben öpmeye kıyamazdım/ belemişler kızıl kana...” “Anavarza at oynağı/ kana belenmiş gömleği/ Gıyman aşiretler gıyman/ kör karının bir değneği”.",https://www.milliyet.com.tr/yazarlar/can-dundar/yasar-kemal-le-bir-ogle-yemegi-1621540
Can Dündar,89 yıl sonra bulunan film,10 Kasım 2012,"Mustafa Kemal Paşa’yı gördüm, Çankaya Köşkü’nün bahçesinde, ağaçlık bir köşede, keyifle gülümsüyordu. Yanında Rauf Bey... Hiç görmediğim bir görüntüsüydü. Aynı yerde, aynı kıyafetle bir de fotoğraf çektirmişti. Kalpağı, kravatı, yaka mendiliyle yine çok şık görünüyordu. Fotoğraf, o yıllarda otokrom denilen bir teknikle renkli çekilmişti. O yüzden Gazi’nin ilk renkli fotoğrafı sayılabilirdi. Bu film ve o fotoğraf, tam 89 yıl, Paris yakınlarındaki bir arşivde keşfedilmeyi, çekildiği ülkeye dönebilmeyi beklemişti. Onu bulup ortaya çıkaran, daha önce birkaç belgeselde birlikte çalıştığımız bir araştırmacı arkadaşımız oldu: Saadet Özen, “Ankara” belgeseli için araştırma yaparken, Albert Kahn Müzesi’nin arşivinde buldu bu filmi ve fotoğrafı... Atatürk’e saygıyla... Dilerim bir kanal ilgilenir de, bu görüntüler seyirciyle buluşur.",https://www.milliyet.com.tr/yazarlar/can-dundar/89-yil-sonra-bulunan-film-1624766
Can Dündar,Müze olacaktı icra geldi,01 Kasım 2012,"Sevinç İnönü’yü ziyarete gittim geçenlerde... Erdal İnönü’yle yapılmış son söyleşi olan “Anka Kuşu” kitabının Can Yayınları’ndan çıkan yeni baskısını götürdüm. Sevindi, ama mutsuz görünüyordu. Anadoluhisarı’ndaki emektar yalının bahçesinde oturduk. Yalı hayli bakımsızdı. Dış cephesinin boyaları dökülmüş, iskelesinin taşları kırılmıştı. Yalının hikayesini, daha önce aynı bahçede Erdal Bey’den dinlemiştim. İsmet Paşa, öğrenciliği boyunca çocukları için para biriktirmiş. Erdal Bey, o paralarla Ankara’da bir ev almış. Sonra o evi ve İstanbul’daki iki kooperatif dairesini satıp bu yalıyı almış. Ancak 20 yılda oturulur hale getirebilmişler. “Mal mülk sevmediğim ve eşimden önce öleceğimi bildiğim için yalıyı tapuda eşimin üzerine yaptırdım” demişti. Çocukları olmadığı için bu yalının kendilerinden sonra bir araştırma merkezi ve müze olmasını arzu etmişlerdi. Bu amaçla da bir vakıf kurup yalıyı vakfa devretmişlerdi. O sohbette öğrendim ki, yalıya icra gelmiş. Ve Tasfiye Kurulu, Sevinç İnönü’ye yalıdan çıkmasını söylemiş. “Çok huzursuzum” dedi Sevinç Hanım: “Bu karar başımın üstünde Demokles’in Kılıcı gibi sallanıyor. Kimse de yardım etmiyor.”  Yalıya el kondu Konuyu özetleyeyim: Sevinç İnönü’nün armatör olan küçük kardeşinin şirketine Erdal-Sevinç İnönü de küçük hisseyle ortak olmuşlardı. Yıllar önce bu şirket, gemi alımı için kredi çekmişti. Bu alımda da Sevinç İnönü (kendi deyimiyle “maalesef”) kefil olmuştu. Kredi geri ödenemeyince Sevinç Hanım’a ait gayrimenkule el kondu. Tarihi yalı da el konulan gayrimenkul arasına girdi. Oysa İnönüler, kredi alınmadan önce yalıyı Vakfa devretmişlerdi. Banka bu devri “muvazaalı” saydı. Hatta Erdal Bey, son yıllarında parti kurmaya kalkıştığında karşısına bu dosya çıkarılmıştı. Sonrasını Sevinç İnönü anlattı:  Erdal aklında bununla vefat etti “Erdal da çok üzülüyordu buna... Aklında bu konu olduğu halde vefat etti. Çok huzursuzdu. Bana bir şey söylemedi, ama biliyorum öyle olduğunu... “Erdal’ın vefatından sonra bankanın açtığı ‘muvazaa’ davasını kaybettik. 13 yıl içinde Beykoz’daki yerel mahkeme kararı üç kez bozdu, ama her seferinde Yargıtay aleyhimize karar verdi. Son olarak da icraya verdiler. Yalının icrada satış tarihi bile ilan edildi. Çok komik bir bedel koydular. Yine itiraz ettik. Şimdi son karar bekleniyor.” Sevinç İnönü, hem bu dava yüzünden hem de maddi yetersizlikten yalıya dokunamıyormuş. Şimdi bir grup avukatla hukuk mücadelesi veriyor.  Çıkarılacak mı? Kaybederse, yalıdan çıkarılacak mı? “Hayır” diyor: “Çıkmaya niyetli değilim. İntifa hakkım var. Burası satılsa bile ben burada oturacağım. ’İntifa hakkını da kaldırırız’ diye de tehdit ettiler. Kanunen buna yetkileri yok, ama biliyorsunuz bankaların gözü kara... ‘Biz alacağımızı alalım da sonrası tufan’ diyorlar. Bir uzlaşma arıyoruz, ama sonuç çıkmıyor. Bankanın tehdidi sürüyor.”  Bir kurtarıcı çıkar mı? Kişisel bir dava gibi görünüyor, ama orası Türkiye’nin tarihsel, bilimsel, siyasal tarihine damga vurmuş Erdal İnönü’nün, “Benden sonra müze olsun” dediği mekan... Şimdi bir uzlaşma sağlanamaması, eşinin bu mücadelede yalnız bırakılması, destek verebilecek olanların telefonlara çıkmaması gerçekten üzücü... Bir üniversite ya da bilime, kültüre duyarlı bir işadamı, yalıyı sahiplenip orayı İnönü’nün vasiyetine uygun şekilde değerlendiremez mi? Bu miras, müzeye çevrilemez mi? Sevinç İnönü, hayal kırıklığına uğradığını söyledi. Fotoğraf: Ozan Güzelce Unutturma kampanyası Vefatından sonraki 5 yıla bakıldığında, “yalı davası”nın tek örnek olmadığını, Erdal İnönü adının pek çok alanda ihmal edildiğini, adeta unutturulmak istendiğini görüyoruz. Kurucusu olduğu özerk Türkiye Bilimler Akademisi (TÜBA), geçen yıl bir kararname ile Hükümet kontrolüne alındı. Akademisyenler, bu müdahaleye isyan edip ayrıldı. Sevinç Hanım’ın tabiriyle “Erdal İnönü’nün bilimsel mirası” da elden gitti. Erdal Bey’in son çalışması, Cumhuriyet döneminde 6 temel bilimde yapılan araştırmaları tanıtan 6 ciltlik bibliyografyaydı. 2 cildi yayımlandı, 4 cilt, bir türlü güncellenip basılamadı. En son çalışmalarını yaptığı Feza Gürsey Enstitüsü, Gebze’de ilgisiz bir enstitüye bağlanarak kapatıldı. Oradaki ekip dağıldı. Sevinç İnönü, eşinin odasını gidip bizzat topladı, kitaplarını, notlarını, plaketlerini kolilere doldurup eve taşıdı. Bunlarla birlikte Erdal Bey’in arşivini, Sabancı Üniversitesi’ne bağışladı. Üniversite, bunlar içinden bazı kitapları kütüphanesine kattı. Gerisini olduğu gibi Sevinç İnönü’ye iade etti. O arşivi gördüm: Erdal Bey’in kitapları, mektupları, notları, defterleri, kutular içinde tasnif bekliyordu. Özellikle temel bilimlerden bir akademisyenin yapabileceği bir çalışmaydı. Sevinç Hanım, evdeki deponun su basma tehlikesi ve yer sıkıntısı nedeniyle bu arşivi kolilere koyup Maltepe’de kiraladığı bir depoya kaldırdı. Arşiv şimdi orada, vakit ayırıp ilgilenecek bir gönüllü bekliyor. Ya rektörlüğünü yaptığı Ortadoğu Teknik Üniversitesi? Yıllarını verdiği Boğaziçi Üniversitesi? “Beni en çok onlar hayal kırıklığına uğrattı” diyor Sevinç İnönü; “Bu iki üniversitede de Erdal’ın çok emeği var. Özellikle ODTÜ’nün kuruluşunda, temel bilimlerin altın çağını yaşamasında, Erdal’la arkadaşlarının büyük katkısı oldu. İlk yıl bir anma yaptılar, ondan sonra ilgilenmediler, vefasız davrandılar maalesef. Ama bu, o kurumlara özgü değil. Maalesef Türkiye genelinde bir hafıza kaybı ve vefasızlık var.” “Bu manzara karşısında kırgın mısınız” diye sordum: “Kimseye kırgın değilim” dedi Sevinç Hanım: “Erdal’la çok yakın çalıştıkları halde ölümünden sonra hiç aramayan, onu unutmuş görünen arkadaşları var, ama çok yakından ilgilenenler de var. Hepsine benden selam olsun.” Sevinç İnönü: Onu özlemediğim an yok Erdal İnönü, dün mezarı başında sade bir törenle anıldı. Cumartesi günü de saat 14.30’da Gayrettepe Dedeman Oteli’nde, TÜSES’in düzenlediği, “Güneydoğu Raporu”nun tartışılacağı bir panelde anılacak. Panele Fikri Sağlar ve Sırrı Sakık katılacak. Kültür Üniversitesi, 5 yıldır şubat ayında “Erdal İnönü günü” başlığıyla konferanslar düzenliyor. Sevinç İnönü’ye, “Peki siz onu en çok hangi durumlarda anıyor, ‘Ah şimdi yanımsa olsaydı’ diyorsunuz” diye sordum; şöyle cevapladı: “Onu aramadığım, özlem duymadığım zaman yok. Yalnız kaldığımda, eş dostla bir aradayken, güzel bir şey gördüğümde, bir konsere gittiğimde, her daim yokluğunu etrafımda hissediyorum ve onu özlüyorum.” 31 Ekim 2007 tarihinde Amerika Birleşik Devletleri’nde tedavi gördüğü hastanede 81 yaşında hayatını kaybeden merhum Erdal İnönü için Zincirlikuyu Mezarlığı’ndaki kabri başında anma töreni düzenlendi. Törene sadece 15 kişinin katılması ise dikkat çekti. “CHP daha etkin muhalefet yapmalı” Peki Sevinç İnönü, eski bir genel başkanın eşi ve politikaya ilgili bir yurttaş olarak CHP’yi nasıl görüyor? İşte cevabı: “CHP’yi, İnönü ailesinin bir ferdi ve bir seçmen olarak izliyorum. Yaptıkları muhalefeti yeterince etkin bulmuyorum. Partinin daha etkili olması lazım. “Kemal Bey gayretli, iyi niyetli, fakat yeterince destek mi göremiyor, tam anlamış değilim.” “Bir de parti içinde çok farklı seslerin çıkması, ortak bir ses çıkarılmaması bizi rahatsız ediyor. Erdal döneminde de vardı bu... Sosyal demokrat partiler diğer sağ partiler gibi tek sesli değildir, demokratiktir, ama bunun da bir ölçüsü olmak gerekir. Bazı konularda tek ses çıkmalı.”",https://www.milliyet.com.tr/yazarlar/can-dundar/muze-olacakti-icra-geldi-1620024
Can Dündar,‘Devletten görev istiyordu’,09 Kasım 2012,"2010 yılı başında, Diyarbakır Cezaevi’nde görüşmüştüm Şemdin Sakık’la... İki gün üst üste toplam 7 saat röportaj yapmıştık. Şimdi Ergenekon davasında “açığa çıkmış gizli tanık” sıfatıyla söylediklerinin bir kısmını o söyleşide anlatmıştı. (http://www.milliyet.com.tr/1993-te-kansiz-bir-darbe-oldu/can-dundar/guncel/yazardetay/19.01.2010/1187781/default.htm) Sonrasında haberleşmeye devam ettik Sakık’la... Düzenli mektuplaştık bir süre... Devlet gözünde “terörist”ti, örgüt gözünde “hain”... Hem PKK’lılar, hem PKK karşıtları için düşmandı. O yüzden de görüşe geleni, arayıp soranı yoktu. 18 yılı PKK’nın tepesinde geçirdikten sonra 12 yıldır, Diyarbakır Cezaevi’nin bir hücresinde, okuyup yazarak, penceresinin önüne gelen kuşları, kedileri besleyerek ve dünün muhasebesini yaparak yaşıyordu. “Kürt Ergenekon’u” Şemdin Sakık, görüşmemizde ısrarla bir “Kürt Ergenekonu”ndan da söz etmişti. O, buna “Derin Kürtler” diyor, Ergenekon soruşturmasına bu kesimin de dahil edilmesi gerektiğini söylüyordu. Ergenekon davasındaki sürpriz tanıklığı gündeme gelince mektuplarındaki ifadeleri tekrar okudum ve bu konuyu da gündeme taşıyabileceğini düşündüm. Sözlerinin, Başbakan’ın söylemine tıpatıp benzemesi şaşırtıcı değil. Yakında dava, “güncel ihtiyaçlar doğrultusunda”, o yöne evrilirse hiç şaşırmayalım. İşte Sakık’ın “Kürt Ergenekonu”na dair sözleri: * * * “Ergenekon soruşturmasının başlaması, genişlemesi, derinleşmesi ve kesin bir sonuca bağlanması, Kürt sorununun çözümü için olmazsa olmazdır. Bununla birlikte ‘Derin Kürtler’ ya da ‘savaş rantından beslenen Kürtler’ diyebileceğimiz kesimin üzerine hiç gidilmedi. Bir ayağı PKK’da, bir ayağı DTP’de, bir ayağı korucularda, bir ayağı mafya ve çete örgütlenmelerinde, bir ayağı da diğer siyasi partilerde olan ‘Derin Kürtler’ üzerine de gidilmelidir. Bunların Ergenekon örgütüyle bağlantısı ortaya çıkarılmadı, aksine bu Kürtler, bugün barış için muhatap olarak görülüyorlar. Savaş rantıyla beslenenler hiç barış isterler mi?” Ben yaparsam mubah, bana yapılırsa günah İlker Başbuğ’un “TSK sanık, PKK tanık sandalyesinde” çıkışı ne kadar haklı görünüyor değil mi? Oysa Genelkurmay’ın 28 Şubat sürecinde aynı Sakık’ı, aynı amaçla kullandığını biliyoruz. Dün kendisinin yaptığı, şimdi kendisine yapılınca ayağa kalkıyor asker... “Etme bulma dünyası” mı demeli? “Nihayet o dönem andıçlananların neler hissettiğini anladılar” diye sevinmeli mi?",https://www.milliyet.com.tr/yazarlar/can-dundar/devletten-gorev-istiyordu-1624148
Can Dündar,Geliyorum diyen felaket,03 Kasım 2012,"İkisinden biri doğru söylemiyor: Başbakan ya da Adalet Bakanı... Başbakan Almanya’da dünyanın gözünün içine baka baka, “Türkiye’de açlık grevi falan yok” diyor. Aynı saatlerde Adalet Bakanı, 683 kişinin açlık grevinde olduğunu söylüyor. Hangisine inanmalı? * * * Devlet, uzun süredir Öcalan’ı avukatlarıyla görüştürmüyor. “Koster bozuk” diyor. Bir devletin 1,5 senedir bir kosteri tamir ettiremediğine inanmamızı bekliyorlar. Neden devlet, tecridin gerekçesini açıklamıyor da zekamızla alay ediyor? Neden inatla yalan söyleniyor? * * * Başbakan, dünyanın huzuruna çıkıp açlık grevindekilere, “Siz açken, vekilleriniz kuzu kebap götürüyor” diyor. Gösterdiği fotoğrafın 3.5 ay önce çekilmiş olduğunu bilmemesine imkan yok. O halde neden gerçeği gizliyor? * * * Nedeni biliyoruz aslında... Devlet aklı böyle çalışıyor. Devirler, isimler değişiyor, o akıl değişmiyor. Kenan Evren’in de, Mehmet Ağar’ın da, Sadettin Tantan’ın da tavrı buydu: Eylemcileri tehditle caydırmaya çalışmak, yalan haberlerle kamuoyunu kanlı bir operasyona hazırlamak, “Devletle pazarlık olmaz” jargonuyla taleplere kulak tıkamak... O devlet aklının sözcülüğünü, bugün giderek “Ağar”laşan bir şekilde Erdoğan üstleniyor. * * * Bazı insanlar hayatından vazgeçer, onurundan vazgeçmez. Bunu öğrenmek için başbakan olmak gerekmez. Bir ideal uğruna hayatını ortaya koymuş insanla alay etmek, kendine bakmadan onları yalancılıkla itham etmek, “Hadi hadi yiyorsundur sen” diye rencide etmek, evlatlarının canının derdine düşmüş aileleri sokağa dökmek ve daha çok ölüme davetiye çıkarmak anlamı taşır. Çok tehlikelidir. İçerde toplu ölümlere, dışarda Bursa’daki türden gerilimlere davetiyedir. Geçmişte yapanlara hiç hayır getirmemiştir. Yine getirmeyecektir. * * * Geliyorum diyen felaket için, ülkedeki yangını söndürmek için devletin ne yaptığını anlayan var mı? Oslo’da örgütle masaya oturanlar, dağda örgütle el sıkışanları mahkum ediyor. Habur’da dağdan gelenleri karşılayanlar, İmralı’ya görüş yasağı koyuyor. “Terörle mücadele, siyasetle müzakere” diyenler, Meclis’te halkın seçilmiş temsilcileriyle görüşmüyor. Peki ne yapmaya çalışılıyor? Kürtçe savunma hakkı meşru ise neden gereği yapılmıyor? “Tecrit yok” deniliyorsa neden İmralı kosteri kaldırılmıyor? Neden ortamı yatıştırma imkanları hala varken, çözüm aramak yerine yangına benzin dökülüyor? * * * 2000’deki açlık grevlerinde, Bayrampaşa’da ölmeye yatan o gencecik insanları, onların solan çehrelerini, çöken avurtlarını, fersiz bakışlarını, sonra da “Ölmeniz gerekiyorsa, onu ben yaparım” diyen devletin öfkesini görmüş biri olarak bu konunun tehditle, “kuzu kebap” jargonuyla ya da operasyonla çözülemeyeceğine tanıklık ederim. Felaket geliyor. Önlemek, Başbakan’ın boynuna borçtur. Eylem yayılmadan, ölümler başlamadan vicdanın devreye girmesini bekliyoruz.",https://www.milliyet.com.tr/yazarlar/can-dundar/geliyorum-diyen-felaket-1621096
Can Dündar,‘Zafer’ adlı kız yenildi,27 Ekim 2012,"“Çığlık çığlığa” yarı final, beklendiği gibi Sharapova’nın oldu. Rus tenisçi, geçen yıl küstürdüğü Türk seyirciyi bu yıl avucuna aldı ve hırsla oynayarak rahat kazandı. Victoria Azarenka bu kez kaybetti. Maçtan hemen sonra ve “Dünya 1 Numarası” kupasını almadan önce görüştük ““Adı zafer olan kız”la... Önceki günkü maçında çok yorulmuştu. “Bu tür turnuvalarda rekabet çok sert. Isınma şansı yok. İlk maçtan itibaren çok iyi oynamak zorundasınız” dedi. Ama koşullar herkes için aynı olduğundan, yenilgisine bunu bahane edemeyeceğini de ekledi. Rakibi Sharapova’nın iyi oynadığını teslim etti. Neye gülüyordu? Son setin son molasından sonra, üstelik hayli gerideyken korta kahkahalar atarak geldi. O kadar ki, servis atılacağı sırada bile gülüyordu. Neye güldüğünü sordum: “Amerikalı komedyen Chris Rock’ın bir esprisi geldi aklıma” dedi. Ama “Görmek lazım” diye espriyi söylemedi. Yılın son turnuvasında, epey yıpranmış halde olduğu belliydi. “Artık sadece tenisten uzak bir tatili düşünüyorum” dedi. Adeta tenisten soğumuş gibiydi: Finalden bana ne? “-Final maçı ne olur?” “-Bilmiyorum” “-Umursamıyor musun?” “-Biraz öyle...” “-Seyretmeyecek misin?” “-Hayır!” Herkesin merakla beklediği maç, onun için şimdiden bitmişti. Bu turnuvadan, en çok Türk seyircisinin inanılmaz desteğini hatırlayacağını belirterek gitti. Williams’ın hikâyesi Diğer yarı finale gelince... Radwanska’yı 2008’de, İstanbul Cup’ta şampiyon olduğu yıl izlemiştim. 19 yaşındaydı. Ve azmiyle “Gelecek benim” der gibiydi. Ancak dün o da Serena Williams karşısına enkaz halde çıktı ve adeta rakibine final için antrenman yaptırdı. 2008 turnuvasında beni asıl etkileyen, maçların yapıldığı Tekstilkent’in lokantasında yalnız oturan Richard Williams’tı. Kızları Venüs ve Serena’yı bizzat yetiştirmiş, dünya tenisinin zirvesine yerleştirmişti. Gidip kendimi tanıttım, elini sıktım. Tenisin “beyazların sporu” sayıldığı dönem, gettoda yoksul bir tenis antrenörüymüş. 1984’te bir gün o, beyazlara ders verirken kenarda bekleyen 4 yaşındaki kızı Venüs, raketi alıp toplara vurmaya başlamış. Babası durdurmaya çalışınca ağlamış. O gün Richard eve gidince eşine, “Göreceksin, bu çocuk şampiyon olacak” demiş: “Onda bir şampiyona gereken her şey var: Hırs, direnç, güç, bilinç...”  O günden sonra Venüs ile bir yaş küçük kardeşi Serena’yı turnuvalara götürmeye başlamış. Kaliforniya’da bir turnuvada beyaz çocukların arasında iki siyah kızı görenler “Bunların ne işi var burada” diye söylenmiş. Bu laf, iki kız ve babaları için dönüm noktası olmuş: O günden sonra “dünyanın en berbat gettosu”ndan bu küçük sarı toplara tutunarak çıkmaya karar vermişler. Sonuç? 18 yıl sonra kadın tenisinde Serana dünyanın 1 numarasıydı; Venüs 2 numarası...  “İyi tenis oynamak için ille zengin ve beyaz olmak ya da gösterişli bir kulüpten yetişmek gerekmediğini kanıtladık” diyordu baba Williams; “Taşrada bir beton korttan da dünya çapında bir isim yetişebilir.” Masasında tek başına yemek yerken elini sıktığım adam, dünyaya bunu öğretmişti. Ne güzel bir başarı hikayesi...  Serena, 2010’da Münih’te bir restoranda kırık bir bardakla ayağını kesti. 18 dikiş atıldı. Ertesi gün o halde bir gösteri maçına çıkınca kesik, yaraya dönüştürdü. Yara yerinde oluşan pıhtı, akciğerine yürüyünce de ameliyat oldu. O yılın diğer turnuvalarına katılamadı ve tahtını Wozniacki’ye kaptırdı. Oynayamadıkça 26’ncılığa kadar geriledi. Bir maçta çizgi hakemine küfredince hepten gözden düştü. Ancak bu yıl Wimbledon ve Amerikan Açık’ı kazanıp zirve mücadelesine iddiayla döndü. Tahtı devralan Wozniacki mi? Onu, THY reklamında maç arası dolma atıştırırken görüyoruz sadece... Çok mu yedi nedir; ilk 10’da bile yok şimdi. Dün de yazmıştım; tenis için iyi raket, iyi kulüp, iyi korttan önce, “hırs, direnç, güç, bilinç” gerekiyor. Buna sahip iki raketin finalini izleyeceğiz bugün... Biri Sibirya steplerinden, diğeri Amerikan varoşlarından geliyor. İstanbul, sonucu heyecanla bekliyor.",https://www.milliyet.com.tr/skorer/can-dundar/zafer-adli-kiz-yenildi-1618325
Can Dündar,Bayram savaşları,24 Ekim 2012,"Barış, bayrama ne kadar yakışıyor. Husumetler yatışıyor, küsler barışıyor, savaşın ateşi kesiliyor bayramda... Yaralar sarılıyor. Kurban Bayramı’nda, insanların kurban olmasına “Dur” deniyor, her şey gibi silahlar da mola veriyor. Birbirinin canını almaya can atanlar, aynı bayram namazında aynı kıbleye dönüyor, aynı göğe el açıp aynı Mevla’dan barış diliyor, aynı adakla günahının affını istiyor. Ateşkes, belki de bayramın en gerçek hali... “Keşke her gün bayram olsa” hayali... * * * Dünya, bayramda Suriye’de ateşkes sağlamaya çalışıyor. Bayram, barış elçisine dönüşüyor. Türkiye ise tersine, adeta bir “bayram savaşı” yaşıyor. Bu toplum, neredeyse bir asırdır, dini ve milli bayramlarını aynı coşkuyla kutluyor. Bahçede kurban keserken de camına bayrak asarken de aynı heyecanı yaşıyor. Ama son birkaç yıldır, milli bayramların zapturapt altına alınmaya çalışıldığını görüyoruz. Bu gurur günlerinin, devlet eliyle, askeri mecburiyet törenlerine çevrilmesinden yakındık yıllarca... Karda kışta zorla yola dizilen çocuklara tank alkışlatılmasına kızdık. “Zorlamayla bayram olmaz. Bayramlar sivilleşmeli, halk şenlik havasında kutlamalı” dedik. Sivilleşti. Şimdi de hükümet, “Benden izinsiz bayram olmaz” diye tutturdu: “Kutlama yasak”, “gösteri yasak”, “yürüyüş yasak”, “koşu yasak”... İşe, her yıl Atatürk’ün Ankara’ya gelişinde yapılan Seymen Alayı yürüyüşünü yasaklayarak başladılar. Sonra Garnizon koşusu engellendi. Derken stadyum törenleri kaldırıldı, “Heykellere çelenk konamaz” dendi. Ve sıra 29 Ekim yürüyüşüne geldi. Vilayet, “Yassah hemşerim” dedi. Ve Cumhuriyet Bayramı da, yasaklarla bir gerilim günü haline getirildi. * * * Son yasağın nedeni belli: Hükümet, yürüyüşün kendisine karşı bir gösteriye dönüşmesinden kaygılanıyor. “Ne kadar güçlük çıkarırsam, muhalefeti o kadar bastırırım” diye düşünüyor. Oysa tersine, öfkeyi ve dayanışmayı büyütüyor. CHP Genel Başkan Yardımcısı Umut Oran, önceki akşama kadar İçişleri Bakanı’yla, Valilik’le, Emniyet’le görüştü. Dün sorduğumda “hükümetin kutlamaları engelleme tavrının yumuşadığını, anca yürüyüşe izin verilmeyeceğini” söyledi. 29 Ekim sabahı, Ulus heykeline çelenk konulacak ve ilk Meclis önünde CHP liderinin de katılacağı bir kutlama yapılacak. Ancak polis, oradan Anıtkabir’e yürünmesine izin vermeyecek. Yürüyene “bayramlık” biber gazı ikram edecek. Niye? Bayramda yürümenin kime, ne zararı var ki? “Yollar yürümekle aşınmaz” ki... * * * Adeta inadına üst üste geliyor, dini bayramlarla milli bayramlar... Ve ilkinde “huzur, hoşgörü, barış” mesajları verenlerin, ikincisinde nasıl huzursuz, hoşgörüsüz ve hasımca davranabildiğini belgeliyor. Biliyorlar oysa; bayrama yasak sökmez. “Beraber yürüdük biz bu yollarda/ beraber ıslandık yağan yağmurda” şarkısını söyleyerek iktidar oldular; beraber yürümeyi yasaklıyorlar. Şarkıyı söyleme, beraber yürüme, yürürken ıslanma sırası, artık bugünün mazlumlarında... Hepinize iyi bayramlar!",https://www.milliyet.com.tr/yazarlar/can-dundar/bayram-savaslari-1616940
Can Dündar,Her şey güzeldi. Keşke “Yuh”la bitmeseydi,29 Ekim 2012,"İkinci ile üçüncünün mücadelesiydi. Amerikalı ile Rus’un... Siyah ile beyazın... Güç ile hırsın.., Sessizlik ile çığlığın... Frapanla sadenin... Sharapova bir türlü alt edemediği rakibine yine yenildi ve Williams, aralarındaki 12 karşılaşmanın 10’unu alarak kesin üstünlüğünü belgeledi. Ancak heyecanla beklenen finalin, turnuvanın en iyi maçı olduğu söylenemez. 1,5 saatlik mücadele, ağırlıkla Williams’ın güçlü kaslarıyla vurduğu, hızı 190 km/h’ye ulaşan sert servisler ve servis çizgisine uzanan derin toplarla geçti. Vuruş çeşitliliği açısından da kısır bir maçtı. Her iki sette ancak birer smaç izleyebildik. Tek bir file önü mücadelesi ya da drop denemesi bile görmedik. Turnuvanın heyecanlı maçlarını, Radwanska, Errani gibi risk alan mücadeleci raketlere borçluyuz.  Hiç kuşku yok ki Sharapova dünya tenisinin en popüler ismi. Gittiği her yerde star muamelesi görüyor. Sadece bir tenisçi gibi değil, bir popüler kültür ikonası olarak karşılanıyor. Reklamcılar, yayıncılar, seyirciler onu arzuluyor. O yüzden her kaprisine boyun eğiliyor. Nitekim İstanbul Cup’ta da bütün tenisçiler Polat Otel’de kalırken, o “Sheraton” diye diretti ve kimse itiraz edemedi. Günlerini otelinden çıkmadan antrenman yaparak geçirdi. Ama kupayı almaya yetmedi. Williams’a gelince... Rakibinin moralini bozacak derecede ve bunu istercesine soğukkanlıydı. Aldırmaz havadaydı. Ama maçı kazandığı an, o havası dağıldı. Bir anda seyirciyle bütünleşen sıcakkanlı bir kadına dönüşüverdi. 1 numara unvanını yakında geri alacağını gösterdi. Basın toplantısında da “Göstermedim ama bunu kazanmayı çok istiyordum” dedi.  Türkiye Tenis Federasyonu’nu kutlamalıyız. Gerçekten geçen yıldan da iyi bir organizasyona imza attılar. Turnuvayı toplam 73 bin seyirci izledi. 160 küsur ülkede yayınlandı. Türkiye’ye olimpiyat adaylığı yolunda önemli bir kapı araladı. Her tenisçi, WTA yöneticisi, yabancı gazeteci seyirciyi överek lafa girdi. Gerçekten de seyirci harikaydı. Evet, bakanların yuhalanması, belediye başkanının ıslıklanması, Ulaştırma Bakanı’nın yerinde bir kararla konuşmadan alanı terk etmesi turnuvaya tatsız final yaşattı. Evet çirkindi. Keşke olmasaydı. Yakışmadı. Ama izlediğimiz hiçbir benzer turnuvanın siyasetçilere sahne sunmadığını, onların da bu sportif etkinlikte sahne almaya hevesli olmadığını hatırlatalım. Bu zeminleri politikadan arındırmakta yarar var.  Gelecek sene için de birkaç küçük tavsiye: Maç aralarında “Gangnam Style” ve Serdar Ortaç tarzı müzik çalmak, pek şık durmuyor. Daha iyi bir şeyler çalınamaz mı? Hakemin oyuncuları korta davet için İngilizce söylediği “Time” sözcüğünü “Zaman” diye tercüme etmek, manasız kaçıyor. Başka bir sözcük bulunamaz mı? Bunlar detay. Genele bakıldığında top toplayıcısından hakemine, basın bürosundan sunucusuna kadar organizasyona emek veren herkesi kutluyorum. Artık tek dileğimiz var: Bir gün bu turnuvada kendi tenisçilerimizi de alkışlayabilmek...",https://www.milliyet.com.tr/skorer/can-dundar/her-sey-guzeldi-keske-yuh-la-bitmeseydi-1618710
Can Dündar,Sharapova’nın hikayesi,26 Ekim 2012,"İstanbul’da bayram, tenisseverlere geldi. Yıllar yılı Roland Garros’ta, Wimbledon’da, Dubai’de izleyip “Bir gün Türkiye’de olur mu” diye iç çektiğimiz şey oldu işte... Dünyanın en iyi 8 (yedeğiyle 9) kadın tenisçisini, servis çizgisinin hemen arkasında yazan “İSTANBUL” yazısının üzerinde görebildik; hakemlerin kırık bir Türkçe ile “onbej-onbej” dediğini duyabildik. Türkiye sürprizler ülkesi: Kim derdi ki, bayrama denk gelen bir tenis turnuvasına her gün 10 bini aşkın seyirci gelecek, fiyatı 20 ila 75 lira arasında değişen biletler için kuyruk olacak, 3 kıta 9 ülkeden 9 oyuncuyu alkışlayacak ve Türkiye’ye olimpiyat için önemli bir avantaj sağlayacak? Emeği geçen herkese teşekkürler.  İstanbul Cup, bu yıl desteği azalmasına rağmen seyircisini artırdı. Ve tenisseverler bazen geceyarısını geçen olağanüstü maçlar izleme şansı yakaladı. Ağır bir hastalıktan kurtulan Williams’ın formunu ve 1 numara tahtını zorlayan Sharapova’nın hırsını görenler, Pazar günkü finali bu ikilinin oynayacağını tahmin ediyor. Dün Avustralyalı Stosur’u kolay bir maçta, arka çizgiye attığı uzun, sert toplarla ezen Sharapova’yı izlerken Williams finalinin onun için anlamını düşündüm.  Rusya’da Çernobil nükleer kazası, Nisan 1986’da oldu. Sharapova, Nisan 1987’de doğdu. Ailesi, kızlarını nükleer serpintiden korumak için Sibirya’ya taşındı. Soğuk ve yoksullukta 4 yıl para biriktirip Karadeniz kıyısındaki Soçi’ye taşındılar. Sharapova orada 4 yaşında tenise başladı. Raket alacak paraları yoktu; kullanılmış bir raketin sapını kesip Sharapova’ya verdiler. Kort bulamadığında suyu boşaltılmış havuzların duvarında antrenman yaptı küçük kız... Yeteneği keşfedilince onu 6 yaşında Moskova’ya yolladılar. Orada tenis efsanesi Martina Navratilova tarafından eğitildi. Navratilova, bu yetenekli kızı, Agassi’yi Sampras’ı, Monica Seles’i yetiştiren Florida’daki Bollettieri tenis akademisine yollamayı önerdi. Aile büyüklerinden para toplandı. Amerikalılar sadece baba-kıza vize verince 1994’te anneyi Soçi’de bırakıp Florida’ya gittiler. Baba Yuri, 7 yaşındaki kızına tenis dersi aldırabilmek için garsonluk yaptı. Sharapova, bu emekleri boşa çıkarmadı; iki sene sonra tenisi sayesinde 45 bin dolarlık burs alarak hem hayatını kurtardı hem annesini yanına aldırabildi. Bir yandan okuyor, bir yandan günde 6 saat antrenman yapıyordu. 13 yaşında ilk junior şampiyonluğunu aldı. 15’inde gençlerde Avustralya Açık’ta final oynadı. 17 yaşında Wimbledon’da finale çıktığında rakibi, 2 kez Wimbledon şampiyonu Serena Williams’tı. Onu 6-1, 6-4 yendi ve turnuvanın tarihindeki 3. en genç şampiyon oldu.  Dün Sinan Erdem Spor Salonu’ndaki mükemmel seyircinin önemli bir kısmını oluşturan küçük tenis öğrencileri, belki bu öyküyü okuyunca tenisin marka raketler ve kıyafetlerle değil, iradeyle, sabırla, dirençle, inançla oynandığını yeniden fark eder. Pazara bu ikili final oynarsa 8 yıllık bir hesaplaşmaya tanık olacağız demektir. Gerçekten heyecan verici...",https://www.milliyet.com.tr/yazarlar/can-dundar/sharapova-nin-hikayesi-1617840
Can Dündar,Oslo görüşmelerinin yapıldığı oteldeydim,20 Ekim 2012,"Oslo’nun kayak merkezine yakın Holmenkollen tepesindeki Soria Moria otelinde sessiz huzurlu bir ortam karşılıyor konukları. Kuzey Oslo’da, yaprakları sararmış devasa ağaçların ve toprağa kadar eğilmiş sisin sakladığı bir oteli geziyorum. Mihmandarım, “İşte bizimkilerin buluştuğu meşhur otel burası” diyor. Oslo’nun kayak merkezine yakın Holmenkollen tepesindeyiz. Bu tipik dağ otelinin camdan kapıları iki yana açılınca sakin, sessiz, huzurlu bir ortam karşılıyor konukları... Otel, gelişkin teknolojiyle donatılmış, modern konferans salonları ile ünlü... Rahat giyimli müşteriler, salonlara girip çıkıyor. İki yıl önce bu koridorlarda Türk istihbaratçılarıyla Kürt örgüt liderlerinin buluşup yan yana volta attığını, sonra salona girip hepimizin geleceği üzerine kıyasıya pazarlık yaptığını gözümün önüne getirmeye çalışıyorum. Her toplantı sonrası durum değerlendirmesi için odalarına çekildiklerini... Pozisyonlarını karargahlarına bildirip talimat beklediklerini... Kendilerine eşlik eden Norveçli diplomatlarla, diğer barış süreçlerinde yaşananlara dair sohbet ettiklerini... Süreç yeniden başlar mı? Bu soruyu, Oslo’da süreci yakından izleyenlere sordum. Çatışmalar sürerken, her gün yeni şehit cenazeleri gelirken, hapishanelerde ölüm oruçları başlarken, okullar, öğretmenler PKK’nın hedefi olmuşken, seçim yaklaşırken, söylem gün be gün sertleşirken, müzakere süreci yeniden başlayabilir mi? Muhafazakar Parti’den genç bir siyasetçi, “Siz 2 yıl önceki görüşmelerin ilk görüşme olduğunu mu sanıyorsunuz” sorusuyla cevap verdi. Muhtemelen daha önceleri de, belki de savaşın en kızıştığı dönemde gizli görüşmeler yapılıyordu; bu kez, içerik sızdırıldığı için haber oldu. Geçen hafta, Başbakan Erdoğan’ın “Kan duracaksa ben yine (MİT) Müsteşarımı İmralı’ya gönderirim” demesi ve Cumhurbaşkanı Gül’ün BDP’lilerle görüşüyor olması, sürecin yeniden başlayabileceğini kanıtladı. İsrail’le Filistinlilerin görüşmeleri de defalarca kesilmişti. Kolombiya Hükümeti ile FARC gerillaları da en son 10 yıl önce müzakereye başlamış, anlaşamamışlardı. Her kesintide daha çok kan akmış, her seferinde barış dışında yol olmadığı anlaşılmış ve taraflar birbirlerine diş bileye bileye, uzlaşmaz görünen taleplerle yeniden oturmuşlardı masaya... Nihayet el sıkışıldığında ise en çok sevinen, dağdaki, cephedeki evlatlarına salimen kavuşan ana babalar olmuştu. Sürece, Ankara’nın gündelik değişen puslu penceresinden değil de, Oslo’da orman içine gizlenmiş, sakin bir otelin tecrübesinden bakınca, başlıktaki sorunun cevabı kolaylaşıyor: “Zor, ama mümkün.”",https://www.milliyet.com.tr/yazarlar/can-dundar/oslo-gorusmelerinin-yapildigi-oteldeydim-1614944
Can Dündar,Cumhuriyet Bayramı’nda biber gazı yiyenlerin arasındaydım,30 Ekim 2012,"Aslında İçişleri Bakanı ile Ankara Valisi’ne teşekkür borçluyuz: Onlar, “Bayram yasak, kutlamaya gideni yakarız” diye tahrik etmese, bu kadar kitle toplanmayabilirdi. Gelenlerin çoğu, inadına geldi. Onlar, çoluk çocuğuyla Cumhuriyet’i kutlamaya koşmuş yurttaşların üstüne insafsızca biber gazı sıktırmasa, o kitle, büyük dayanışma içinde kenetlenemeyebilirdi. Onların kışkırtması sayesinde Başkent ayağa kalktı ve güçlü olunca, bir arada durunca hiçbir barikatın kendilerini engelleyemeyeceğini gördü. Gazı yedikten sonra yanan genizleri, kızarmış gözleriyle her şeyi göze alıp panzerlerin önüne dikildiler, bariyerleri devirdiler ve güle oynaya yürüyüşe geçtiler. Meşhur öyküdeki gibi: “Vezir”, hadiseleri izlediği yerden, “Padişahım halk gülüp oynamaya başladı, ne yapalım” diye sormuş olmalı. “O halde dur artık” cevabını almıştır herhalde...  Cephe genişliyor Göstermeye korkan TV yöneticileri utansın: Yıllardır Ankara’da miting izlerim; gördüğüm en coşkululardan biriydi. 1977’de bir benzeri İstanbul’da yaşanmıştı. Ecevit’in seçime 5 kala yapacağı Taksim mitinginden önce Başbakan Demirel, “İstihbarat aldık, suikast düzenlenecek” deyince adeta İstanbul, Taksim’e akmış, tarihin en büyük mitinglerinden biri yaşanmıştı. Dünkü yürüyüş, Cumhuriyet mitingleri gibi de değildi. Organizasyon yok gibiydi. Cephe çok genişlemiş, demokrasi, özgürlük talebi ön plana geçmişti. Bir köşede “Yolumuz devrim yolu” marşı söyleniyor, öte yanda “Mustafa Kemal’in askerleriyiz” sloganı atılıyordu. Ankara’nın emektar meydanı Ulus, yıllardır görmediği bir kalabalığı ağırlıyordu. Her yaştan, her tabakadan, her semtten kadınlar en öndeydi. Çocuklarını, bayraklarını kapıp gelmişlerdi. Gençler de öyle...  Cumhuriyet’i cumhurdan korumak Polis, Gar tarafından meydana çıkan yolu bariyerler ve kalkanlarla kapatmıştı. Komikti: Cumhuriyet’i, cumhurdan koruyorlardı. Bir anne, elindeki Atatürk’lü bayrağı polislere doğru sallayıp “Bak Atatürk... Kork” diye bağırıyordu. Kitleye önderlik eden yoktu. Bindirilmiş kıtalar da... Tekildi herkes, Cumhuriyet ailesindendi. Kararlar o an, orada alınıyordu. Barikatın önünde birikenler, ara yollardan meydana aktı. Heykelin önü, hiç olmadığı kadar kalabalıktı. Bayram tatiline ve izin verilmeyen konvoylara rağmen, “29 Ekim yasaklanıyor”u duyan koşmuştu. Gelenler tepkiliydi ama, tepkiyi hırsa ve öfkeye dönüştüren, aniden, sebepsiz yere sıkılan ve meydandaki herkesin gözünü, genzini yakan biber gazı oldu.  Gaz gelince... Meclis’in önünden heykelin eteklerine yayılan gaz bulutu, coşkuyla marşlar söyleyen genç, yaşlı, kadın erkek, çoluk çocuk herkesi acıya boğdu. Polisi tanıyanlar, limonla gelmişti. Tanımayanlar, biber gazıyla tanıştı. Etkisini neredeyse retinamızda ve gırtlağımızda hissettik. Çocuklar ağlaşıyor, anne babaları küfrederek onların yüzünü gözünü bayraklarla sarıyor, yaşlılar bir kenarda duvara tutunmuş kusuyordu. O hırsla ve cesaretle, inadına yürüyüşe geçtiler. Polis, kenara çekilmek, seyretmek zorunda kaldı. Ankara, yasaklanan yürüyüşü adeta sökerek aldı. Ulus’tan Kızılay’a, Necatibey’den Maltepe’ye oradan Anıtkabir’e uzanan uzun yolu neşe içinde yürüyenler, belki de ilk kez Cumhuriyet’i böyle büyük bir kalabalık ve coşkuyla kutladı.  Mazi ile istikbal Biber gazı sıkma emrini verenlere kötü haber: Dün o gazı tadan çocuklar, bu bayram acısını hiç unutmayacak. Başbakan’a da, 1980’de kendisinin başı çektiği protesto yürüyüşü polis tarafından engellendiğinde asfalta serdikleri ceketleri üzerinde namaz kılarak yaptıkları direnişi ve gözaltına alınışını hatırlatmak isterim. Polis engelinin, copunun, gazının, inanmış insanları yıldırmaya yetmeyeceğini, tersine keskinleştirip kararlı bir cephe haline getireceğini ve o iradenin bir gün iktidarı değiştirebileceğini en iyi kendisi biliyor olmalı. Maziye bakan, istikbali görür.",https://www.milliyet.com.tr/yazarlar/can-dundar/cumhuriyet-bayrami-nda-biber-gazi-yiyenlerin-arasindaydim-1618943
Can Dündar,"Niye en çok izlenenler, en ahlaksız diziler?",22 Ekim 2012,"Aile ve Sosyal Politikalar Bakanı Fatma Şahin, “aile değerlerini yıpratan, gayri ahlaki durumları normalleştiren” dizilerden yakınıyor ve ekliyor: “Ama en çok şikâyet edilen diziler en çok izleniyor”. Bakan bunu, “Toplumda kafa karışıklığı var” diye açıklıyor. Olabilir. Ama bence başka açıklamaları olmalı... İki ihtimal var: Ya seyirci, “Şuna bir bakayım, şikâyet edebileceğim ne çıkacak” duygusuyla, bir müfettiş edasıyla dizi izliyor ve böylece dizilerin reytingine reyting katıyor. Ya da daha mantıklısı- “Hem ağlarım hem giderim” diyen taze gelin misali hem sızlanıyor, hem izliyor. Ortada bir “kafa karışıklığı”ndan ziyade bir ikiyüzlülük seziyorum ben... Şikâyet konularına bakıyorum: İçki tüketiminde rekorlar kıran toplum, ekranda Behzat Ç’nin bira içmesinden rahatsız oluyor. Şiddet ve tecavüzün en yaygın yaşandığı ülkenin aileleri, Ali Kaptan, eşine tecavüz etti diye ya da Fatmagül’ün başına mahallenin magandası üşüştü diye ayağa kalkıyor. “Nataşa sektörü” adında bir sektörden pekâlâ haberdar olanlar ve o sektöre müşterilik yapanlar, Rus kızların esir gibi pazarlandığını gösteren diziye isyan ediyor. Bir başka dizide, ansızın eve geliveren bir afet, aile içi ilişkileri altüst etti diye, kendi evinde benzer deneyimler yaşayanlar ayaklanıyor. Korkarım ki, dizi seyircisi, aslında kendisini en iyi yansıtan aynalara bakıyor ve en çok onları taşlıyor. Seyrettikçe kendini buluyor, kendine kızıyor. Taşladıkça suçu üzerinden atıyor; vicdanı azabını dindirip ferahlıyor. * * * Ne yazık ki bu davranış kalıbının örneklerini gündelik hayatta da sıkça görüyoruz: 12 Eylül’de, şimdi Raci Tetik’le yeniden hatırladığımız Mamak’ta neler yaşandığını bu toplumun bilmiyor olması mümkün mü? Onca işkencenin, zulmün, yargılı yargısız infazın sesi, şehirden duyulmamış olabilir mi? O dönem duyduğumuz çığlıkların ve sızlayan vicdanımızın sesini alkış sesiyle mi bastırdık acaba? Bugün yargıladığımız, kınadığımız, lanetlediğimiz, şikâyet ettiğimiz rejimin en büyük destekçisi olduğumuzu, sandıklara koşup yüzde 90’ın üzerinde “Evet” oyu attığımızı ne çabuk unuttuk? * * * Tersi de mi doğru acaba? 1960’ın 26 Mayıs sabahı omuzlarda taşıdığımız Başbakan, ertesi sabah yargılanmaya götürülürken sessiz kalışımız, idam sabahı olanlara uzaktan bakışımız da madalyonun öbür yüzü mü? En nefret ettiğimizi sevmekte olduğumuz kadar, en sevdiğimizi satmakta da mahir miyiz? Demeye çalıştığım şu: Diziler topluma “kutsal değerlerimizi yıpratacak” bir şey empoze etmiyor. Senarist, konusunu, karakterlerini bu toplumdan damıtıyor. Yönetmen, sokakta, evde gördüğünü çekiyor. Ekranda gördüğümüz şey, bizi ne kadar iyi yansıtırsa o kadar ilgimizi ve tepkimizi çekiyor. Kendimize benzettikçe telefona sarılıp iyice bir benzetiyoruz. Öyle olmasa, örnek alınabilecek bunca edepli dizi dururken ille “edepsiz”e kilitlenmeyi ve en çok ondan şikâyet etmeyi nasıl açıklayabiliriz?",https://www.milliyet.com.tr/yazarlar/can-dundar/niye-en-cok-izlenenler-en-ahlaksiz-diziler-1615896
Can Dündar,‘Bizim en kuvvetli zamanımız bugün’,29 Ekim 2012,"Gazi Paşa, 29 Ekim günü Cuhmurbaşkanı seçildikten sonra Meclis kürsüsünden “Türkiye Cumhuriyeti, mesut, muvaffak ve muzaffer olacaktır” diye seslendi. “Cumhuriyet” dendi mi, ilkin aklıma Çankaya Köşkü kütüphanesinde gördüğüm o kitap ve kitaptaki “çıkarma hesabı” gelir: İsmail Hakkı Babanzade’nin “Anayasa Hukuku” kitabının 119. sayfasında Fransız düşünürü Montesqeieu’nün bir sözü yazılıdır: “Cumhuriyetleri yaşatan genel kural fazilettir.” Hemen yanında Atatürk’ün el yazısıyla bir hesap vardır: 1923 - 1789 —————————— 134 sene evvel. Bu basit hesapta, Türkiye’nin Fransız ihtilalinden beri kaybettiği yaklaşık 1,5 asır gizlidir. * * * Gazi Paşa, 29 Ekim öncesi sabahlara dek kütüphanededir. Ağırlıkla Fransız ihtilali ve anayasa hukuku üzerine çalışır. Falih Rıfkı, anılarında 11 Eylül 1923 günü Meclis çıkışında karşılaştıkları Mustafa Kemal Paşa’nın kendilerini odasına buyur edip Cumhuriyete Türkçe karşılık sorduğunu nakleder: “Kamusa (sözlüğe) baktım: Cumhuriyet, ‘Chose publique’ kelimeleriyle tercüme edilmiş. Cumhuriyetin bizdeki karşılığı ne olmalı?” Heyettekilerden Yunus Nadi Bey, “Bunu, en kuvvetli zamanımızda yapmalıyız” dediğinde masaya kalemini vurur: “En kuvvetli zamanımız, bugündür.” * * * 29 Ekim günü Meclis’e gittiğinde görüştüğü Fransız gazeteci Moris Perno’ya “Kelimeler üzerinde oynamayalım” der: “Bugünkü Türk hükümeti, az çok cumhuriyettir.” O görüşmede bugün anlam taşıyan şu cümleleri kullanır: “Memleketimizi asrileştirmek istiyoruz. Bir istikamette yürümek azminde olan ve hareketinin ayağında bağlı zincirlerle müşküle sokulduğunu gören insan ne yapar? “Zincirlerini kırar ve yürür.” * * * O akşam, zincirlerini kırıp yürüdü Cumhuriyet... 20.30’da anayasa değişikliği kabul edildi. 20.45’te de, 287 üyeli Meclis’te o an bulunan 158 milletvekilinin 158’inin oyuyla Mustafa Kemal Paşa Cumhurbaşkanı seçildi. Gazi Paşa, alkışlar eşliğinde kürsüye çıktı, “Muhterem arkadaşlar” dedi: “Türkiye devletinin, zaten cihanca malum olan mahiyeti, milletlerarası bilinen unvanıyla yad edildi. “Türkiye Cumhuriyeti, cihanda işgal ettiği mevkie layık olduğunu, eserleriyle ispat edecektir. “Türkiye Cumhuriyeti, mesut, muvaffak ve muzaffer olacaktır.” Salondakiler, “İnşallah” diye bağırdı. * * * Cumhuriyet, çok hızlı koşarak, eserler ortaya koyarak, kaybettiği 134 yılı telafi etmeye çalıştı. Ama “mani”ler hiç bitmedi. 89 yıl önce Gazi Paşa’nın alkışlar içinde çıktığı kapının önünde kutlama var bugün... Cumhuriyetin yurttaşları, ilk Meclis’i selamlamak, sonra da Anıtkabir’e, Ata’sına yürümek istiyor. Hükümet, vilayet izin vermiyor. “Arabayla gidin” diye manasızca inatlaşıyor. Israr edilince “Kaldırımdan yürürseniz olur”a getiriyor. Her konuşmasında bana 134 yıllık kaybımızı hatırlatan İçişleri Bakanı, “Yanlış yapanın önüne polis çıkar” diye cop gösteriyor. “En kuvvetli zamanımız bugündür”. O halde, 29 Ekim 1923 tarihli bir demeci hatırlamanın tam zamanıdır: “Bir istikamette yürümek azminde olan ve hareketinin ayağında bağlı zincirlerle müşküle sokulduğunu gören insan ne yapar? Zincirlerini kırar ve yürür.” ‘İnadına Atatürk’ Sergisi Bugün Ankara’da “İnadına 29 Ekim, inadına Atatürk” başlıklı bir sergi açılıyor. Sergide Atatürk’ün bizzat imzaladığı 20 orijinal fotoğrafı, yine Atatürk imzalı İstiklal Savaşı, Çanakkale Savaşı madalya beratları, Atatürk’ün bazı orijinal yazışmaları, ilk dönem Ankara ve Meclis fotoğrafları ve 10 Kasım günü Dolmabahçe’de çekilmiş, Atatürk’ün son fotoğrafları sergileniyor. Kapaktaki fotoğraf da, sergideki özel pozlardan biri... Sergiyi düzenleyen, arşiv meraklısı, Atatürk sevdalısı Muhammet Yüksel, “Miting sonrası, özellikle çocukları bekliyorum. Gelip, ayağına sarılı çaputla yürüyen köylünün fotoğrafını görsünler de, Cumhuriyet’in ne koşullarda kurulduğunu, nasıl yoktan var olduğunu anlasınlar” diyor. (Turgut Özal Bulvarı, Akköprü Kavşağı Maşlak İş Merkezi 20/4)",https://www.milliyet.com.tr/yazarlar/can-dundar/bizim-en-kuvvetli-zamanimiz-bugun-1618501
Can Dündar,Alex’in öğrettiği...,06 Ekim 2012,"Rahmetli Kurthan Fişek hocamdan dinlemiştim, Pavarotti’yi kovuş hikayemizi... Dünyaca ünlü tenor, 1960’ların başında henüz üne kavuşmadan, La Boheme’de oynamaya gelmişti Türkiye’ye... “Sesi terbiyesiz” diye geri gönderilmişti. Kurthan Hoca, asıl gerekçenin, sesinden ziyade, kendisinin “terbiyesiz”liği olduğunu öğrenmişti. Ankara’daki son temsilini Cumhurbaşkanı Cemal Gürsel’in huzurunda vermişti Pavarotti... Eser bitince “Cemal Aga”, kendisini tebrik için locasına davet etmişti. Genel Müdür Cüneyt Gökçer, “Koş, Cumhurbaşkanı seni bekliyor ” deyince Pavarotti, “Tebrik etmek istiyorsa bir zahmet o, sahneyi teşrif etsin” karşılığını vermiş ve ossaat kapının önüne konmuştu. * * * İtaat, liyakati döver bizde... Cibiliyet, kabiliyete yeğdir. Sanatkarın, itaatkarı makbuldür. En terbiyeli sesi çıkaran ağız, terbiyesiz bir şey söyledi mi büzülür. En iyi topa vuran bacak, bacak bacak üstüne attı mı vurulur. En iyi yazan kalem, iktidara kafa tuttu mu kırılır. O yüzden burası, otorite tesisi uğruna harcanmış yetenekler atlasıdır. Fenerbahçe Başkanı karşısında Türk gibi “esas duruş”ta konuşmadığı için kovulan Alex, yalnız değildir. Aşık Veysel, kıyafeti düzgün değil diye, Gazi ile görüşmeye geldiği Ankara’dan kovulmuştur. Adnan Saygun, itaatsiz diye Muş’a sürülmüştür. Bülent Ersoy’a cinsel tercihinden ötürü sahne yasağı konulmuştur. Mehmet Ali Birand’ın, İngiliz Başbakanı karşısında bacak bacak üstüne atması, TRT’de problem olmuştur. İktidar, her daim yeteneği, rahatlığı, özgüveni, kendi kofluğunu ortaya çıkaracak bir tehdit saymış ve disiplin uğruna hadım etmiştir. Bize de, yaratıcılığa yer açan toplumlara bakıp “Adamlarda ne yetenekler var” diye iç çekmek kalmıştır. * * * Doç. Erol Göka, “Türklerin Psikolojisi”nde (Timaş, 2008), Türklerin topluluk içinde oturma biçimlerinin kurala bağlandığını, herkesin bağdaş kuramadığını, çocukların diz çökmek durumunda olduğunu, çocuğa ilkin bunun öğretildiğini yazıyor. İtaate dayalı yaşam biçiminin göstergesi olan Türk oturma adabı, askeri disiplinle ve İslam’ın kabulüyle pekişmiş. Göka, modernlikle birlikte itaat kültürünün aile içinde zayıfladığını, yöneten-yönetilen ilişkisinde ise tersine modern ideolojik aygıtlarla daha da katılaştığını öne sürüyor. Fenerbahçe Başkanı’nın Alex’in “huzur”daki rahatlığına atarlanması ve bir yatılı okul müdürü kıvamı alması, bunun ispatıdır. * * * Ne mutlu ki bu kez Alex’in sahiplenilmesi, toplumun kof güç gösterisine karşı hünerin yanında saf tutuşuna, kapris uğruna cevherlerin harcanmasına karşı çıkışına iyi bir örnek teşkil etti. Başka bir rahmetli hocamı, Ünsal Oskay’ı anarak bitireyim: Almanya’da Kaiser geziye çıkmadan önce, uyruklarını pak görmesi için “Çocuklar yıkansın” diye buyruk çıkarılırmış. Buyruğa göre düzenlenmiş uyduruk bir hayat yaşamaktansa oyun oynamayı tercih eden çocuklarsa direnir, yıkanmazmış. “Yıkanmak istemeyen çocuklar olun siz de” diye vasiyet etmişti Ünsal Hocam... “2071 nesli”nin karakterini, “yıkanmak istemeyen çocuklar”ın, “Evet efendim” uysallığı yerine “Hayır efendim” direnişini koyup koyamayacağı belirleyecek.",https://www.milliyet.com.tr/yazarlar/can-dundar/alex-in-ogrettigi-1607853
Can Dündar,Libidonun ölümü,18 Ekim 2012,"Ve serinin son filmi dün vizyona girdi: “Emmanuelle’in ölümü...” Sylvia Kristel, bir kısmımızın gördüğü ilk çıplak kadın vücudu, ilk gençlik rüyalarımızın başrol oyuncusuydu. Tuhaftır bizim kuşağın vaziyeti: 60’ların beyazperdesinde veremli aşklar, kavuşamayan aşıklar vardır. 80’lerikinde darbe görmüş yorgun ilişkiler, derin hesaplaşmalar... Tarihin bizimle derdi her ne idiyse bilmem, ergenliğini 70’lerde yaşayanlar, beyazperdede anadan üryan kadınların zuhur edişini gördüler: “İsveçli bakire”ler, O’nun bunun hikayeleri, Emmanuelle’ler... Adeta ergenlik tanrısı, gelmiş geçmiş bütün kuşaklar içinde bizimkini gözüne kestirmiş, “Şunları bi sınava çekeyim, bakalım günahı perdede görünce ne hale gelecekler” demişti. Perdedeki günahların en davetkarı, en hararetlisiydi Emmanuelle; “kristal”iydi. 14 yaşımızda çıkageldi. 15’imizde, devam filmiyle arzı endam etti. 17’mizde de “Tamam artık. Yetiştiniz. Artık başınızın çaresine bakın. Bana müsaade” der gibi, “Goodbye” filmini çekti.  Yardımcı ders kitabı gibiydi Çoğumuzun çaktığı, “İşte kadın böyle bir şey” kursunun, yardımcı ders kitabı gibiydi. Kırılmış derslerde, sokak aralarında “üç film birden-devamlı” oynatan sefil salonların lekeli koltuklarındaki flörtüydü, 60’larda doğanların... Hasır koltuğuna kurulup bacak bacak üstüne attı mı, yüzümüzü sivilce basardı. Asıl şoku, sinemada perdede sergilenen cüretkar kadınlarla, mahallede perde ardına gizlenen kızlar arasındaki uçurumu hissettiğimizde yaşadık. Daha aşkın yasak olduğu bir coğrafyada “özgür aşk”ın meyvesini tatmak, çoğumuzda ağır hazımsızlık yarattı. Kaçımız sonraları “arkadaşlık ettiği” kızlardan Sylvia bedeni, Sylvia işvesi bekledi bilmem; ama bekleyenlerin derin hayal kırıklığı yaşadığı kesin... Bu boyutuyla da “3 film birden” yetiştirdiği erkeklerin, daimi tatminsizlik ve “şiddetli geçimsizlik” sebebidir Emmanuelle... “Özgür aşk” efsanesi öldüğünde, libidolar AİDS’le gemlendiğinde ve “Emmanuelle”, gazetelerin promosyon malzemesi haline geldiğinde Sylvia da bizim için bitmişti zaten... Ölümü, “mektep”te ilk yatak dersi veren bir meşk hocasının kaybı etkisi yaptı. Talebelerinin başı sağ olsun!",https://www.milliyet.com.tr/yazarlar/can-dundar/libidonun-olumu-1614094
Can Dündar,“İnsan”lar koalisyonu,10 Ekim 2012,"Seçim ufukta göründü ya, siyasette “milliyetçi görünme yarışı” başladı. Ve ne yazık ki başı, CHP lideri çekti. “Dağda ölene de ağlamıyorsanız insan değilsiniz” diyen Diyarbakır Emniyet Müdürü Recep Güven’e, Kılıçdaroğlu’nun “Ağlamasın, işine baksın” tepkisi vermesi, sanıyorum Başbakan’ı da “Yarışta geri kalıyorum” kaygısına düşürdü. Ve o da “Teröriste ağlamayız. Herkes görevini yapsın” diyerek harcadı bürokratını... * * * Konu şiddetin dili olunca Ankara nasıl da hızla en geniş koalisyonu kurabiliyor? Bir kucaklayış, bir gözyaşı damlası, koca koca liderleri nasıl da korkutabiliyor? İtiraz, ilkesel düzeyde, atanmışların konuşmasına, seçilmişlerin işine karışmasına olsa anlayacağım. Ama ertesi gün Genelkurmay Başkanı Suriye sınırında, “Suriye devam ederse daha şiddetlisini yaparız” deyince hiçbiri “Konuşma, işini yap” demiyor. “Şiddet”, sandıkta prim yapan söylem çünkü... “Gözyaşı” kaç oy getirir ki? * * * Ailesi Üsküp’ten göçmüş Recep Güven’in... Yarım asır sonra yeniden Üsküp’e gittiklerinde atalarının mezarlığını bulamayınca ağlamış annesi... Maziyi yitirmenin acısını biliyor. “Güneydoğu’da 90’lı yıllarda boşaltılan her köyün aslında geleceğimize tehdit olduğunu, meçhule giden insanların herhangi bir sisteme tabi olmayacağını biliyorduk. Bugün yaşadığımız sorunun temelinde bu var” diyebiliyor. Bu insancıl ses, son yıllarda bir asayişçinin ağzından işittiğimiz en sağlam özeleştiridir. Bölücü değil, öğreticidir. Susturmak değil, ders almak gerekir. “Diline hakim olsun” diyerek değnek yarıştıranlara Hadis-i Şerif’in devamını hatırlatmak gerekir: “Ne mutlu diline hakim olana, evi kendisine geniş gelene, işlediği suçtan pişman olup ağlayana...” * * * Yeri gelmişken Başbakan’ın sık sık medyaya, geçenlerde TÜSİAD’a, önceki gün de Emniyet Müdürü’ne tembihlediği şu “İşinize bakın, siyaseti siyasetçiye bırakın” lafına değineyim. Siyaset bilimi dalında master ve doktora yaptım. Öğrendiğim ilk şey, siyasetin ekmek kadar herkesin “işi”, hakkı ve ihtiyacı olduğudur. İkincisi ise, despotik yönetimlerin siyaseti, sadece kendisine ait bir hak olarak göstererek hükmettiği... Siyaset, siyasetçiye bırakılmayacak kadar mühimdir. Yayıldıkça demokratikleşir. Tembihe inat, işimize bakacağız; siyaset yapacağız. Tecavüzcüsünü öldürene beraat İtiraf ediyorum; zaman zaman aklımdan geçer: “Kaldırımda yürürken, yaya yoluna park eden ve şikayete rağmen çekilmeyen araçların kaportasını çizmek serbest olsa, sorun ne kadar çabuk çözülür” diye... Tecavüzcüsünü öldüren kadına beraat kararı, bu hissin uç örneği... Özü şu: Devletin insanı koruyacağına, adaletin yerini bulacağına inanç kaybolursa, herkes kendi adaletini uygulamaya başlar. Bu, vicdani bir yargıydı. Şimdi hukuken de haklı bulunuyor. Sorgulanması gereken, mahkemenin kararı değil, devletin ataleti ve güçlünün adaletidir.",https://www.milliyet.com.tr/yazarlar/can-dundar/insan-lar-koalisyonu-1609777
Can Dündar,"Bu dil, Kürtçeden de önemli",08 Ekim 2012,"Diyarbakır’da 60 bin öğrenciye hangi dersleri seçmek istedikleri soruldu. Cevaplar ilginç: 23 bini, “Hazreti Muhammed’in hayatı” dedi. 20 bini, “Kur-an’ı Kerim” okumak istedi. 10 bin öğrenci “Matematik uygulamaları”nı seçti. “Demokrasi ve İnsan Hakları”nı seçenler 5 binde kaldı. “Kürtçe” mi? Rakam çarpıcı: Yaklaşık 4 bin... Yani dil dersi seçenler, din dersi seçenlerin sadece 10’da 1’i... * * * Bu tabloya bakıp Kürt nüfusta dindarlaşmanın etnik bilincin hayli önünde seyrettiğini söylemek, aceleci bir yorum olur. Ama bu tablonun, ülke genelindeki muhafazakarlaşma rüzgarıyla uyum içinde olduğu söylenebilir. Geçen hafta yayınlanan iki araştırma, bu konuya ilişkin iki önemli veri ortaya koydu. Prof. Hakan Yılmaz’ın araştırması, toplumdaki genel muhafazakarlaşma eğilimini reddetmiyor, ancak “muhafazakarların tutumunun daha ılımlı hale geldiğini” sergiliyor. Prof. Yılmaz Esmer’in 22 yıldır düzenli yaptığı “Değerler Araştırması”nın sonuncusuna göre ise Türkiye, büyük ağırlıkla “muhafazakar” kimliğini koruyor. Büyük artışlar gözlenmiyor. Araştırmaya göre “değerler bahsinde” asıl dikkat çekici değişiklik, Güneydoğu’da... * * * Prof. Esmer’in, Vatan’da Mine Şenocaklı’yla paylaştığı gözlemlerine göre; Güneydoğu’da Kürtlerle Türkler arasındaki ayrışma derinleşiyor. “Türk” kimliği giderek yadsınırken, “Kürt” kimliği öne çıkıyor. Bu gözlemi, Diyarbakır’daki okul çocuklarının ders seçim eğilimleriyle birlikte okursak dinin Güneydoğu için önemini kaybetmediği, ancak bir dönem çok kullanışlı bulunan “Müslümanlık tutkalının artık tek başına Türk’ü Kürt’e yapıştırmaya yetmediği” yorumuna katılabiliriz. * * * En son Sırrı Sakık’ın oğlunun cenazesinde sohbet ettiğim Ahmet Türk, twitter’dan yayılan ırkçı tepkilerden söz ederken “Maalesef iki toplum arasındaki makas tehlikeli bir şekilde açılıyor” dedi. Bu gözlem de araştırmayı doğruluyor. “Irkçılık” ve “dipçik”, tam ters teptiğine göre ve “Müslümanlık” da yapıştırıcı özelliğini kaybettiyse (ve ille bir tutkal gerekliyse,) bölgeyi ne bir arada tutabilir ki? Ben bu sorunun cevabının, işleyen, sağlıklı, özgürlükçü bir “demokrasi” olduğuna inanıyorum. Bu tutkalın da ancak yeni bir yaklaşım ve anaç bir dille işlevsellik kazanabileceğini düşünüyorum. Diyarbakır’ın yeni Emniyet Müdürü Recep Güven’in “Dağda ölen teröriste ağlamayan, insan değildir” diyen, “Bir çocuk dağa çıkıyorsa herkesin bunda payı var” diyen, “Yeni acılar çekerek bu işi sürdüremeyiz” diyen dili, bürokraside nicedir hasretini çektiğimiz o anaç dildir. Ayrışanlar zorla dökülmemiş bir tutkalla yapışacaksa, giderek açılan makas kapanacaksa, dağda, ovada, bölgede, ülkede barış kurulacaksa bunun yolu, Kürtçeden de önce, bu diğerkam dilden geçiyor. Dileyelim daim olsun. “Karşı” yüreklerde karşılık bulsun. Daha yukarıdakilere örnek olsun.",https://www.milliyet.com.tr/yazarlar/can-dundar/bu-dil-kurtceden-de-onemli-1608849
Can Dündar,Müslüman Kardeşler’le komşuluk,12 Ekim 2012,"Suriye Cumhurbaşkanı Beşar Esad, Aydınlık’a “PKK’yı desteklemiyoruz” açıklaması yapmış. Hiç unutmam, 20 yıl önce 32. Gün’deydik. Birand Şam’a, Suriye Dışişleri Bakanı Şara ile röportaja gitmişti. O görüşmeden önce Şam’ın varoşlarında bir apartman dairesinde Abdullah Öcalan’la görüşmüştü. Görüşmeyi el kamerasıyla kaydetmiş, görüntüleri yanına alıp Suriyeli bakana gitmişti. “Öcalan’ı neden Suriye’de tutuyorsunuz” diye sorduğunda Bakan, şaşırmış gibi yaparak “Bu ismi ilk kez duyuyorum. Şam’da olduğunu sanmıyorum” demişti. Birand da “Az önce kendisiyle görüştüm. İşte görüntüleri” deyip kamerasının ekranını göstermişti. Şara, söyleşi sonrasında kameralar kapanınca, “Size doğrusunu söylesem çok sorun çıkardı” demişti. Esad’ın bugünkü açıklaması, bu tutumun aynısı... * * * Şam’ın Öcalan’a verdiği barınma ve silah desteğinin, Ankara’yı nasıl rahatsız ettiğini hatırlayın. Dün Ertuğrul Özkök’ün Fransız basınından aktardığı bilgilere göre aynısını Türkiye, Suriye’ye yapıyor şu anda... Adana’nın arka sokaklarında, Suriye’de çarpışan Müslüman Kardeşler’le, “Selefistler”le, Şam rejimini devirmeleri için para ve silah pazarlığı yapılıyor. Ankara’nın koruma ve desteği altında, Katar ve Suudi Arabistan, Esad sonrası Suriye’yi hazırlıyor. Özkök, “Dışişleri kamuoyunu aydınlatsın” diyor. Ben yapılacak açıklamayı tahmin ediyorum: “İlk kez duyuyoruz. Adana’da olduklarını sanmıyoruz”. Muhtemelen mikrofonlar kapanınca da “İşin aslını söylesek, çok sorun çıkardı” diyeceklerdir. * * * Bunu “Reel politika” sayabilirsiniz. “Onlar bize yapmıştı, şimdi intikam vakti” diyebilirsiniz. “Aynı şey mi? Şam’da bir dikta rejimi var” diye kendinizi avutabilirsiniz. Biraz dışarı çekilip bakarsanız, tam da yıllarca kahrettiğimiz işin aynısını yaptığımızı, komşu evin bahçesine mayın döşediğimizi görebilirsiniz. Adana pazarlığıyla Müslüman Kardeşler’i silahlandırırken, Kandil’e ses etmiyor diye Erbil’i, PKK’yı besledi diye Şam’ı eleştirme hakkınız olur mu? * * * Etik meseleyi geçelim, işin pratik yararına bakalım: PKK’ya verdiği destek, Şam’a ne yarar sağladı? Örgütü güçlendirerek düşman gördüğü Ankara’ya zarar verdi belki, ama sonuçta kendi Kürt nüfusu da PKK’nın etkisine girdi. Suriye’de de kopma arayışı başladı. Boşuna dememişler, “Camdan evde oturuyorsan, komşu camı taşlama” diye... Müslüman Kardeşler’e bugün ev sahipliği yapıp finansör ayarlamak, yarın da komşu olmak Türkiye’ye ne getirir? PKK’ya desteğin Suriye’ye getirdiğini... Yani örgüt önce komşuya zarar verir, sonra üstlendiği evi radikalleştirir. Bu da dışarda ABD’yi, AB’yi, Rusya’yı, İran’ı hep birlikte karşına almak, bölgede ve içerde radikalleşmeye davetiye çıkarmak demektir. “Komşuda silahlı isyan kışkırtma” yöntemi işe yarasa, Esad bu halde olmazdı. Ona kızıp onun yöntemini kopyalamak hayır getirir mi? Bunu, savaşa karşı çıktığı için “Baasçı” diye damgalananlara değil, zamanında diktatör olduğunu bile bile ona “kardeşim” diyenlere, işbirliği anlaşmaları imzalayanlara sormak lazım. “Kardeş”lerini en iyi onlar tanır çünkü...",https://www.milliyet.com.tr/yazarlar/can-dundar/musluman-kardesler-le-komsuluk-1610874
Can Dündar,Nâzım’dan Fazıl’a...,17 Ekim 2012,"Oslo Türkiye’den kilometrelerce uzakta, bir üniversitenin, Fiyord Denizi’ne bakan salonunda, hiç bilmediğim bir dilde, bildiğim şiirleri dinliyorum. Gür bir erkek sesi, şiir değil, şarkı okuyor sanki... Önümdeki metinden izlemeye çalışıyorum: “Yazılarım otuz kırk dilde basılır/ Türkiye’mde Türkçemle yasak” diyor. “Sana söylemek istediğim en güzel söz/ henüz söylememiş olduğum sözdür” diyor. “İman tahtamın üstündeki baskıya rağmen/ kalbim en uzak yıldızla birlikte çarpıyor” diyor. Nâzım okuyor. Ama Norveççe... Bir kelimesini bile anlamıyorum; ama öyle tanıdık, öyle şairane, öyle melodik ki... * * * Norveç’teki Türk sefareti, alkışlanacak bir iş yaptı; Oslo Üniversitesi’nin Türkoloji Bölümü’yle birlikte, bir “Nâzım Hikmet etkinliği” düzenledi. Oslo’daki yeni elçimiz Şanıvar Olgun’un, THY’nin sponsorluğunda Orhan Pamuk kitaplarını Norveççeye çeviren Bernt Brendemoen’le birlikte önayak olduğu etkinlikte, ben de konuşmacıydım. Ertesinde de “Nâzım” belgeselimizin elçilikteki gösterimine katıldım. Zamanında devletten kaçmış Türkler, elçiliğin kapısından girmemiş mülteciler, biraz hayretle geldiler. Çok değil, çeyrek asır önce Nâzım’ın yasaklandığı, kitaplarının yakıldığı ülkenin elçiliğinin şimdi onu sahiplenmesi, tarihi olduğu kadar ibretlik bir olay... Nâzım olsa, “Gördüm şükür” derdi: “Bugünü de gördüm şükür...” * * * Hiçbir iktidar, iyi bir şiirden güçlü değil. Hiçbir yasak, iyi bir şair kadar uzun ömürlü değil. Nitekim Nâzım’ı yasaklayanlar tarihe karışırken, o, 70 yıl önce yazdığı şiirle ayaktaydı Norveç’te... Bir “vatan haini”nin devlet gözünde nasıl bir “vatan sevdalısı”na dönüştüğünden söz ettim konuşmamda... “Berlin duvarı çöktü; eski tabular da altında kaldı” dedim. “Ama tabular bitmedi; sadece eskilerin yerine yenileri geldi” diye ekledim. Belgeseli izlerken, Fazıl Say’ın “Nâzım” belgeselimiz için yaptığı müzik çalıyordu fonda... Nâzım’ın hapishane şiirlerini, Fazıl’ın bugünkü mahkemesi arifesinde dinlemek, kurduğum cümlelerin kanıtı gibi oldu. * * * Devirler geçiyor, duvarlar çöküyor, tabular yok olmuyor; sadece isim değiştiriyor. “Milliyetçi bir nesil” isteyenlerin yerini “dindar bir nesil” isteyenler alınca “komünizm tehdidi” de yerini “ateizm korkusu”na bırakıyor. Ama yaratıcı insanların, sanatçıların, düşünürlerin ensesinden “Akıllı ol” tokadı hiç eksilmiyor. 40’larda Nâzım cezalandırılmıştı, bugün Fazıl cezalandırılmaya çalışılıyor. 50’lerde Nâzım için imza toplanmıştı; bugün Fazıl için toplanıyor. O zaman Nâzım gitmeye zorlanmıştı; bugün Fazıl bavul topluyor. Nâzım’ı biz lanetlerken dünya alkışlamıştı, Fazıl’ın da “Bestelerim kırk ülkede çalınır, Türkiye’de yasak” demesi bekleniyor. Yıllar sonra onun adına da pişmanlık duyacağımız bir mahkeme süreci başlıyor. Ancak dünyanın çatısından, Oslo’dan, Fiyord Denizi’ne bakan bir salonun penceresinden haykırarak tanıklık ederim ki, olmuyor. Hiçbir yasa, güzel bir notadan güçlü değil çünkü... Hiçbir iktidar, iyi bir sanatçı kadar uzun ömürlü değil.",https://www.milliyet.com.tr/yazarlar/can-dundar/n-zim-dan-fazil-a-1613361
Can Dündar,Milliyet’te yeni dönem,13 Ekim 2012,"“Milliyet, bir gazeteden ötesidir” diyor Ayça Atikoğlu, gazetenin 60. Yıl kitabı için yazdığı önsözde... 60 yılın her sayfasında, ülkenin tarihine dair bir tanıklık kazılıdır. Milliyet, Türkiye’nin aynasıdır. * * * Türkiye, son 10 yıla kadar sık hükümet değiştiren bir ülkeydi. Geçen 60 küsur yılda Milliyet’i sırtlayan yayın yönetmenlerine bakınca, Türkiye’nin birçok huyu gibi, istikrarsızlığının da, gazeteye aynen yansıdığını görüyoruz. Ne kadar da sık kaptan değiştirmiş Milliyet... Abdi İpekçi’nin 25 yıllık efsanevi yöneticiliğinden sonraki 25 yılda 11 yönetim değişmiş. Doğan Heper dışında hiçbir yayın yönetmeni, o koltukta 5 yılı aşamamış: Turhan Aytul: 3 yıl Mehmet Ali Birand-Orhan Duru: 8 ay Tarhan Erdem: 1,5 yıl Çetin Emeç: 1,5 yıl Doğan Heper: 10 yıl Umur Talu: 2 yıl Ufuk Güldemir: 1,5 yıl Derya Sazak: 3 yıl Yalçın Doğan: 2 yıl Mehmet Yılmaz: 4,5 yıl Sedat Ergin: 4,5 yıl Tayfun Devecioğlu: 3 yıl. * * * Bir gazete içinden bu kadar çok ve sık yönetici çıkmasını dinamizm de sayabilirsiniz, zaaf da... Önemli olan, bunca el değişiminde her yayın yönetmeninin kendi rengini gazeteye yansıtmasına rağmen, Milliyet’in, kendisini vareden ilkelerden ve temel karakterinden kopmadan, bugüne gelebilmiş olmasıdır. Yayın yönetmenlerinin misyonu, o ilkelerle gazeteyi daha ileri taşımak, daha çok okutmak, daha iyi haber ve yorumla okurunu aydınlatmaktır. Medya, iktidarların hışmını çekip hedef haline geldiğinden beri, bu sorumluluklara bir yenisi eklendi: Yukarıdan gelen baskılara karşı bir dalgakıran oluşturmak; o dalgayı muhabire, yazara, habere, okura yansıtmamak... Hakkını teslim edelim: Tayfun Devecioğlu, en zorlu dönemde, bu misyona, gösterişsiz bir sadakatle sahip çıktı. “Çapraz ateş”te maruz kaldığı basıncı mümkün olduğunca göğüsleyerek yazarına, okuruna hissettirmemeye çalıştı. Birçok gazetenin ilerde arşivine bakıp utanacağı bir zamanda, hem de gazetenin el değiştirdiği fırtınada gemiyi yüzdürürken, yüzümüzü yere düşürmeden “Milliyet’teyim” diyebileceğimiz bir gazete çıkardı. Alkışlarla uğurlanması ondandır. * * * Bayrağı ondan devralan Derya Sazak’la aynı maziden, benzer hassasiyetlerden geliyoruz. Ankara’da basın yayın okuduk. Aynı dönem Meclis’te haber peşinde koşturduk. Londra’da birlikte 6 ay staj yaptık. Medyadan dışlandığımızda üniversiteye sığındık. Derya’nın ilk yayın yönetmenliği, 28 Şubat devrindedir. Bazı gazetecilerin mazisine kara leke olarak yazılan o dönem, Derya için kıvanç vesilesidir. Askerin baskısına direnmiş, “kelle vermemiş”tir. Şimdi, yine “kelle avcılığı”nın yaygınlaştığı, hakkıyla gazetecilik yapmanın zorlaştığı, basıncın yoğunlaştığı bir iklimde kaptan köşküne oturuyor Derya... Hakkıdır. Ve eminim hakkıyla yapacaktır. Milliyet, güçlülere karşı haklıların yanında durdukça saygınlık, doğruları yazdıkça okur kazanacak ve dilerim bundan böyle yazı işlerinde tam bağımsızlığa ve yönetimde de istikrara kavuşacaktır. Teşekkürler Tayfun! Hayırlı olsun Derya!",https://www.milliyet.com.tr/yazarlar/can-dundar/milliyet-te-yeni-donem-1611396
Can Dündar,Dünya’ya atlayan adam,15 Ekim 2012,"Pazar akşamı Avusturyalı bir paraşütçünün uzaydan yeryüzüne atlayışını canlı yayında izlerken insanoğlunun sınırları aşma azmine bir kez daha hayran oldum. 43 yaşındaki Felix, atlayış vakti gelince, kendisini koza gibi saran kapsülden çıkıp bacaklarını yerküremize sarkıttı ve semanın en alımlı yıldızına oturmuş muzip bir çocuk gibi yukardan bize baktı. Sonra da dünyaya bir selam çakıp havaya kollarını açtı ve kendini engin maviliğin kucağına bıraktı. 4 dakika 19 saniye sonra paraşütünü açarak bir martı süzülüşüyle yere kondu. Artık “balonla en yükseğe çıkan”, “en yüksekten atlayan”, “en hızlı insan”, oydu. Atlayışı, bundan sonraki basınç araştırmalarında yol gösterici olacaktı. * * * Felix’in deneyi bana, bu yıl Münih’te ziyaret ettiğim Dachau toplama kampını hatırlattı. Bu dehşet verici kampta toplanan tutsaklar, Nazilerin korkunç tıp deneylerinde kullanılıyordu. Bir SS subayının paraşütle uçaktan atladığında ne kadar basınca dayanabileceğini ölçmek için Yahudi esirler basınç odalarına sokuluyor, iç organları patlayıncaya kadar basınç altında tutuluyordu. Bazılarıysa ne kadar yüksekten atlamanın insan vücudunda ne tür tahribata yol açtığını görmek isteyen faşist bilim adamlarınca uçaktan yere atılıyordu. * * * Bugün basınç hakkında bildiklerimizin bir kısmının Felix gibi gönüllülerin sesle giriştiği yarıştan elde edilmesine karşın, bir kısmının 70 yıl önceki insanlık dışı deneylerden edinilmiş olması dehşet verici değil mi? Belki de Felix’in vücut ısısını dengeleyen tulumu, Nazilerin insan vücudunun soğuğa dayanıklılığını ölçmek için buzlu küvetlere yatırıp ölüme terk ettiği Yahudilerden elde edilen bilgilerle tasarlanmıştı. Uzay boşluğunda taklalar atarken şuurunu kaybetmemesini de, 1940’larda Romen kobaylar üzerinde yapılan ölümcül deneylerde bulunan ilaçlara borçluydu belki... * * * Bilgi, insanlığın ortak hazinesi... Ancak onu kullanırken, hangi yollarla, ne acılar pahasına sorgulamıyoruz. Hazinemizin parlak kasasının altından, emeğin teri kadar, vahşetin kanının da sızdığını görmüyoruz. Oysa bugün bonkörce kullandığımız o bilgiler, bazen sesle yarışa tutuşmuş bir gönüllüden, bazen zorla ölüme itilmiş bir tutukludan elde ediliyor. İnsanlığın önünü açan keşiflerde, icatlarda, buluşlarda, rekorlarda, bazen sabırsız öncüler, bazen tarifsiz acılar rol oynuyor. * * * Yine de, yenilikçi fikirlerin, aykırı düşüncelerin türlü çeşit baskılarla susturulduğu bir ülkeden gökyüzüne bakıp, 38 bin 700 metre yukarı kurulmuş bir salıncaktan dünyaya atlayan bir idealisti görünce, onun emeğine, cesaretine, sabrına ve insanlık hazinesine yaptığı katkıya gıpta ediyorsunuz. Ve ister istemez düşünüyorsunuz: Sahi biz ne katıyoruz insanlığa? Bir tür basınç deneyinin, baskıya dayanıklılık testinin, gönülsüz kobayları mıyız yoksa?..",https://www.milliyet.com.tr/yazarlar/can-dundar/dunya-ya-atlayan-adam-1612377
Can Dündar,ES,01 Ekim 2012,"Yeniden merhaba! Kısa bir es verdik, kaldığımız yerden devam ediyoruz. * * * Recep Tayyip Erdoğan 1999 Mart’ında Pınarhisar Cezaevi’ne girerken evinin önündekilere şunları söylemişti: “Sizlere veda etmiyorum. Bu, bir veda değil, bitmeyen bir şarkının bestesi içindeki bir es’tir, duraktır.” AK Parti kongresinde bu sözleri aynen tekrarladı. Bu kez de Köşk yoluna çıkarken “Size veda etmiyorum” dedi. Erdoğan’ın iki veda konuşması arasında 13 yıl var. İlk “es”teki mahpusluğu hepi topu 120 gün sürdü, ama bu kısa mahkumiyet, ona “mazlum” sıfatı ve “fikir suçlusu” unvanı bahşederek iktidar kapısını açtı. Onun iktidara gelince fikrin bir daha suç olmaması için uğraşacağını sananlar yanıldı. Çünkü Erdoğan iktidarında 100 gazeteci hapse girerken, fikir suçluları, onun gibi “3 ay” mahkûmiyetle kurtulmak şöyle dursun, en az 3 yıl tutukluluk “es”i vermeye başladı. Önceki günkü Erdoğan, yola çıkarken dilinden düşürmediği özgürlük, demokrasi, açılım, reform, Avrupa perspektifi laflarını tamamen unutmuştu sanki. Yüzünü Batı’dan Doğu’ya dönmüş, Türk-İslam vurgusunu artırmış, kulağını sadece alkış sesine kabartmış bir “tek adam” vardı kürsüde... Kendini “muhafazakâr demokrat” olarak tanıtsa da artık “çok muhafazakar, az demokrat”tı. Ondan hâlâ bir balkon konuşması bekleyen iyi niyetli liberalleri balkondan attı. “Demokrasi bir tramvaydır, gittiğimiz yere kadar gider, orada ineriz” dediği günlere dönmüş gibiydi. Tramvaydan ineceği yer, Çankaya Köşkü’ydü. * * * Erbakan’ı “lider hegemonyası” kurmakla suçlayıp “Biat dönemi bitti” diyerek “yenilikçiler hareketi”ni başlatan Erdoğan’ı bugünkü versiyonuyla kıyaslayın. Ve kusursuz düzeniyle tek parti kongrelerini andıran, hiç farklı görüş barındırmayan son kurultaya bakın... O “hegemonyacı Erbakan”ın partisinden muhalif bir Erdoğan çıkabildi. Bugünkü AK Parti’den çıkabilir mi? “Demokrasi yolu”, kırmızı halıyla olmuyor; farklı ses, aday, fikirle oluyor. * * * “Nifak olmamalı”ymış. Şu anket sonuçlarına bir bakın: Mart 2012’de halka “Kim Köşk’e çıksın” dediler. Yüzde 50 “Gül çıksın” dedi. Erdoğan yüzde 17’de kaldı. 3 ay sonra aynı soruyu yeniden sordular. Halk, “fikrini düzeltti”: Yüzde 41,6, “Erdoğan” dedi, “Gül” diyenler yüzde 21’e geriledi. Sonra Köşk sözcüsü Ahmet Sever, Gül’ün tepkisini dillendirdi. Adeta siyaset yeniden ters yüz oldu. Ve 3 ay sonra halk bir kez daha “fikrini düzeltti”: Geçen haftaki ankette yüzde 51, “Cumhurbaşkanı yine Gül olsun” dedi; Erdoğan yüzde 23’te kaldı. * * * Ve işte o Gül, dünkü Meclis konuşmasında, kurulmuş saate takoz koydu, 2023 planı yapanlara “İstikbalinizden o kadar emin olmayın” dedi adeta... Tutuklu vekiller konusunda Erdoğan’a meydan okudu. Geçmişte basını andıçlarla fişleyen, akreditasyonlarla dışlayan askeri taklit ederek muhalif gazetecileri kurultaydan kovmakta beis görmeyen Başbakan’a mesaj verir gibi, “Kimse fikirlerini açıklaması yüzünden hapse düşmemeli, medya görevini yerine getirirken hiçbir engelle karşılaşmamalı” dedi. İkili arasındaki makasın fazlaca açıldığı bir kez daha ortaya çıktı. Kimse elimizi ovuşturduğumuzu sanmasın; görünen köy kılavuz istemez. Türk siyasetinin ünlü tabiriyle söylersek: “Keser döner sap döner, gün gelir hesap döner.”",https://www.milliyet.com.tr/yazarlar/can-dundar/es-1605413
Can Dündar,Duygusal cehalet,17 Eylül 2012,"“Duygusal cehalet” deniyor buna... Özellikle depresyon tedavisinde kullanılan yatıştırıcı hapların etkisiyle bloke olan duygular, hissetmeyi zorlaştırıyor. Anti-depresan kullananlar bilir: Sanki hayatla aranızda görünmez bir his perdesi gerilidir. Ateşe deyip yanmayan bir el gibidir, acı karşısında yüreğiniz... Elemi eski yoğunluğunda hissetmezsiniz. Kolaylına kederlenmezsiniz. * * * Peş peşe gelen ölüm haberlerinin yarattığı kayıtsızlık, sanki hiç duygu dersine girmemiş, kederi hiç öğrenmemiş bir toplum olduğumuzu düşündürmüyor mu size de? Sırrı Sakık’ın oğlunun intiharından sonra yayılan nefret mesajları, “kin, öfke, husumet”le bile açıklanamayacak kadar insanlık dışı değil mi? İnsanın özünde iyi olduğuna inandığım için, oluk oluk akan kan karşısında kah “Yine mi” deyip geçen bir umursamazlık, kah “oh olsun” diyen bir gaddarlıkla tezahür eden bu hissizliği, “duygusal cehalet”le izah edebiliyorum ancak... Nasıl anti-depresanlar, ruhsal bunalımıyla baş etmeye çalışan bir insanı ani duygu salınımlarına karşı korumaya alıyorsa, biz de çözüm üretemediğimiz toplumsal bunalımımızla başa çıkmak için duygusuzluğa sığınıyoruz belki de... Acıyı hiç bilmezmiş gibi davranıyoruz. * * * Geçenlerde klinik psikolog Murat Paker, üst üste gelen trajediler silsilesinin toplumda yarattığı travmaya dikkat çekiyordu. Ölüm haberleri, bizzat canı yananlardan başlayarak, etkisi giderek azalan dalgalar halinde genişliyordu toplumsal satıhta... Ve her kesim, farklı tepki veriyordu: Duyarsızlaşanlar, içe kapananlar, şok olanlar, morali bozulanlar, sorunu yok sayanlar, saldırganlaşanlar... Umutsuzluk ve çaresizlik, derine kök salıyordu. “Bir toplumu çözmek, çürütmek için çok verimli bir toprak bu...” diyordu Paker: “Acilen idrak ve irade lazım.” Önce “Neden bütün bunlar” sorusuyla yüzleşmek, sonra da “Nasıl çözeriz”e kafa yormak gerek. Başka çaremiz yok. * * * Soruna teşhis koyamıyorsanız, tedavisini de bulamıyorsanız, en kolayını yapıp ya görmezden geliyor ya da lanetliyorsunuz. Ya yastığı başınıza çekip duymamaya ya da oğul acısı yaşayan bir babayı taşlayarak intikam almaya çalışıyorsunuz. İkisi “duygusal cehalet” ürünü olan bu iki tavır da bizi aynı yere götürüyor: Duygusal olarak çürüyen bir topluma... Bu çürük toprak, otoriter bir liderlikle buluştuğunda sadece faşizmi yeşertir. Tarih şahittir. * * * Histeri krizleriyle 30 yılda 40 bin can gömdük çözümsüzlüğün toprağına... Pek üzerine konuşmuyoruz, ama kalanlar ne halde? Mayında patlayan araçta arkadaşını kaybeden polis, çatışmada öldürülen askerin silah arkadaşı, dağda öldürülen PKK’lının ailesi, saldırıya uğramış bir karakolda nöbeti devralan asker, terhisten sonra barut kokusu burnundan, çatışma sesleri kulağından silinmeyen gazi... Onların yaşadığı travmanın ve ne kadar kapsamlı bir rehabilitasyon programına ihtiyaç duyduklarının farkında mıyız? “Medya saldırıları görmesin” deyip örtbas edemeyeceğimiz, devasa bir sorunla cebelleşmekteyiz. Şiddet işin görünen yanı... Ama evlat acısına bile kulak asmayan bir toplum haline gelmişsek, en insani duyguları kaybetmişsek, vicdanları köreltmişsek, terör zaten başarıya ulaşmış demektir.",https://www.milliyet.com.tr/yazarlar/can-dundar/duygusal-cehalet-1597889
Can Dündar,Son Abdal da gitti,25 Eylül 2012,"Hemşerimdi. Gözümü onun plaklarıyla açmıştım. Neşet bıyıklı babamın yadigarıydı bana... Türkülerini ezbere bilir, 40 sazın içinde onunkini tanırdım. Türkmen ataları Horasan’dan göçüp Keskin’e yerleşmişti. Ellerinden gelen, çalgıcılıktı; karınlarını sazla doyurdular. Neşet de çocuk yaşta nimet peşine düşmüş, düğünlerde üç kuruşa zil çalıp köçeklik etmişti. Zamanla babası Muharrem Usta’ya baka baka, sazını döven parmağı, yüreğinin emrine girdi, bize eşsiz türküler verdi. Âşıktı. Çilekeşti. “Garip”ti. Büyüklük taslamayan büyük bir dervişti. Asırlara yayılan bir kültürel mirasın son temsilcisi, “yaşayan insan hazinesi”ydi. * * * Bu ülke, hep hoyrattır ya ona gönül veren, hizmet eden evlatlarına karşı... Ona da ayrıcalık yapmadı; hakkını yedi, kadrini bilmedi. Türküleri ortalığı inletirken o açtı. Başını sokacağı tek göz eve muhtaçtı. Türkiye’de korsanlar sazının rantını yerken o, gurbete gidip Almanyalarda düğün çalarak aradı ekmeğini... Unutturdu kendini... 30 yıllık inzivadan hayata, gurbetten yurda dönmesi, iki adam sayesindedir: Biri onu ikna eden Bayram Bilge Tokel... Diğeri türkülerini korsanlardan kurtarıp onu telifle tanıştıran Hasan Saltık... Ömrünün son deminde biraz yüzü güldüyse, kısmen onlar sayesindedir. * * * Yıllar sonra bana da onunla tanışmak, belgeseli için birlikte çalışmak kısmet oldu; “can gardaş”ı oldum. Doğduğu topraklara gittik beraber; “gönül dağı”na tırmandık, “ırakı” içip bozlak söyledik, “’Aydost’ dedi mi yeri göğü inleten” babasının mezarını ziyaret ettik. Belgeselde hayatını, türküsünden ilhamla üç bölümde işlemiştik: “Bir ayrılık”; ki toprağından kopuşuydu. “Bir yoksulluk”; ki yokluğa düşüşüydü. “Bir ölüm”; ki babasız kalışıydı. Babası, son nefesini vermeden önce “Sazımın emaneti” demişti ona... O emanete, ibadet gibi sarıldı Neşet... Havalandırdığı türküleri, hepimizin “göynüne” işledi. Hiçbirini okuyamamış olsa da kitaplarının yazıldığını, belgeselinin çekildiğini, heykelinin dikildiğini, türkülerinin kıymete bindiğini, gençlerce söylendiğini gördü. Sigarasını yakmaya kalksanız “Kendini bilen, kendine hizmet ettirmez” derdi; öylesine mütevazıydı. Ama onca yıl kıymetini bilmeyen devlet, sonradan paye vermeye kalktığında “Ben halkın sanatçısıyım” diyecek kadar da dikti.",https://www.milliyet.com.tr/yazarlar/can-dundar/son-abdal-da-gitti-1602232
Can Dündar,Medya için sınav günleri,03 Ekim 2012,"Nereye gitsek soruyor okurlar, seyirciler, öğrenciler: “Yazarken korkmuyor musunuz?” Bunun soruluyor olması bile medyanın nasıl bir kuşatma aldığında olduğunun ispatı... Görünürde bir sansür yok aslında... Ama bilesiniz ki, bugün sansür, yazanların, söyleyenlerin başına gelenlerdir. Silivri’deki gazetecilerdir. Kovulmuş yazarlardır. Korku iklimi, sansür makasını iktidarın elinden alıp yazarın beynine gömmüştür. Yazacağı cümlenin kendisini işinden, hürriyetinden edeceğini bile bile kaç kişi o cümleyi kurmaya cesaret edebilir ki? * * * Darbe dönemleri böyleydi. Yazmak, cesarete tabiydi. Yazanlar kovuldu, vuruldu, mahkzm oldu; susanlar, çanak tutanlar terfi etti, ödüllendirildi. Şimdi bazıları darbe dönemi yazılarını arşivlerden, hafızalardan kazıtmaya çalışıyor. “Masum değiliz hiçbirimiz” şarkısı söyleyerek o devirden alnının akıyla çıkanlara da hakaret ediyor. Yarın, bir ilk gerçekleşecek. Meclis Darbeleri Araştırma Komisyonu, gazete patronlarını dinleyecek. Darbelerde medyanın bir yalan makinesi işlevi gördüğünü söylemeye gerek yok. Çoğu, baskıyı görünce tapındı, yalan manşetlerle ihbarcılık yaparak darbecilerin değirmenine su taşıdı. * * * Toplumun güce tapınma zaafıyla yüzleşmesi, medyanın darbe devri tavrının hesabını vermesi tarihi önemdedir. Ancak o günlerin muhasebesini yaparken unutmamamız gereken bir şey var: Medyaya bugün uygulanan baskının darbe dönemlerinden pek farkı yok. Yarın Meclis Komisyonu ne dinleyecek? Patronları çağırıp uyaran iktidar sahiplerini... Muhalif basına akreditasyon uygulamasını... Medya patronlarının, “Diğer sektörlerdeki yatırımlarınız tehlikeye girer” diye korkutularak ya da ihale vaat edilerek susturulmasını... “Baskı var” diyenlerin bir telefonla kovdurulmasını... Gazete yönetimlerine iktidardan, “Yaptığınız hatalar” diye dosyalar yollanmasını... Yani? Bugün yaşadıklarımızın bire bir aynısını... * * * O yüzden yarınki Meclis buluşması, bir tarih dersi değil, sıcak gündem toplantısı sayılır. ‘Di’li geçmiş” değil, “şimdiki zaman” konuşulmalıdır. TV’ler 28 Şubat’tan ders almış olsa, bugün iktidar baskısına kolayca boyun eğip muhalif ekran yüzlerini kovmazdı. Gazeteler, askerin basına baskısından yakınıyor olsa, bu kez AK Parti akreditasyon dayattığında “O halde hiçbirimiz gelmiyoruz” deme dirayetini gösterip tarihe geçerdi. Onun yerine Başbakan’a hep bildiği yerlerden soran veya “Amma da güzel şiir okudunuz” diye yağlayan köşe yazarları gördük. “Yok öyle 25 kuruşa simit. Medyaya haddini bildiririz” fırçasını hak ettik. * * * Yarınki ifadeleri dinlerken, şunu düşünmeliyiz: 12 Mart, 12 Eylül, 28 Şubat gibi, bu baskı dönemi de geçecek. Muhasebesi de tedavisi de uzun sürecek. Peşinden, 2000’lerde yazılanların, yapılanların da sorgulanacağı bir restorasyon dönemi gelecek. Bazıları yazdığından, bazıları yazmadığından utanacak. Ve belki bu dönem için de bir komisyon kurulup nasıl bu hale geldiğimiz sorgulanacak. Bugün efelenenlerin, orada başı eğik olacak. “Hayal” sanıyorsunuz değil mi? 28 Şubatçılar da öyle sanıyordu.",https://www.milliyet.com.tr/yazarlar/can-dundar/medya-icin-sinav-gunleri-1606307
Can Dündar,Kurthan hocamın ardından...,19 Eylül 2012,"En son bu yıl beni Mülkiye’deki yüksek lisans dersine davet ettiğinde görmüştüm Kurthan Hoca’yı... Öğrencilerine “Devlet-medya ilişkileri”ni anlatmıştım. “Darbe oldu mu Mülkiye profesörlerinin yarısı bakan olur, yarısı hapse girer” derdi. Ona hapislik bölümü düşmüştü hep... 12 Mart’ta hapsedilmiş, 12 Eylül’den sonra kovulmuştu. Dün, yeniden Mülkiye’de gördüğümde, dev cüssesinin nasıl sığdığına akıl erdiremediğim bir tabutun içindeydi. * * * 70’lerin sonundan, Yankı dergisinden tanışıyorduk. Sonra Nokta’da, Aktüel’de, Tempo’da beraber olmuştuk. Mülkiye’den kovulduktan sonra gazeteciliğe başlamış, bir kez de benim yüzümden işinden olmuştu. 80’lerin sonunda pek popüler bir belediye başkanının metro ihalesindeki yolsuzluğunu “İhtilas Tramvayı” başlığıyla yazıp getirdiğimde başlığa bayılmış, derginin kapağına çıkmıştı. Başkan, bizi patrona şikayet edince peş peşe kovulduk. Ama hiç aldırmamıştı. Hatırladıkça, “Ne güzel başlıktı ama” diye keyifle gülerdi. * * * Kafasını kaldırmadan, sigarasının külünü döke saça tuşladığı daktilosundan çıkan yazılara hayrandım. Gün boyu aralıksız yazar, yazdığı sayfalarda bir tek yanlış harf olmazdı. Çekmecesinden eksik etmediği viski şişesinin köreltemediği, pırıltılı bir zekaydı. Hep içer, hiç sarhoş olmaz, hep küfreder hiç kabalaşmazdı. Küfür, hakarete de iltifata da yarayan bir zıpkındı dilinde; yakışırdı. * * * Mülkiye mezunu değildi. Kendisini bu yüzden Mülkiyeli saymayanları, “Ulan dangalak, sen SBF kantininde 4 yıl laklak ederken Mülkiyeli oluyorsun da, ben burada 25 sene hocalık yapınca mı olmuyorum” diye fırçalardı. Mülkiyeliliğiyle gururlanırdı. Dün de Mülkiye onunla gururlandı. Birbiri peşisıra kürsüye gelenler onu anlattı: Çocuğu yokken talebelerini çocuğu sayışı... Hep otoriteye karşı çıkışı... Başbakan’ın makamına gündelik kılıkla, çorapsız dalışı... 12 Mart ve 12 Eylül’ün onu hizaya getirmek için çırpınışı... Ve bir başka büyük iptilası: At yarışı... İlk bilgisayarı aldığında Şile’de bir otelde ihtimal hesabı yaparak yarış oynarken Dündar Kılıç’a yakalanmıştı. Kılıç, “Adam akademisyen... Hem de bilgisayarla oynuyor” diye bütün parasını Hoca’nın işaret ettiği “sütçü beygiri”ne yatırmıştı. Beygir sonuncu gelince Kurthan Hoca’yı korku basmış, o korkuyla bilgisayarı pencereden atmıştı. * * * Onlar anlatırken salon gülüyor, her an Kurthan Fişek kapıdan kafasını uzatıp “N’oluyo ulan burada” diye bağıracak diye bekliyordu. Ben konuşsam, onun es geçilen bir yanını, Ankaralılığını anlatmak isterdim. Son telefon konuşmamızda, yeniden basılan kitabı “Burası Ankara” (Phoenix, 2012) için önsöz yazmamı istemişti. Yazıyı gönderince de arayıp duygu dolu sözlerle teşekkür etmişti. Ankara’nın İstanbul’dan dönüşünü sevenlerdendi. O kitapta “Ankara’da 40 yıllık dostlar birbirini aramaz, cenazede karşılaşıp hasret giderir” diye yazmıştı. “Protokol namazı Kocatepe’de kılınır. Cebeci Asri Mezarlığı eskidir, doludur” demişti. Dün 40 yıllık dostları onun cenazesinde buluşup hasret giderdi. Namazı Kocatepe’de kılındı. Naaşı Cebeci’ye defnedildi. Ankara, onu çok seven bir evladını kaybetti, biz, bize yoldaş olmuş bir hocamızı... Buraları ışıttı. Gittiği yeri de aydınlatsın.",https://www.milliyet.com.tr/yazarlar/can-dundar/kurthan-hocamin-ardindan-1599058
Can Dündar,Türkiye susmuyor,21 Eylül 2012,"Baskı yoğun. Muhalefet cezalandırılıyor. Susan ödüllendiriliyor. Buna rağmen susmuyor Türkiye... Ve alttan alta itiraz kültürü gelişiyor. * * * Geçen hafta değişik kentlerde, farklı etkinliklerde gözledim bunu... Hafta sonu Köln’de “12 Eylül” konulu söyleşideydim. Salı Adana’da Yeni Türkü belgeselimizin gösteriminde... Çarşamba Ankara’da Kurthan Fişek’in cenazesinde... O gece İstanbul’da Leonard Cohen konserinde... Perşembe gece Fenerbahçe-Marsilya maçında... Cuma Balyoz duruşmasında... olacaktım, olamadım. Hepsinde coşkulu kitleler vardı. Ve hepsi, baskıya kafa tutacak cesaretteydi. * * * Köln’de Aleviler, Kürtler, solcular ilk kez gözlediğim bir dayanışma içinde, 4 saat Türkiye’yi dinleyip çözümleri tartıştı. Adana’da Yeni Türkü konser vereceği sırada Bingöl saldırısının haberi geldi. Belediye, konseri iptal etti. Salonu dolduranlar, müziğin hele -Yeni Türkü şarkılarının- eğlence mezesi değil, barış çağrısı olduğunun ve asıl böyle günlerde söylenmesi gerektiğinin bilincindeydi. Gitmeyip beklediler. Ve bir saatin sonunda Yeni Türkü’yü sahneye çıkarıp yasağı deldiler. Fenerbahçe maçında yine müthiş coşkulu tribünler, “Alex kompleksi”yle takımı beyinsiz bırakan Aykut Kocaman’ı -yönetimin ve basının kollamasına rağmen- istifaya çağırdı. * * * Okulları bir gecede imam hatibe çevrilen veliler protestoda... Ataması yapılmayan öğretmenler de öyle... DİSK, toplu sözleşme barajına karşı eylem hazırlığında... Şehit cenazelerinde öfke, aciz kalan Hükümet’e ve bakanlara dönüyor. Korumasız askerler, sevk merkezlerinin sefil görüntülerini basına servis ediyor. * * * Gazete tirajları da teslimiyete tepkinin göstergesi... Akan kanı, yaşanan şiddeti, halkın derdini görmezden gelen “pembe gazete”ler gün be gün erirken, dik duran, tavır koyan, muhalefetin sesini duyan gazeteler hızla tiraj alıyor. Yazılı basında, merkezin çöküşüyle agresif tavır prim yapmaya başlarken, TV’de alternatif yayıncılık için hazırlıklar hızlanıyor. * * * Baskı arttıkça evet, çıkar sahipleri siniyor, bilinçsiz kitleler duyarsızlaşıyor, ama mağdur kesimler, -bir siyasi önderlik olmamasına rağmen- susmuyor. Bu itirazın giderek dozunu artıracağı ve politikleşeceği anlaşılıyor. Buna karşın asıl suskunluk, muhafazakâr cenahta gözleniyor. Muhalefette olsalar öfkeyle sokaklara dökülecekleri konularda, mesela en son Hz. Muhammed’e hakaret eden film ve karikatürler karşısında, Başbakan’ın bir demeciyle susuyorlar. Kimin ne olduğunun ortaya çıktığı sınav günlerindeyiz. Ama “enseyi karartmayalım”; toplum her şeye rağmen susmuyor ve uzun uykusundan nihayet ağır ağır uyanıyor. Not: Yeni bir kitap çalışmasını tamamlamak için bir hafta izin rica ediyorum. Öbür hafta yeniden buluşmak üzere... Balyoz, siyasi bir davaydı Her devrin simge siyasi yargılamaları vardır. 1920’lerinki İzmir Suikastı davasıdır. 1960’larınki Yassıada davası... AKP devri, Silivri mahkemesiyle anılacak. Balyoz Davası, konjonktürel bir davaydı. Siyasal güç dengesinin asker aleyhine değişmesi sayesinde yapılabildi ve beklenen sonuç geldi. Bir demokraside yeni seçilmiş hükümete karşı ordu içinde darbe planlanması kabul edilemez. Ama mahkeme, baştan beri sahte delillerle, hukuksuz yargılamasıyla öne çıktı; kamuoyunda Balyoz’un “darbe yargılaması” değil, ilerici subayları safdışı bırakmaya yönelik “Hükümet tezgâhı bir siyasi dava” olarak görülmesine yol açtı. Üç şeyi önemsiyorum: Darbe meselesinin artık gündemden düşmesini... Komutanların “iyi hal” göstermeyip dik durmasını... Ve belki de ilk kez adaletsizlikten canı yanan asker ailelerinin, lojmanlarından sokağa çıkıp “adil yargılanma” talebiyle örgütlenmesini; sivil eylemin, demokratik dayanışmanın gücünü keşfetmesini... Darbelerin çağı bitti; artık asker aileleri de ses verip mağdurların demokratik hak mücadelesi içindeki yerini alıyor.",https://www.milliyet.com.tr/yazarlar/can-dundar/turkiye-susmuyor-1600138
Can Dündar,12 Eylül doğumlular,15 Eylül 2012,"68’lilere özenirim. Doğum tarihleri sorulsa bile iftiharla “Biz 68’liyiz” derler. Aslında 1968, doğdukları değil, doğruldukları yıldır. Öyle bakılırsa “Biz 80’liyiz”. Ve aslında 1980, doğduğumuz değil, doğduğumuza pişman olduğumuz yıldır. * * * Sunay Akın, -ki şairdir, yazardır, meddahtır, tiyatrocu, televizyoncu, radyocu, müzeci, akademisyendir, dosttur hepsinden önce, dev cüsse içinde çocuktur- 12 Eylül’de doğmuş. Darbe, 18 yaşında, hayatının baharında yakalamış onu... O günden sonra da, 12 Eylül’ün getirdiği acılar nedeniyle, hiç yaşgünü kutlamamış. Belki hâlâ 18’lik delikanlı gibi kalması ondan... Bu 12 Eylül’de ailesi, dostları, meslektaşları, birlikte kutladık Sunay’ın doğum gününü... Eşi Belgin ile dostu Nebil Özgentürk’ün hazırladığı sürpriz parti, çok neşeli ve sımsıcaktı. Konukların bir kısmı, 12 Eylül’ün yaralarını ruhunda, bedeninde saklayan insanlardı. O tufanda eşini, dostunu, yaşama arzusunu, gelecek vizyonunu yitirmiş, zar zor ayağa kalkmıştı. Maçkalı Sunay, şiire tutunup kurtulmuştu. Şiirlerinden biri, masalarımızdaki kumbarada asılıydı: “Yol kenarındaki/ yağmur mazgallarını/ kumbara sanıp/ harçlığımı atardım./ “Bu yüzden en çok/ denizden alacaklıyım.” * * * Gecenin sürprizi Zülfü Livaneli’den geldi. Sunay’ın bu şiirini besteleyip stüdyoda seslendirmişti. O gece şarkıyı, önce Sunay’ın dostlar korosu olarak söyledik, sonra Kıraç, gitarını kapıp harika bir yorumla seslendirdi. Ardından Kubat yüreğe işleyen bir bozlak söyledi. Nev, “Zor”u söylerken Sunay’la Belgin’i dansa davet etti. Ve Volkan Konak, “Sen yağmur ol ben bulut/ Maçka’da buluşalım” diyerek dedesinin komşusu Akın ailesine memleket havası taşıdı. Aniden Yaşar Kemal çıkagelince “Herhalde o da Sunay için bir roman yazdı” diye düşündüm. Yaşar Usta, 90’ına yaklaşmasına rağmen dimdikti. Yeni romanını bitirmişti. Merdivenler yüzünden partinin yapıldığı üst kata çıkamadı, ama Sunay’ı kutlayıp bizlerle sohbet edip gitti. * * * Yaşar Kemal her darbesini görmüştü ülkesinin... Zülfü Livaneli, 12 Eylül’de sürgünde bestelemişti türkülerini... Rıfat Ilgaz’ın oğlu Aydın Ilgaz, topaç çevirmeyi, babasıyla görüş için beklediği mahpushane kapısında öğrendiğini anlattı o gece... Ve Sunay, darbeye öfkesinden 32 yıl kutlamayıp biriktirdiği yaşgünlerini bir arada kutladı, kimi darbe görmüş, kimi darbe almış dostlarıyla birlikte... Kol kola girip “Arkadaş”ı söyledik hep birlikte, eski günler anısına... Evet, 80 doğumluyduk. 68’liler gibi neşeyle anlatacak renkli eylem öykülerimiz yoktu; biz olsa olsa yakılmış kitaplarımızı, işkence görmüş dostlarımızı, tarumar edilmiş yarınımızı anlatabilirdik çocuklarımıza... Ama hiç değilse o darbenin yargılandığı, darbecilerin adının tabelalardan silindiği günleri de görmüştük. 12 Eylül’de doğan partilerin hiçbirinden iz kalmamıştı geriye... Dağılıp gitmişlerdi. Oysa 12 Eylül’de doğan Sunay’ın partisi, ilelebet yaşayacaktı hafızamızda...",https://www.milliyet.com.tr/yazarlar/can-dundar/12-eylul-dogumlular-1596984
Can Dündar,"Oyundu, gerçek oldu",05 Ekim 2012,"Suriye krizi duruldu. Bir oyun oynanmıştı; bozuldu. “Oyun”u hatırlatmanın tam zamanı: 1,5 ay önce, Hürriyet’in ABD temsilcisi Tolga Tanış, Washington’da oynanan bir “savaş oyunu”nu haber vermişti; ben de bu sütunda bahsetmiştim. (http://gundem.milliyet.com.tr /bizimle-oynuyorlar/gundem/gundemyazardetay/25.08.2012 /1585903/default.htm) Amerika’nın üç önemli düşünce kuruluşunun, Suriye’ye ilişkin bir “simülasyon”uydu bu... Yani “neler olabilir” konulu bir senaryo çalışmasıydı. Pentagon’dan, Dışişleri’nden, CİA’den diplomatlar, istihbaratçılar, Ortadoğu uzmanları 2012 Ağustos’u ile 2013 Nisan’ı arasında yaşanabilecekleri öngörmeye çalışmıştı. Krizin üç temel aktörü olarak ABD, Suudi Arabistan ve Türkiye belirlenmiş, her birinin rolünü bir uzman üstlenmişti: Amerikalılar ve Suudiler, krize Türkiye’nin liderlik etmesini istiyor, onu müdahale için kışkırtmaya çalışıyordu. Ancak Türkiye, “NATO’suz hareket etmem” diye ayak diriyordu. Bunun üzerine Amerikalı senaristler, Türkiye’yi ikna edecek başka bir yol düşündü: Suriye’deki çatışmayı tırmandırmak, ölü sayısını artırmak ve Türkiye sınır kapısına mülteci yığmak... Bunu da denediler; Türkiye, yine girmedi. Geriye bir tek yol kalmıştı: Türkiye’de bomba patlatmak... Ankara’yı savaşa razı edecek formül buydu. * * * “Oyuncu”lardan birinin simülasyon sonunda yaptığı açıklamayı da hatırlatalım, ki “oyun” daha iyi anlaşılsın: “(Oyunda) bombalamalar artınca Türkiye ekibi, Suriye’ye askeri müdahaleye mecbur kaldı.” Nasıl? Uzak bir masa başında oynatılan taşlar, şimdi yerli yerine oturuyor mu? Nisan 2013’e kadar Riyad-Washington hattında tezgahlanabilecekler konusunda uyanık olmamız gerekmiyor mu? * * * Aynı komşu toprağını üleşen, birbirine alışverişe giden, kız alıp veren, aynı dinden, aynı sülaleden insanlarla savaşmaya çok teşne olanlara, “Lütfen siz önden buyurun cepheye” diyelim, Sinan Çetin’in savaş karşıtı son filmi “Çanakkale Çocukları”nı izlemelerini tavsiye edelim ve yazımıza o filmden bir replikle son verelim: “Kardeşler birbirini vurmadan, birileri durdursun bu savaşı!” Uludere-Akçakale Bayıldım şu habere: Türkiye-Suriye sınırında faaliyet gösteren radarlar, Akçakale’de 5 kişinin ölümüne neden olan Suriye topunun nereden ve kim tarafından ateşlendiğini tespit etmiş. O batarya tam isabetle vurularak imha edilmiş. Bravo! Şimdi sormaz mısınız: Akçakale’de 5 kişiyi “yanlışlıkla” bombalayan Suriye topçusunu iki saatte bulanların, Uludere’de 35 kişiyi “yanlışlıkla” bombalayan Türk jetinin sorumlusunu 10 ayda bulamaması anlaşılır şey mi? “Yanlışlıkla öldürmek gerekiyorsa, onu ancak ben yaparım” mı deniliyor? Ölenler için kimin bombası olduğu fark ediyor mu? Bu nasıl çifte standarttır? Acaba Uludereliler de bir daha hata olmasını önlemek ve bir özür işitebilmek için angajman kurallarını değiştirip tezkere mi çıkarmalıydı?",https://www.milliyet.com.tr/yazarlar/can-dundar/oyundu-gercek-oldu-1607356
Can Dündar,"Dil sürçmez, bilinç sürçer",08 Eylül 2012,"“Parapraxes.” Ruh dilimizin tercümanı Sigmond Freud, bizim “dil sürçmesi” dediğimiz hataya bu adı veriyor. Ona göre ruhsal dünyada hiçbir şey tesadüf olmadığı gibi dil de tesadüfen sürçmez; “sürç-i lisan” denen, aslında bilinçaltının konuşmasıdır. Freud, ağızdan kazara çıkıverdiğini sandığımız sözlerin, bastırılmış istek ya da korkularımızı açığa vurduğunu söylüyor. Bilinçdışına itmeye çalıştığımız, zihnin derin kuyularına bastırdığımız bir duygu ya da düşünce, açığa çıkmak için kendini bilince doğru zorlar, sonunda da, biraz da istemdışı olarak dile vurur kendini, bilinçaltını ele verir. Buna “içte ukde kalanın çözülmesi” de diyebiliriz. * * * Mesela zamanında Genelkurmay Başkanı Org. Yaşar Büyükanıt, Başbakan Erdoğan’a “Sayın Cumhurbaşkanım” diye hitap edince “Dili sürçtü” denmişti. İkilinin meşhur Dolmabahçe buluşmasından sonra, Paşa’nın istemeden bir sırrı ele verdiği düşünülmeye başlandı. Başbakan da, 4 ay önce partisinin kırmızı çizgilerini sayarken “Tek bayrak, tek millet, tek vatan” listesine “tek din”i eklemiş, aynı şeyi bir günde iki kez söylemiş, hatta “dil değil, din... din” diye de üstelemişti. “Dil sürçmesi” diyerek toparlamak sözcüsüne düşmüştü. Böyle durumlarda Freud’a filan gitmeye gerek yok aslında... “Dervişin fikri neyse zikri de odur” deriz ya; aynen öyle... * * * Erdoğan geçen hafta da, BDP’lilerin dokunulmazlıklarının kaldırılmasından söz ederken “Yargıya gerekenleri söyledik. Yargı da gereğini yapıyor” dedi. Yargıya siyasi müdahalenin, açık “itiraf”ıydı. Bir HSYK yetkilisi, Başbakan’dan önce davranıp skandala “dil sürçmesidir” kılıfı uydurmaya çalıştı. Oysa Başbakan muhtemelen yine “camdan konuşuyor”du, yani önceden hazırlanmış bir metni okuyordu. Ayrıca dil sürçmesi olsa herhalde geçen 3 günde düzeltirdi. * * * Ortada dil sürçmesi değil, bir ağızdan kaçırma hali ya da aşırı özgüvene bağlı bir “Söyledim, n’olucak” böbürlenmesi var. Yıllarca partisinin kapatılmasını “demokrasiye darbe” sayan Başbakan, şimdi kendisi yargıya talimat vererek bir demokrasi darbesi hazırlıyor. Bunu da uluorta açıklamakta beis görmüyor. Yarın Anayasa Mahkemesi, kapatma davasında parti yöneticilerine, “Sizi buraya tıkan kudret böyle istiyor” derse hiç şaşmayacağım. Kamhi: Demirel’e TV’yi bizzat gönderdim Geçen pazar günkü yazımda Orhan Keçeli’nin anılarına atfen, Zincirbozan sürgününde Jak Kamhi’den Demirel adına TV ve video istendiğini, onun da önce “Hemen gidip fabrikadan alın” dediği halde sonradan “iz bırakmamak için” para yolladığını yazmıştım. Kamhi’den bir açıklama geldi. Demirel’in özgürlük mücadelesini hatırlattığım için tebrik ediyor. Ancak kitapta maddi hata olduğunu söylüyor: “Baskı ortamına rağmen, bulundukları yere buzdolabı, televizyon, video ve klimayı kimseden çekinmeden bizzat kendim gönderdim. Demirel de bunu takdir etmiştir” diyor. Yakında yayımlanacak hatıratında bu konu da varmış. Bekliyoruz.",https://www.milliyet.com.tr/yazarlar/can-dundar/dil-surcmez-bilinc-surcer-1593501
Can Dündar,Yoksul halk çocuklarının savaşı,05 Eylül 2012,"Bir baba... Oğlunu şehit vermiş, “Ben de Kürdüm” diye feryat ediyor. Haberler, hep bu detaya dikkat çekiyor. Oysa asıl belirleyici fark, şehitlerin etnik kimliği değil ki... İçlerinde Türk de var Kürt de... Asıl ortak nokta, hepsinin yoksul halk çocukları olması... Görüyoruz cenazelerin çıktığı yerleri: Yıkık dökük gecekondular, nasipsiz varoş evleri... Dövünen kasketli köylüler, ağıt yakan başörtülü anneler... Terhis olup iş bulabilmek, bir yuva kurabilmek için şafak sayan şehit öyküleri... Han hamam sahiplerinin çocuğu yok içlerinde... Askeri-sivil iktidar elitinden, “Bu bayrak inmez” nutku çekenlerden, habire ahkam kesen bizlerden birinin oğlu yok. Asıl dikkat çekilesi detay, asıl “yaman çelişki” bu... Etnik sanılan sorunun, “şehitlik” payesiyle gizlenen sınıfsal özü burada... * * * Madalyonu ters çevirip gizlenen yüze bakalım: Beytüşşebap’taki çatışmada öldürülüp sokak ortasına bırakılan PKK’lıların başında bekleyenlere dikkat ettiniz mi? Onlar da aynı profilden insanlar: Doğu’nun fukaralığında büyümüş, devlet diye sadece askeri görmüş, isyanı kimlik, dağı çare bilmiş işsiz gençler, öfkeli erkekler, asi kadınlar... Bir kısmı PKK’lı diyelim; içlerinde “Acaba orada yatan oğlum mu” diye soran, cenazesini almaya gelmiş olan, savaştan yüreği kavrulan ana babalar yok mu? Örgüt ve devlet, farklı rakamlar veriyor ölü sayısına dair... İkisi de kayıplarına “şehit” diyor. Ama “şehit”lerin ana babası için onlar birer rakam değil, birer isim, kokladıkça nemlenen birer resim... Evlat acısının dengi yok ki... Gözyaşının rengi yok. * * * Savaş, kentteki, dağdaki korunaklı karargahlara uzak... Savaşa karar verenin, çatışma emredenin canı yanmıyor. Onlar “Kanımızın son damlasına kadar savaşacağız” dese de, akanın kendi kanı olmayacağını biliyor. Şehidini uğurlayan ana babalarsa, düşmanı sevindirmemek için yegane sermayesinden, gözyaşından da feragat ediyor, ağlamamaya zorluyor kendini: “Öbür oğlum da feda olsun, yeter ki vatan sağolsun” diyor. Vatan, evlatlarımızın en kıymetlisi bizim... Karşılıksız sevdamız. Ama bu insanlar bir gün sormayacak mı: “Vatan hepimizin eviyse, neden hep biz yoksulların yavruları ölüyor? “Neden savaş kararı verenler, en önde cepheye gitmiyor ya da kendi oğullarını sürmüyor mayınlı yollara? “Neden fidanlarımıza hayat vermesini beklediğimiz bu vatan, ancak onların kanıyla sulandıkça sağ oluyor? “Çocuklarına şehitlik dışında unvan, paye, mertebe verememiş bu nizam, uğruna dökülen bunca kanı, yitirilen onca canı, çekilen hudutsuz acıyı hak ediyor mu?” * * * Uludereliler, üzerlerine “yanlışlıkla” bomba yağdıran ve kendilerinden bir özrü esirgeyen ordunun aracı kaza yaptığında, akrabasına koşar gibi Mehmetçik’e yardıma koştu geçende... Bizi kurtaracak şey, iki tarafın savaş davulcusu değil, bu kadim kardeşlik duygusudur. Türk ya da Kürt, birbiriyle derdi olmayan, ekmeğinin peşinde koşan, aynı fukaralığın emzirdiği bu halk, savaştan nemalananların, etnik husumet yayanların, şahsi ikbal hesabını şehit bayrağına sarıp saklayanların, yoksul halk çocuklarını birbirine kırdırma oyununu anlayıp dur dediğinde, çözüm de ufukta görünecektir. O gün, çok uzakta değil.",https://www.milliyet.com.tr/yazarlar/can-dundar/yoksul-halk-cocuklarinin-savasi-1592009
Can Dündar,Demirel’in sürgünde izlediği film,01 Eylül 2012,"Dünkü yazımda, Gandi ve pasif direnişinden bahsedince bir arkadaşım, “Gandi” filminin Türkiye macerasını hatırlattı. Bugüne ilişkin derslerle dolu, ilginç bir macera... Sene 1983... Asker, idareyi sivillere terk etmeye hazırlanıyor. Ama eski siyasetçiler, siyasete dönemesin istiyor. “Eskiler” ise, yeni parti hazırlığına başlamış bile... Bunu fark eden MGK, 9 AP’li ile 7 CHP’liyi Zincirbozan’a sürgüne gönderiyor. AP’liler arasında Demirel de var. Zincirbozan’dan gelişmeleri anı anına takip ediyor. Her mesajından, her jestinden mana çıkarılıyor. İşte o ara Demirel, “kara kutusu” Orhan Keçeli’den TV, video ve film istiyor. (“Orhan Keçeli”, Hasan Taşkın, Neden Yayıncılık, 2007) Bugünkü gibi kolay değil bunları almak... Bir işadamından yardım istemeyi düşünüyor Keçeli... Yine bugünkü gibi, iktidarın sevmediği birine el uzatacak, cesur işadamı bulmak da kolay değil. Anında aforoz edilme tehlikesi var. Keçeli’nin aklına Jak Kamhi geliyor. Ona Demirel’in talebini iletiyor. Kamhi, yiğit çıkıyor: “Başbakanımıza her şey değer. Hemen git, TV ve videoyu bizim fabrikadan al” diyor. Seviniyor Keçeli... Öğleden sonra Profilo’ya gitmek üzereyken Kamhi arıyor. “440 bin lira yolladım. TV ve videoyu onunla piyasadan alabilirsin.” Kamhi’nin MGK’ya iz bırakmak istemediğini anlıyorlar. O parayla TV ve video alınıyor, Zincirbozan’a yollanıyor. * * * İyi de kim kuracak bunu? Demirel ve arkadaşları TV-video bağlantısını beceremiyor. CHP’li sürgün Metin Tüzün’den yardım istiyorlar. Tüzün, Demirel’e dönüp “Siz benim bu işlerden anlamadığımı yıllar önce görmüştünüz” diye gülümsüyor. Demirel de hatırlayıp gülüyor. 1976’da Meclis’te yeni televizyon kanalı görüşülürken “Biz televizyon değil, ekmek istiyoruz” diye itiraz etmiş Tüzün... Demirel de “Senin bunlara aklın ermez” diye terslemiş onu... Şimdi aynı sürgünde birlikteler. Ve Demirel, TV için ondan yardım istiyor. İronik! * * * Sonunda Demirel “Şurada bir kablo var, buraya takmayı deneyin” diyor. Takıyorlar, çalışıyor. Demirel, 3 biyografik film istiyor Keçeli’den: - O günlerde dünyayı kasıp kavuran 1982 yapımı “Gandi” filmi... - Mustafa Akkad’ın 1981 yapımı “Çöl Aslanı Ömer Muhtar” filmi... - İsrail’in eski Başbakanı Golda Meir’ı anlatan 1982 yapımı “Golda Adlı Kadın” filmi... Üçü de yeni filmler... Keçeli, üçünü de Betamax olarak bulup Zincirbozan’a ulaştırıyor. Tabii MGK, anında durumdan haberdar oluyor. Hemen filmler incelemeye alınıyor, merakla izleniyor. “Gandi”nin, halkını zulme karşı pasif direnişe geçirişini anlatan film, sakıncalı bulunup tüm Türkiye’de yasaklanıyor. Ama Demirel’in izlemesi engellenmiyor. Demirel filmleri izledikten sonra Keçeli’ye “Ben bu yasakları delerim” diyor ve içerden yeni partinin fitilini ateşliyor. * * * Demirel’in o sürgünden 10 yıl sonra Cumhurbaşkanı olduğunu ve sürgün yıllarının, “Zincirbozan” adıyla sinemaya aktarıldığını hatırlatalım. Onu da bugünkü yasaklıların izlemesinde yarar var. Bakalım ilerde bugünlere dair hangi filmleri izleyeceğiz.",https://www.milliyet.com.tr/yazarlar/can-dundar/demirel-in-surgunde-izledigi-film-1589947
Can Dündar,Eee-devlet fazla oldun!,12 Eylül 2012,"Bir gazeteci arkadaşım, yeni bir “e-devlet uygulaması”nı anlattı: Polisteki cemaat yapılanmasına dair bir kitap yazıyormuş. Konu hassas olduğu için içeriğinden kimseye söz etmiyormuş. Bir gün polisteki bir tanıdığı arayıp “Sakıncalı şeyler yazıyorsun” demiş. Dehşete kapılmış gazeteci... “Ne yazıyormuşum” diye sormuş. Telefondaki kitabı anlatmaya başlamış. “Ama... Nerden biliyorsunuz” diye kekelemiş bizimki... “İnternete bağlı olduğun sürece bilgisayarına girip yazdıklarını görebiliyorlar” diye izah etmiş arayan. Sonra da “Dikkatli ol, seni alacaklar” diye fısıldamış. Gazeteci hemen pılı pırtıyı toplayıp yurtdışına çıkmış. Kitaba orada devam etmiş. Bir süre sonra aynı kişi yine aramış: “Ben sana sakıncalı şeyler yazıyorsun demedim mi?” Arkadaşım “Yok artık” demiş, ama karşısındakinin izahatı basitmiş: “Hala internete bağlı bir bilgisayardan yazıyorsun. Yurtiçi, yurtdışı ne fark eder?” * * * Bu “Büyük Birader” öyküsüne inanıp inanmamakta serbestsiniz, ama inanmıyorsanız bile, Türkiye’de hangi koşullarda, ne tür korkularla yazı yazıldığını varın hesap edin. Lafı, Oda TV davasına getireceğim: Orada da bilgisayarınıza yerleştirilen bir virüsün, sizi terörist ilan etmeye yeteceği kanıtlanıyor. Biliyorsunuz, iddianameye göre Oda TV, “Ergenekon örgütünün medya yapılanması”... Bu iddiayla da hemen hepsi gazeteci olan 13 sanık, 1,5 yıldır yargılanıyor. 8’i hala tutuklu...suçlama, Oda TV’cilerin bilgisayarlarında bulunan “örgüt dokümanları”na dayanıyor. Bu dosyalarda “Örgüt üyelerine, Ergenekon davasını yıpratma talimatı veriliyor.” Sanıklar ise bunlardan hiç haberdar olmadıklarını söylüyor. Bu durumda mahkeme hemen, bu dijital verileri bilirkişiye yollamalıydı, yapmadı. Mahkeme yerine sanıklar 4 üniversiteye başvurdu. “Bu dosyalar, kaydı belirsiz sahte bir adresten virüs yoluyla bilgisayarlara gönderilmiş” diye raporlar geldi. Mahkeme, “Üniversite resmi bilirkişi sayılmaz” gerekçesiyle TÜBİTAK’ı görevlendirdi. TÜBİTAK, “Virüs var” dese dava çökecekti. “Virüs yok” dese üniversitelerle ters düşecekti. 7 ay debelendikten sonra harika bir formül buldular: “Ne var, ne yok” dediler. Ama sanık avukatlarına göre, bunu derken bile, “Bilgisayarlarda uzaktan dosya yükleme özelliğine sahip zararlı yazılımlar tespit edildiğini”, “tutuklu gazetecilerin söz konusu dokümanları oluşturmadığını, değiştirmediğini, açıp okumadan sildiğini” belirttiler. Bunları söyleyen TÜBİTAK, “ancaaak...” diye ekliyor: “Bu dosyaların zararlı yazılımlar vasıtasıyla gelip gelmediğine dair kesin bir yargıya varılamamıştır.” Yani? Yani artık davaya konu dosyalar şaibelidir; delil sayılamaz. Gazeteciler suçsuzluğunu ispatlamayacaktır, mahkeme suçları varsa ispatlayacak; yoksa, dosyaları dışarıdan kimin yolladığını bulacaktır. Bulana kadar da sanıkları tahliye edecektir. * * * Geçen haftaki duruşmada rapora rağmen “Kuvvetli suç şüphesi devam ediyor” denilerek tahliye talepleri reddedildi. Yarın sabah yeni bir duruşma var. Gazeteciler bu gece sabaha kadar adliye önünde olacak. Bu kez meslektaşlarını alıp dönmek için... * * * (Not: Bir yazıyı daha telefon almadan bitirdik şükür... İnşallah önden okuyanlar beğenmiştir.)",https://www.milliyet.com.tr/yazarlar/can-dundar/eee-devlet-fazla-oldun-1595421
Can Dündar,O filmi seyrettim,15 Eylül 2012,"Ve iğrendim. Hakikaten mide bulandırıcı bir küstahlık... Tahrik için kotarıldığı aşikâr bir densizlik... Adamı çileden çıkaran bir şımarıklık... Müslüman fobili ırkçılığın son tuzağı... * * * İslam âlemini ayağa kaldıran“Müslümanların Masumiyeti” filmi, birçok tartışma ve soru işaretini beraberinde getiriyor: - İlki sanat kadar eski bir soru: İfade özgürlüğünün hududu nereden geçer? Hakaret, bu hürriyetin sınırları içinde midir? Neyin hakaret, neyin maharet sayıldığına kim, nasıl karar verecektir? Sanat adı altında kin tohumları ekilmesi ya da tersine dini koruma adına sanatın iğdiş edilmesi nasıl engellenecektir? - İnsanoğlunun uzun mücadeleler sonucu elde ettiği iki kazanım var: İnanç ve yaratma hürriyeti... Çatışması kaçınılmaz görünen bu iki hak, nasıl bir arada yaşayacak? Biri bağnazlığın, ikincisi umursamazlığın tuzağına düşmeden nasıl bir arada var olacak? - Bir başka hayret verici nokta, dünyayı ateşe vermenin bu kadar kolay olması... İki fanatik, bir arsız finansör, üç saftirik oyuncuyla milyonları tahrik etmek, kitleleri sokağa dökmek mümkün. Bunca asır kindarlığın, kan davasının acısını çekmiş yerküremizin bu kadar kontrolsüz dönmesine akıl erdirmek mümkün mü? * * * - İşin siyasi boyutuna gelince: Bingazi’deki Amerika’nın elçisinin vahşice öldürülmesi, size de “Kaddafi’nin ahı tuttu” dedirtmiyor mu? Fanatik Libyalıları Kaddafi’nin üzerine süren ve “Bana onun kellesini getirin” diyen Amerika’nın şimdi kışkırttığı bela, “Hepimiz Usame’yiz” sloganlarıyla kendisine saldırınca “Ama biz sizi özgürleştirmiştik. Nasıl oldu bu?” diye soran şaşkınlığına acımamak, “Etme bulma dünyası” dememek elde mi? - 1,5 milyarlık İslam dünyasının, “Şeytan Ayetleri yazıldı, yazanı öldürelim”, “Hz. Muhammed karikatürü çizildi; çizeni vuralım”, “İslam’a hakaret filmi çekildi, çekeni boğalım” dışında bir tepki üretememesi de üzücü değil mi? Her krizde yakıp yıkarak, tehdit edip öldürerek, kelle isteyip can alarak tepki veren kitlelerle, İslam’ın “barış dini” olduğunu savunmak mümkün mü? - Bu kadar yanlış tanındığını iddia eden, sürekli hakarete uğramaktan yakınan bir dinin, bu kitaplara, bu filmlere, inandırıcı kitaplar, gerçekçi filmlerle karşılık verememesi yazık değil mi? Tamam, küresel ölçekte film piyasasını elinde tutan bir Hollywood var, ama İslam dünyasında da Hollywood’u avucuna alacak petro-dolarlar var. “İslam o değil budur”, “Hz. Muhammed öyle biri değil, böyle biridir” diyecek bir film yapmak yerine habire yapılanı taşlamakla İslam savunulabilir mi? * * * Sağduyunun arayacağı formül belli: Sanat, insanın kutsalına saygıyı öğrenecek; inanç, sanatın sorgulama hakkını gözetecek. Sanat, inanca hakaret etmeyecek, din de inanç adına kan dökmeyecek. Görünen o ki, bu sağlanamazsa sanat da mahvolacak, din de...",https://www.milliyet.com.tr/yazarlar/can-dundar/o-filmi-seyrettim-1596609
Can Dündar,Evren’leşme,10 Eylül 2012,"Yarın 12 Eylül... Kenan Evren’in 30 yıl önceki demeçlerini Tayyip Erdoğan’ın bugünkü açıklamalarıyla karşılaştırınca Başbakan’ın sadece otoriter yönetim anlamında değil, fikriyat olarak da “Evren’leştiğini” fark ettim. Bakalım siz ne düşüneceksiniz: * * * EVREN (14 Ekim 1980-Diyarbakır): “Biz hepimiz fakir ailelerin çocukları olarak geldik. Fakirliğin ne demek olduğunu çok iyi biliriz.” ERDOĞAN (3 Haziran 2012-Şanlıurfa): “Fakirliğin nasıl bir dert olduğunu biz çok iyi biliriz.” * * * EVREN (1 Mayıs 1981 İsveç TV’sine demeç): “Yeni anayasanın ne değişiklik getireceğine Meclis karar verir. Millet ne isterse o olur.” ERDOĞAN (8 Mayıs 2012-Basına demeç): “’Başkanlık mı, yarı başkanlık mı’ kararını halkımız verir.” * * * EVREN (Financial Times’ın “Cumhurbaşkanlığına aday olacak mısınız?” sorusuna cevaben-18 Nisan 1981): “Bir şey demek için çok erken. Ama millet isterse düşünürüm.” ERDOĞAN (CNN’nin “Cumhurbaşkanlığına aday olacak mısınız?” sorusuna cevaben-7 Eylül 2012): “”Daha 2 yıl var. Ne gelir ne gider bilemeyiz. Adaylık ihtimalim olabilir.” * * * EVREN (19 Kasım 1980-Çorlu): “Bizimle hükümetin arasının açık olduğunu söylerler. Külliyen yalandır.” ERDOĞAN (6 Ağustos 2012): “(Gül’le) bizim aramızdaki hukuku bozmaya kimsenin yetkisi ve haddi yoktur.” * * * EVREN (İşkence sorusuna cevaben-18 Nisan 1981): “Güvenlik kuvvetlerinin de zaman zaman tepesi atabilir.” ERDOĞAN (İşkenceci Sedat Ay’ı neden görevden almadığı sorusuna cevaben-6 Ağustos 2012): “Kusura bakmasınlar polisimizi yedirtmeyiz.” * * * EVREN (30 Nisan 1981-Erzincan): “Bir kişi eline silah alacak, 8-10 kişiyi boğazlayacak ben onu idam etmeyeceğim, öyle mi? Asmayalım da besleyelim mi? İdam bizim dinimizde vardır.” ERDOĞAN (10 Haziran 2011): “Öcalan yakalandığında biz hükümette olsaydık asardık.” * * * EVREN (30 Ağustos 1981-Bayram mesajı): “Anarşistler, akıttıkları kardeş kanında boğulup gitmeye başlamışlardır.” ERDOĞAN (20 Haziran 2010-Kınama mesajı): “Bu hain saldırıları gerçekleştirenler, akıttıkları kanda boğulacaklardır.” * * * EVREN (14 Ekim 1980-Diyarbakır): “Bugün bazı genç bayanlarımızın, ‘modadır’ diye ayakkabı yerine çizme giymelerini ben tasvip etmem. Çünkü her çizmeden üç ayakkabı çıkar.” ERDOĞAN (10 Ağustos 2011): “İsraf değil, verim ekonomisinden yana olacağız. Arabayı değil, evi tercih et. Ama lüks evi ilave etme. Oturduğun yerde oturmaya devam et.” * * * EVREN (15 Ocak 1981-Konya): “Televizyon yayınında kısıtlamaya gittik, ‘Efendim yapılır mı?’ Canım bırak, eğlencenden yarım saat fedakârlık yap, ne olur yani? Zevk, sefa devrinde miyiz?” ERDOĞAN (14 Ocak 2011-25 Temmuz 2012): “Aksırıncaya tıksırıncaya kadar içiyorlar.” * * * Ne dersiniz? Sizce 12 Eylül bitti mi, sürüyor mu? Yargılanıyor mu, tekrarlanıyor mu? Evrenselleşiyor muyuz; Evren’leşiyor muyuz?",https://www.milliyet.com.tr/yazarlar/can-dundar/evren-lesme-1594357
Can Dündar,Takdir-i İlahi?,07 Eylül 2012,"1778’de Lizbon’da deprem olduğunda bazı din adamları “Takdir-i İlahidir bu” (“Tanrı’nın takdiridir”) demişti. Fransız düşünürü Voltaire onlara şu dizelerle cevap verdi: “Bu kurban yığınını, kanlar içinde yatan bu çocukları gördüğünüzde şöyle diyecek misiniz: ‘Tanrı cezalandırdı. Ölmeleri, suçlarının bedelidir.’ Bu çocuklar hangi suçu işlemiştir?” Tartışmaya Fransız filozofu Jean Jacques Rousseau da katıldı ve Voltaire’e bir mektup yazarak dedi ki: “Tanrı’nın iyiliğine inanmak gerek. İnsanın çektiği acılar, kendi hatalarının neticesidir.” * * * Bunlar yaklaşık 2,5 asır önce oldu. Sonra medeniyet, epey yol katetti. İnsan ihmaliyle oluşan felaketleri “Takdir-i İlahi” sayan zihniyet geriletildi. Bunun aczin ifadesi olduğu, insanlığın baş edemediği afetler, çözemediği dertler karşısında bu bahaneye sığındığı, bunun da felaketi önlemeye değil, sadece acısını hafifletmeye yaradığı anlaşıldı. İnsanlık, aklı ve ilmi keşfettikçe kul gafletinden kaynaklanan felaketleri dini referansla açıklamayı bıraktı. İbret aldı. Tedbir aldı. Çare buldu. Uygarlık böyle gelişti. * * * Sonra ne mi oldu? Yüzyıllar sonra bir gece, Afyon’da 20 günlük 25 asker, 75 yıllık el bombalarını sayarken depo infilak etti. 25 genç beden paramparça oldu. Bir bakan geldi. “Kul yapımı” bu faciaya “Takdir-i İlahi” diyerek insanoğlunun 2,5 asırda katettiği yolu bir çırpıda geri çevirdi. “Takdir-i İlahi”, canı yanan kulun, Allah’ın adaletine sığınışının ifadesidir. Maneviyat ihtiyacıdır, tevekkül hissidir. İnsanidir. Ama bir devlet adamının açıklaması bu olamaz. Voltaire’in dizeleriyle soralım bakana: “Kanlar içinde yatan bu çocuklar, hangi suçu işlemiştir ki, İlahi takdir, böyle tecelli etmiştir?” Pakistan’da sıkça olduğunu söylediğiniz şeyin, söz gelimi Finlandiya’da hiç görülmemesinin “ilahi” manası nedir? 20 günlük askere bomba taşıtmanın ilahiyatla ilgisi nedir? İlgisi varsa niye ülkeyi Diyanet değil de Hükümet yönetmektedir? * * * Afyon faciasından bir kez daha öğrendiğimiz şudur: Asıl mücadele, cehaletle medeniyet arasında... Kendi tedbirsizliğini, basiretsizliğini, aczini, Allah’a havale edip koltuğa yapışan kafayla, felaketin nedenini sorgulayan, hesabını soran, çaresini arayan, bulamazsa koltuğunu bırakan kafa arasında... Yani hurafe ile akıl arasında... Genelkurmay Başkanı’nın, inceleme sonrası merakla bir açıklama bekleyen şehit ailelerine ve kamuoyuna söylediği lafa bakın: “Konuşmayacağım. Her şey ortada...” Oysa kazaya dair hiçbir şey bilinmiyor. “Ortada olan” tek bir şey var: O ne idüğü belirsiz bombaların şu günahsız delikanlıları paramparça etmesine de, bütün yaşananlara rağmen sizin hala o koltuklarda oturuyor olmanıza da, “Allah’ın takdiri” deyip geçemeyiz. Mümin, Allah’ın iyiliğine, merhametine, hakkaniyetine inanır. İnanması zor olan, sizinkisi...",https://www.milliyet.com.tr/yazarlar/can-dundar/takdir-i-ilahi-1593045
Can Dündar,Böyle olmaz!,03 Eylül 2012,"Demiştik ki: “Medyada terör haberlerini görmezden gelmek, küçültmek başı kuma gömmektir. Çare değildir. Terör kendini göstermek için daha büyük eylemlere yönelir.” Tahmin değildi, tecrübeydi. Dünya denemiş, vazgeçmişti. Demiştik ki: “Siz haber vermezseniz insanlar kendilerinden neyin gizlendiğini merak eder. İllegal bilgi kaynaklarına ve fısıltı medyasına kulak verir. Olay, olduğundan büyük görünür.” Bu da tecrübeyle sabitti. Dün bazı kanallarda Beytüşşebap çatışması geçiştirilirken, internetteki kimi sitelerde ölü sayısı abartılı veriliyordu. Sen istediğin kadar haberleri kendi basınının “ağzına tık”, dünyanın ağzı, İçişleri Bakanı’nın torbası değil ki büzesin. * * * Bölgedeki savaş halini görmezden gelmek çare olmadığı gibi, küçümsemek de çözüme hizmet etmez. Zorlama bir özgüvenle asayiş berkemalmiş gibi yapmak, devletin zaafını örtmeye çalışmak, boşa iyimserlik yaymak, örgütü tekzibe davet eder. Hem siz inandırıcılığınızı kaybedersiniz, hem yurttaşın hayal kırıklığını perçinlersiniz. Verdiğiniz moral, misliyle bozulur. Bize düşen, halkı teskin etmek değil, ona çıplak gerçeği göstermektir. * * * Her saldırıdan sonra artık bıkkınlık veren “Terörün beli kırılacak” “Yapandan hesap sorulacak” açıklamaları yapmak, askerin gücü üzerine kararlılık destanları yazmak da işe yaramıyor. 30 yıldır habire fotokopilenen bu nafile beyanlar, dinleyende “Yine bizi enayi yerine koyuyorlar” hissi yaratıyor. İktidara düşen, bütün inandırıcılığını yitiren bu söylemden vazgeçip bunu bunca zaman neden yapamadığını ve bu günden sonra nasıl yapacağını açıklamaktır. * * * “Şehitler ölmez, vatan bölünmez” şehit cenazelerinin moral sloganı... Öfkeli halkın isyanı, sığınağı... Ama ne yazık ki, şehitler giderek çoğalıyor, vatan gitgide ufalanıyor. Her ölüm haberiyle, her genç cenazesiyle, geride kalanların kederiyle, bu kan gölü karşısında bir şey yapamamanın çaresizliğiyle yüreğimiz dağlanıyor. Vatan, nefret söylemiyle ve kardeş husumetiyle bölünüyor parça parça... * * * “Konuyu Meclis’e getirmek, terörün emrine girmektir” yaklaşımı iflas ediyor. Bu yaklaşımın asıl nedeninin, politika geliştirememiş olmanın hesabını halka vermemek olduğu ortaya çıkıyor. Meclis bu kadar can alan, el yakan bir konuyu görüşmeyecekse ne için var? Mücadele sadece dağda silahla sürdürülecekse, televizyonlarda sadece askeri uzmanlara kulak verilecekse, siyaset hiçbir şey söylemeyecekse parlamentoya ne gerek var? Kafa kafaya verip yangına su taşımayacaklarsa, kalıcı bir çözüm aramayacaklarsa o mebusları ne diye seçip gönderdi bu insanlar? * * * Böyle olmaz! Bir ülkenin dağlarından oluk oluk kan akarken siyaset boş demeçlerle, medya faciayı küçümseyen haberlerle, kitleler “Oğullarımız feda olsun” hamasetiyle oyalanamaz. Siyaset, çare üretmenin adıdır. Ve Meclis, tam da bugünler için vardır.",https://www.milliyet.com.tr/yazarlar/can-dundar/boyle-olmaz-1590893
Can Dündar,Acıyı bal eylemek,27 Ağustos 2012,"Yeter Gültekin’le birlikte Rahmi Saltuk’u ziyarete gittik geçenlerde... Bodrum’daki yazlık evine... Sivas’ta katledilen ozan Hasret Gültekin ile eşi Yeter Gültekin’in 19 yaşındaki oğulları Roni de bizimleydi. Hasret Gültekin, Madımak Oteli’nde öldürüldüğünde 22 yaşındaydı. Roni, babası boğulduktan 72 gün sonra doğdu. Babasına yapılanı bilmeden büyüdü. Sonra katliamı öğrendi, öğrendikçe herkese merakla babasını sormaya, her anlatılan anıdan kafasında bir baba oluşturmaya başladı. O gün de Rahmi Saltuk’a, tanıdığı Hasret Gültekin’i sordu ısrarla... Roni’ye babasını anlatan Saltuk, aslında kendi oğlunun acısını yaşıyordu bir süredir... O da geçen Kasım’da 21 yaşındaki oğlunu yitirmişti, bir sabah alacasında... Baran, eve 4 gibi gelmişti o gece... TKP’liydi. Bir konserden dönmüştü. Babasına “İyi geceler” dilemiş, odasına çekilmişti. 2 saat sonra kapıyı çalan polisler, Rahmi Saltuk’a binanın önünde yatan bir genci haber verdi. Uçarak aşağı indiler. Baran’dı. Rahmi Saltuk ve eşi Asuman oracığa yıkıldı. * * * Bodrum’daki evin girişinde, Baran’ın bir fotoğrafı karşıladı bizi... Rahmi ve Asuman Saltuk, evin bir köşesini ona ayırmışlardı. Her daim genç kalarak, sonuna kadar onlara gülümseyecekti. Onlardan Baran’ı dinledik sonra... Arada gözlerine dolan yaşlarla... Soframızda, 22 yaşındaki babasını yitirmiş bir oğulla, 21 yaşındaki oğlunu yitirmiş bir baba vardı. Biri, doyamadan kaybettiği oğlunu anlattı, diğeri, göremeden yitirdiği babasını sordu sohbet boyunca... * * * Türkiye burası... Genç ölüler mezarlığı... İnsan, bu dertler onmaz, bunca acıyla yaşanmaz sanıyor. Ama onuyor; yaşıyoruz. Rahmi Saltuk’un unutulmaz albümüne isim yaptığı bir Hasan Hüseyin şiiri yol gösteriyor bize: “Kanadık toprak olduk/ çekildik bayrak olduk/ döküldük yaprak olduk/ geldik bugüne... “Ekmeği bol eyledik/ Acıyı bal eyledik/ sıratı yol eyledik/ geldik bugüne...” Onlar da geldi bugüne... Roni, babası kadar iyi bağlama çalamayacağını ve her çalmaya kalkıştığında onunla kıyaslanacağını bildiği için kalıtsal müzik yeteneğini piyanoya yönlendirmiş. Yakılmış bir bayrağı yerden kaldırırmış gibi çalıyor. Rahmi Saltuk’a gelince... Sessizliğe büründü oğlunun ölümünden sonra... Ya hepten içe kapanacak ya “acısını bal eyleyip” Baran’a türküler yakacaktı. Eşinin desteği, dostlarının talebiyle yastan çıktı. 40 yıldır bize direnç aşılayan gür sesi, bu kez kendisini ayağa kaldırdı. Yeniden bağlamasını aldı eline... 1968’de İstanbul Üniversitesi işgalinde, rektörün masası üzerine bağdaş kurup Deniz Gezmiş’in talebiyle defalarca söylediği ağıtı, önceki gece Bodrum’un gözbebeği Dibeklihan’da Baran için çalıp söyledi. “Hayali gönlümde yadigâr kalan/ bir yanım deryada çalkanır şimdi...” Onu ayakta alkışlarken, acımasızca katledilen babalar, gencecik solmuş fidanlar anısına, hep bir ağızdan söyledik: “Gelir günler gelir, yaram sarılır/ böyle gitmez bir gün hesap sorulur. “Bir yanım Acem’den, Çin’den görünür/ bir yanım deryada çalkanır şimdi...”",https://www.milliyet.com.tr/yazarlar/can-dundar/aciyi-bal-eylemek-1587400
Can Dündar,Hangi defter Sayın Başbakan?,08 Ağustos 2012,"Başbakan, tırmanan şiddetin sorumlusunu buldu: Basın! Diyor ki: “Biliniz ki yazdığınız her cümle onların (yani teröristlerin) arayıp da bulamadığı bir propaganda unsurudur. Ve bilesiniz ki biz de kendi defterimizin notları arasına bunları düşüyoruz.” * * * İlk cümle, bildik terane: “Hükümetin işine yarayacak cümleler kurmuyorsan, teröristin safındasın demektir.” O halde Şemdinli’de çatışmaların 40 kilometrelik alanda, 20 gündür devam ettiğini, devletin bölgede bir türlü hâkimiyet kuramadığını, çok sayıda yerleşim yerinin boşaltıldığını, valiliğin ilde 7 bölgeyi geçici askeri yasak bölge ilan ettiğini, Başbakan TV’de “Olağanüstü Hal’i kaldırdık” diye öğünürken orada olağanüstü bir savaş hali yaşandığını yazmayacağız, öyle mi? Örgüt yararlanır diye hükümetin hatasını sergilemeyeceğiz, iktidar yandaşı kalemşorlar gibi “iliştirilmiş gazetecilik” yapacağız, göze girmek için pembe gazete basacağız öyle mi? * * * Şahin İçişleri Bakanı diyor ki: “Ülkenin olağanüstü gündemi sadece çatışma alanı ile ilgili değildir. Bu çatışma, İstanbul’da kalemle, kitapla devam ediyor. Geçimli’de atılan havan mermisiyle Ankara’da yazılan yazıların farkı yoktur.” Biz bu söylemi 12 Eylül’den hatırlıyoruz. Aynı lafları Kenan Evren’den dinlemişliğimiz vardır. Örgüt evinde ele geçirilen kitapları suç unsuru diye silahlarla yan yana sergileyen zihniyettir bu... Yazıdan korkan, ifade özgürlüğüne düşman zihniyet... Geçimli’de atılan havan, sizin güvenlik zaafınızın ve yanlış politikalarınızın sonucuydu Sayın Bakan; Ankara’da yazılan yazı da onun tescili... İkinciyi susturarak, ilkinin vebalinden kurtulamazsınız; olsa olsa Türkiye’yi, kırık dökük demokrasisinden, eski sıkıyönetim rejimine çevirerek örgütün ekmeğine yağ sürersiniz. Tarih boyu kalemi silah sayanların, meydanlarda kitap yakanların safında yerinizi alırsınız. * * * Asıl etkileyici cümleye gelince: Bu vesileyle, Başbakan’ın bir defteri olduğunu, aleyhte yazıların o deftere, herhalde sonradan hesabı görülmek üzere, “biiiir biiiir” not edildiğini, bizzat kendisinden öğreniyoruz. Herhangi bir uygar ülkede, Başbakan’ın “yazdıklarınızı ben de deftere yazıyorum” dediğine rastladınız mı? İtiraf edeyim ki, bu söylem de bana 28 Şubat’ı hatırlattı. 1997’deki o tarihi MGK bildirisinde ne deniyordu: “Medya gruplarının, Silahlı Kuvvetler aleyhindeki yayınları kontrol altına alınmalıdır.” Bu amaçla kurulan Batı Çalışma Grubu, “irtica ile mücadele” adına, asker aleyhine kalem oynatanları fişler, “deftere yazar”, kovulmalarını sağlardı. Zaman geçti, 28 Şubat’çıların “defter”i dürüldü; yerine gelenler “kontrol”ü ele geçirdi; bildiride sadece hedef faslı değişti. Son çıkışların tercümesi şudur: “Medya gruplarının Hükümet aleyhindeki yayınları kontrol altına alınmalıdır.” * * * Yazın istediğiniz deftere: Bu kafa, 28 Şubat kafasıdır. Ve demokrasiye zararı açısından, “Geçimli’de atılan havan mermisinden farkı yoktur.”",https://www.milliyet.com.tr/yazarlar/can-dundar/hangi-defter-sayin-basbakan-1578204
Can Dündar,Biz gördüğümüzde yıldızlar...,11 Ağustos 2012,"Beyoğlu’nun nostaljik ve eğlenceli barıdır “45’lik”... Daha ismiyle bizim kuşağı içeri çağırır. Yaşı 45 civarında dolaşanlar, şimdi antika muamelesi gören 45’lik plaklarla büyümüştür. “45’lik”in kapısından girince, çocukluğunuzun film afişleri, siyah-beyaz resimleri ve o cızırtılı kara tekerlekleri karşılar sizi... Onlara takılır ve gençliğinize, çocukluğunuza gidersiniz. * * * Geçen mayısta, barın kuruluş yıldönümü kutlandı. “45’lik” müdavimlerinin yanı sıra çalınan 45’liklere ses veren sanatçılar da oradaydı. Her gelen şarkıcı anons ediliyor, alkışlarla karşılanıyordu: “Seyyal Taneer!”, “Selçuk Uraal!”, “Metin Ersooy!” 70’lerin ortalarından çıkıp gelmiş gibiydiler. Ortalığı kan basmadan önceki son düzlüğüydü o yıllar Türkiye’nin... Cici Kızlar, Yeliz’ler, Tülay’lar, Berkant’lar, ilk aşklarımızın ilhamı, tanığı, yoldaşıydı. Tülay’ın dilinde “İkimiz bir fidanın güller açan dalıydık”. Güzin ile Baha’nın dediği gibi, “Gençlik başımızda duman”dı. “Olur ama bu kadarı olmaz ki/ üçümüz de onu sevmiştik.” Sevdalımızın kulağına “Bir şarkısın sen/ ömür boyu sürecek” demiştik. * * * O gece orada yeniden eski şarkıları dinleyip eşlik etmek, onları zihnimize kazıyanlarla buluşup sohbet etmek, bir hatıralar galerisinde gezmek gibiydi. Çoğu yıldızda eski bir lise arkadaşımızı görmüş gibi olduk. Hâlâ eskisi gibi canlı, neşeli olmalarından teselli bulduk. Şarkılarını, hep bir ağızdan bağıra bağıra okuyarak, emanetlerini hafızamızda sakladığımızı ortaya koyduk. Bar kapısında Yeliz’le, Tülay’la, Suna Yıldızoğlu’yla sohbet ederken Metin Ersoy’la Berkant’ın erken ayrıldıklarını gördüm. Berkant’la tanışamadığıma üzüldüm. Ardından, Berkant’ın akciğer kanseri olduğu ve durumunun kötüleştiği haberi geldi. Geçen cumartesi Semiha Yankı, Gökben, Selçuk Ural, İskender Doğan, Nil Burak’la birlikte konser verecekmiş. Hastalık ağırlaşınca sahneye çıkamamış. Hastaneye kaldırmışlar, ama yapacak bir şey kalmamış. Arkadaşı Selçuk Ural basının yeniyetmelere gösterdiği ilgiyi Berkant’tan esirgediğinden yakınıyor, eşi, bir an önce yataktan kalkıp konserlerine gitmek istediğini söylüyordu. * * * Berkant Akgürgen, 100 bin satan plağı “Samanyolu”nu söylediğinde 1968 yılıydı. Aşk, “ömür boyu sürecek, dudaklardan yıllarca düşmeyecek bir şarkı”ydı. Bendeki Berkant 45’liği ise, “Benim bütün dualarım seninle” diye başlıyordu. Hastalığını duyunca, ona bu şarkıyla seslenmek istedim. “Samanyolu”nu gençliğimizin ortasına indirip bizi yıldıza boğan o güzel sesle tanışamadığıma bir kez daha üzüldüm. Derler ki: “Biz gördüğümüzde yıldızlar çoktan kayıp gitmiştir.” Yine de biliriz ki, bazı şarkılar ömürden de çok sürecek, dudaklardan yıllarca düşmeyecektir. * * * Not: Bayram sonuna kadar izninizi rica ediyor, Ramazan Bayramınızı şimdiden kutluyorum.",https://www.milliyet.com.tr/yazarlar/can-dundar/biz-gordugumuzde-yildizlar-1579607
Can Dündar,İki yenik ordu,29 Ağustos 2012,"Bürokrasinin “milli” sıfatını yakıştırdığı iki bakanlığı vardır:Milli Savunma ve Milli Eğitim... Bu ikisi, iki büyük orduyu yönetir: Silahlı Kuvvetler ile eğitim ordusu... Ne yazık ki ikisi de, “Büyük Zafer”i, birer yenik ordu gibi “kutluyor”, bu 30 Ağustos’ta... * * * 362 general ve amirali bulunan Türk Silahlı Kuvvetleri’nde 68 general ve amiral tutuklu... Bahriyelilerin durumu daha da vahim: Muharip 48 amiralin yarısından fazlası tutuklu... Eski Genelkurmay Başkanı, “bir terör örgütünü yönetmek”ten yargılanıyor. Terfilere karar verecek Yüksek Askeri Şura’ya 2 general katılamadı; çünkü hapisteler. Şura, tutuklu 40 komutanı hep birden emekliye sevk etti. Darbe hazırlığına karıştılarsa ben hepsinin tasfiyesinden yanayım; ama Balyoz davasının nasıl çürük delillerle yürütüldüğünü gören herkes, bunun darbecileri cezalandıracak bir yargılama değil, “Silahlı Kuvvetler’in geleceğini şekillendirecek bir tasfiye” olduğu görüyor artık... Tasfiye edilenler bugün Hasdal’da üniformalarını çıkaracak ve “sivil hayat”a Silivri’de devam edecek. Etrafta muhtıra verecek asker kalmayınca muhtıra işi de “sivilleşti”. Askerin boşluğunu doldurmak için Hükümet içinde bakanlar birbirine muhtıra veriyor artık... Tasfiyenin fiili sonucunu ise BDP Eşbaşkanı Selahattin Demirtaş özetliyor: “Şemdinli-Çukurca arasındaki 400 kilometrelik alan PKK denetiminde. Ordu ancak havadan destek yapabiliyor.” * * * Gelelim diğer orduya: Dünkü Milliyet’in 1. sayfasındaki fotoğraf, oradaki tabloyu da özetliyordu aslında: Bu yıl otomatik olarak okula kaydedilen 66 aylık çocuklar, aileleri okula vermek istemediği için hastane kapısında, rapor kuyruğunda bekliyor. Ayşegül Kahvecioğlu’nun haberinden öğreniyoruz ki hastaneler çocuk parkına dönmüş. Aileler, çocukları için “Yaşıtlarından geridir” diye rapor alıp onları bu eziyetten korumaya çalışıyor. İstanbul Milli Eğitim Müdürü “Okul çağına gelenlerin yüzde 90’ı bu yıl kayıt yaptırmayacak” diyor. Yani eğitim ordusu ricatta... İstiklal Harbi’nden bu yana asker kaçaklarının ve askerden kaçmak için alınan çürük raporlarının sayısı açıklansa, yine orduda “Her Türk asker doğar” diye eğitim yaptırılır mı acaba? Savunma ordusundaki “çürük raporu” adeti, şimdi de eğitim ordusuna sirayet ediyor. Okuldan “Yaşıtlarından geridir” raporuyla kaçan çocuklar, lise sonda mezun olurken de uyduruk hastalık raporlarıyla dershaneye koşuyor. Böylece çürük raporuyla girdikleri okulun kapısından yine çürük raporuyla mezun oluyorlar. “Küçük taarruz”un bilançosu da bu... * * * Toplamda sayısı 20 milyona yaklaşan, iki dev ordudan bahsediyoruz. Türkiye’nin hep övünegeldiği savunma ve eğitim ordusundan... Komutanları yenik, neferleri ezik, “çürük” ordularla, 30 Ağustos’u kutluyoruz bugün... Köşk’teki kutlama iptal edildi. Çünkü “Başkomutan” raporlu... Ona geçmiş olsun. “Zafer Bayramı” kutlu olsun!",https://www.milliyet.com.tr/yazarlar/can-dundar/iki-yenik-ordu-1588490
Can Dündar,"Can suskun, Can paramparça",10 Ağustos 2012,"Yarın Can Yücel’in ölüm yıldönümü... Geçen yıl Datça’daki mezarı başındaki anmaya gelen iki genç, mezarına şarap dökmüştü. AK Parti Datça İlçe Başkanı da “İnançlara hakaret etmeye kalkışanlara sessiz kalacak değiliz” demişti. Durumdan vazife çıkardılar. Can Baba’nın Mehmet Aksoy imzalı mezarını kırdılar. Hıristiyan ve Yahudi kabirlerinin Müslümanlarınkiyle yan yana dizildiği “Datça hoşgörü mezarlığı”, namını yitirdi. Ama Can Baba iyi tanırdı memleketini... Başına geleceği bilmiş, “Vasiyet” şiirinde şöyle demişti: “Beni kuzum Datça’ya gömün / Geçin Ankara’yı, İstanbul’u! / Oralar ağzına kadar dolu, / alabildiğine de pahalı, / örneğin Zincirlikuyu’da/ bir mezar 750 milyona... / Burası nispeten ucuzluk, / ortada kalma tehlikesi de yok/ Hayır dua da istemez. / “Dediğim gibi, beni Datça’ya gömün/ Şu deniz gören mezarlığın orda... / Gömü sanıp deşerlerse karışmam ama!” * * * Deşmedilerse de taşını kırdılar. Sadece Yücel ailesi değil, Mehmet Aksoy da kırıldı. Ne de olsa bu, onun Kars’tan sonraki ikinci kıyımıydı. Şair’e bir “Can taşı” yakıştırmıştı oysa... Kabre arkadan güneş vurduğunda, çemberden mezar taşının ortasında, ışıktan bir cenin beliriyordu. Güneş, Can Yücel’in içindeki ışıktan çocuğu görünür kılıyordu. Çemberden mezara doğru yılankavi hareketlerle akan su da yaşamın sonsuz döngüsünü simgeliyordu. Bunu şarap kadehine benzettiler. Kırıp yok ettiler. Mezarına saldırılmış şairin parçalanan kabir heykeli, Türkiye’de sanatın geldiği yeri belgeledi. Güler Yücel, saldırıyı sineye çekmiş gibi kabri onarmaktansa, saldırganlar cezalandırılana kadar mezar taşını yaptırmamaya ve her yıl Can dostlarına açılan “Can evi”ni bu yıl açmamaya karar verdi. * * * Her toplumda mezarlara saldıracak kadar gözü dönmüş Vandallar olabilir. Önemli olan, toplum önderlerinin, ülkeyi yönetenlerin bu konudaki hassasiyetidir. Mesela Başbakan, saldırıyı kışkırtan ilçe başkanını uyarmış mıdır? Üzüntüsünü paylaşmak için Can Yücel’in eşini aramış mıdır? Hayır! Oysa daha iki ay önce Kahramanmaraş Şiir Festivali’nden Onur Ödülü almış, şiir okumaktan hapis yatmış bir Başbakan’a bu saldırının karşısına dikilmek, şairi sahiplenmek yaraşmaz mıydı? * * * Erdoğan geçen ay “İstanbul Review” dergisine dedi ki: “İfade özgürlüğünün ne manaya geldiğini çok iyi bilen bir Başbakanım. Şair Ece Ayhan’ın ‘Biz, tüzüklerle çarpışarak büyüdük’ dizesini geçmişte de birkaç kez alıntılamıştım. Dolayısıyla yeni nesillerin tüzüklerle, yasaklarla, sansürle imtihan edilmesine tahammül de, rıza da gösteremeyiz.” Can Baba’nın bu tüzük meselesine güzel bir cevabı vardır; meraklısı bilir, bilmeyen bulabilir. Özgür ifadeye tahammülü, hapisteki gazetecilere, susturulmuş yazarlara, kırık mezar taşlarına sormalı... Sansür tüzüklerini iktidar yazıyor şimdi... Yeni nesil, onlarla çarpışarak büyüyor.",https://www.milliyet.com.tr/yazarlar/can-dundar/can-suskun-can-paramparca-1579229
Can Dündar,Prens’in poposu,25 Ağustos 2012,"Gördük şükür! İngiliz Sarayı’nın popüler prensi Harry, Las Vegas’ta tatil yaparken, otel odasında arkadaşlarıyla striptizli bilardo oynamış. Kaybedip donuna kadar vermiş. Bir arkadaşı da onu cep telefonuyla görüntülemiş. Prensin çıplak fotoğrafı, önce bir Amerikan dedikodu sitesine düştü, sonra dünya basınında yayımlandı. İngiliz medyası dışında... Talihsiz İngilizler, prenslerinin poposunu göremedi. * * * Buckingham Sarayı, fotoğrafın basılması halinde Prens’in mahremiyetinin ihlal edilmiş olacağını öne sürerek İngiliz basınının özdenetim kuruluşu olan “Basın Şikâyetleri Konseyi”ne başvurdu ve fotoğrafın yayımlanmamasını istedi. İngiliz basını da tam kadro bu isteğe uydu. İsteyerek mi? Elbette hayır. Korktular. Çünkü halen İngiliz basını ağır bir soruşturma geçiriyor. Medya devi Murdock’un bir gazetesinin yüzlerce kişinin telefonunu yasadışı yollardan dinlettiğinin ortaya çıkması üzerine hem gazete, hem İngiliz medyası mercek altında... Fotoğrafların yayınını asıl etkileyen de, bu soruşturmanın yarattığı korku iklimi... * * * İngiliz basınının arsız çocuğu Sun, “çıplak Prens”i, ilk gün “temsili resim”le yansıttı, ikinci gün de “Bütün dünya gördü, bizimkilerin neyi eksik” deyip fotoğrafı bastı. İngiltere günlerdir bu ilginç konuyu tartışıyor. Hemen saf tutmak o kadar kolay değil. Çünkü: - “Dünyanın gördüğünü İngiliz’den saklamak” internet çağında bir devekuşu görüntüsü veriyor gerçekten de... Ama dünyanın görmüş olması, yanlışı doğru yapar mı? - Soruşturma korkusuyla medyanın fotoğrafı kullanamaması, dolaylı sansür sayılabilir. Ancak gazetenin telefon dinletmesi yasal mı? - “Prens, ünlü bir insan; her yaptığı haberdir” deniyor. İyi de okur meraklı diye, bekar bir adamın -açık alanda değil- özel otel odasında çekilmiş mahrem görüntüsünü yayımlamak etik mi? - Saray, iktidar gücüyle basını susturmuş görünüyor; ancak Prens de sıradan biri gibi “Basın Şikâyetleri Konseyi”ne başvurup hakkını savunamaz mı? * * * Eskiden “Basını baskıdan nasıl koruyacağız?” diye tartışırdık. Bugün “Basının baskısından nasıl korunacağız?” sorusu da gündemde... Basın özgürlüğünden taviz vermeden, iktidar baskısına geçit vermeden, kişilerin de medya karşısındaki haklarını savunmamız gerekiyor. “Prens’in poposunun fotosu” tartışması o yüzden önemli... Bu arada Prens’in çıplak fotoğrafını Saray baskısıyla görmezden gelen İngiliz basınına gülenlerin, Türkiye’de Başbakan’ın medya yöneticilerini toplayıp “Terör haberlerini küçük görün” demesinden sonra haberlerin kısalıp küçülüverdiğini görmemesi çifte standart değil mi? Birkaç çifte standart daha... - Meltem Cumbul’un kocasının kendisinden kaç yaş küçük olduğunu dert edinen habercilerin, küçük sevgilisi olan erkeklerin yaşını da merak etmesini isterdik. - Cumhurbaşkanı’nın sağlığına dair verilen ayrıntıları, Başbakan ameliyat olduğunda da öğrenebilmek isterdik. - Şehit haberlerinin bazen konser iptal ettirip bazen ettirmemesi kargaşası karşısında, kaç şehitte yas durumuna geçtiğimizi bilmek isterdik.",https://www.milliyet.com.tr/yazarlar/can-dundar/prens-in-poposu-1586353
Can Dündar,Barışın yolu,31 Ağustos 2012,"Geçen haftadan birkaç haber: Bingöl’de 7 ve 10 yaşında 2 çocuk işkence gördü. Çocukları dikenli çubuklarla dövüp vücutlarında sigara söndürenlerin 12-14 yaş arası 3 çocuk olduğu ortaya çıktı. İzmir’de okula başlayan 6 yaşındaki Umut, parkta sırtına saplanan bir kurşunla can verdi. Bursa’da bir hafta aç, susuz bırakılan köpek, zincirlendiği balkondan atlamaya kalkışınca boynundan asılı kaldı. Can çekişerek öldü. Isparta’da Nevin, kendisine tecavüz eden adamı av tüfeğiyle öldürdükten sonra başını kesip köy meydanına attı. * * * Şiddetin nasıl kılcal damarlarımıza kadar yayıldığını, çocukları, hayvanları bile esir aldığını gösteren birkaç haber... Zorbalık, gündelik hayatın bir parçası sanki: Yer, içer, çalışır, uyur, dayak yer veya dayak atarsın. Karına, çocuğuna, köpeğine, rakibine, komşuna... Evde, okulda, camide, trafikte, kışlada, maçta... Şiddet, sadece bir hak arama yöntemi değil, bir tahakküm modeli, bir yönetme biçimi burada... * * * Dağda bitmeyen çatışmalar, ardı kesilmeyen cenazeler, evet, çok boyutlu bir sorunun kanayan yarası, ama aynı zamanda toplumu kuşatan şiddet sarmalının yansıması... Kanı durduramamamızın bir nedeni de çözümden sadece “daha fazla şiddet”i anlamamız... Bir evladımız şehit düşünce diğerini cepheye gönderirsek, kana kanla cevap verirsek, “Barış” diyenleri hapsedersek, idam cezasına dönersek kan durur diye kendimizi kandırmamız... Çareyi daha fazla karakol, tank, biber gazında ve “Ağzına tıkarım o yazıları” hoyratlığında aramamız... Sorunu çözüm sanmamız. * * * Önümüzde iki yol vardı; biz hep kanlı olandan yürüdük. O yol bizi daha fazla kana ve acıya götürdü. Bugün 1 Eylül Dünya Barış Günü... Bugün, şiddetin yolundan dönüp barışın yolunu konuşmalıyız. Mademki dayakla büyüyen çocuklar, kendinden küçüklere işkence ederek başlıyor hayata... Mademki güçlüye gücü yetmeyen, zayıftan alıyor hıncını... Mademki ailedeki şiddet, oradan sokağa, dağa taşıyor, daha fazla şiddeti doğuruyor, istikbalimizi yakıyor... O halde bir an önce şiddet kültürünü yenecek, barışı inşa edecek seferberlikler düşünmeliyiz. Okulda kardeşliğin dilini öğretecek derslere, TV’de barışın yolunu gösterecek dizilere, Camide şiddeti günah diye belletecek vaizlere, Kışlada insan hakları eğitimi verecek sivillere, Kabinede “Eğer bir müminin kalbin kırarsan/ Hak’ka eylediğin secde değildir”e inanmış müminlere, Ve dünkü Milliyet gibi, savaşa karşı barış haberlerini büyütecek gazetelere ihtiyacımız var. Tabii bir de, o haberdeki gibi, “Savaşınızda ölmeye hazır değiliz” diyecek savaş karşıtlarının cesaretine... Savaşa cephe alacak, barışı savunacak gönüllülere... * * * Gandi, “Göze göz, tüm dünyayı kör eder” diyerek başlamıştı barış yürüyüşüne... Bugün savaş karşıtı Halil Savda da Uludere’den Ankara’ya tek başına 40 günlük bir yürüyüşe başlıyor; bize başta yanlış yola saptığımızı, bir de barışın yolu olduğunu hatırlatmak, yolda çoğalmak için... Öfkeyle hükmedenler varsın bilesin kılıçlarını, bölsün yurttaşlarını; biz son nefesimize dek husumete karşı dirliği, harbe karşı sulhu savunmaya devam edeceğiz.",https://www.milliyet.com.tr/yazarlar/can-dundar/barisin-yolu-1589506
Can Dündar,Bizimle oynuyorlar,24 Ağustos 2012,"Oyun, çocuk dünyasında gerçeğin yansımasıdır. Çocuk, hayatı oyun aracılığıyla algılar, büyüdükçe de oyunda öğrendiğini hayata geçirir. Anlaşılan stratejistler de öyle... Oyunla dünyayı algılıyorlar, sonra da oyunu hayata geçiriyorlar. * * * Hürriyet’te Tolga Tanış’ın Washington’dan verdiği haber, son dönem yaşananların en net izahı gibiydi. Özetleyeyim: ABD’nin 3 önemli düşünce kuruluşu, 2 ay önce Washington’da Suriye’yle ilgili bir savaş oyunu düzenlemiş. Ağustos 2012 ile Nisan 2013 arasında yaşanabilecekleri öngörmeye çalışmışlar. Muhtemel senaryolar masaya yatırılmış. Her adımda senaryo yenilenmiş. Oyunda Amerikalı uzmanlar 3 aktörün rolünü üstlenmiş: ABD, Suudi Arabistan ve Türkiye... Başta ABD ve Suudi Arabistan, Türkiye’nin krize liderlik etmesini (yani Suriye’ye tek başına müdahalesini) beklemiş. Türkiye buna ayak diremiş. “Ancak NATO ile birlikte hareket ederim” diye “oyunbozanlık” yapmış. Bunun üzerine “senarist”ler, Suriye’deki ölü sayısını ve Türk sınırına mülteci yığınını artırmış. Türkiye yine tınmamış. Sonunda “oyun kurucular”, Ankara’yı Suriye’ye askeri müdahaleye zorlayacak formülü bulmuş: Türkiye’de bombaların patlaması... Bomba için öngörülen kentlerden biri, Gaziantep’miş. Bir “oyuncu” Hürriyet’e, “Bombalamalar artınca Türkiye ekibi Suriye’ye askeri müdahaleye mecbur kaldı” demiş. “Oyun”u anladınız mı? * * * “Bu sadece bir oyun” diyenlere Amerika’nın bu konudaki sicilini hatırlatayım. 2003 yılıydı. Türkiye’yi Irak’a müdahaleye zorlayan 1 Mart tezkeresi Meclis’te reddedilmişti. Kulislerde Hükümet’in baskısına askerin direndiği söyleniyordu. İşin iç yüzü, Wikileaks belgeleri arasında çıkan 22 Mart 2003 tarihli rapordan anlaşıldı. Raporda ABD’nin Ankara Büyükelçisi Pearson şöyle diyordu: “Generallerin bu tutumu, Amerikan çıkarlarının korunması açısından engelleyicidir. Erdoğan, güçlü bir müttefikimizdir. Kendisine desteğin devamı halinde Türk hava sahasını, kara ve demiryolları ile Mersin ve İskenderun limanlarını kullanımımıza açacağını taahhüt etmektedir. Ancak Türk ordusundaki üst rütbeli subaylar tarafından sürekli engellenmek istenmekteyiz.” Raporda Amerikan çıkarlarına karşı çıkan generaller, isim isim sayılıyordu. O generallerin hepsi şu anda Silivri’de yargılanıyor. -İronik bir şekilde- bir kısmının suçu, harp oyunu oynamak. * * * Şimdi kumpanya Suriye’de... 10 yıl önceki “Irak oyunu” orada sahneleniyor. Şu farkla ki, o zaman işgale öncülük eden ABD, Irak’ta verdiği kayıplardan sonra Suriye’de elini ateşe sürmemek, kestaneleri Türkiye’ye toplatmak “oyununu oynuyor.” Ve bu kez, karşısında gönülsüz generaller yok, tersine müdahaleye hevesli bir Dışişleri var. Ankara’da Türk ve Amerikan heyetleri “operasyonel mekanizma” toplantılarına başladı. Esad sonrası Suriye tartışılıyor. Türkiye’nin sınırda tampon bölge kurmasının hazırlığı yapılıyor. * * * Geleceğimiz üzerine kanlı bir “oyun” oynanıyor. Karar verin: Birbirimize düşerek bu oyuna mı geleceğiz? Yoksa dikkatimizi “oyun kurucular”a mı çevireceğiz?",https://www.milliyet.com.tr/yazarlar/can-dundar/bizimle-oynuyorlar-1585903
Can Dündar,Gül’ün masa altı hamlesi,30 Temmuz 2012,"Çankaya sırtlarından uzun bir cadde geçer. Caddenin bir yanı Cumhurbaşkanlığı Köşkü, öbür yanı Başbakanlık konutudur. Bu iki komşu binanın sakinleri, Ankara’nın siyasi tarihi boyunca anlaşmazlıklar yaşamışlardır. Atatürk ile İnönü... Bayar ile Menderes... Özal ile Akbulut... Demirel ile Çiller... Cumhurbaşkanlığı Sözcüsü ve Gül’ün Basın Danışmanı Ahmet Sever’in dünkü Vatan’da Ruşen Çakır’a verdiği demeçle bu listeye yeni bir ikili, resmen dahil oldu: Gül ile Erdoğan... * * * Partinin kuruluş dönemlerindeki toplantılarda, Erdoğan olmadık bir çıkış yaptığında Abdullah Gül’ün masa altından onun ayağına bastığı, Başkent kulislerinin yaygın söylentilerinden biriydi. Gül’ün Köşk’e çıkmasından hemen sonra, Erdoğan’ın da kontrolden çıkmasını, birçok gözlemci, bu fren sisteminin devre dışı kalmasıyla açıklamıştı. Aynı davaya baş koymuş iki arkadaş olsalar da Gül ve Erdoğan’ın çok farklı kişilikler taşıdığı ortada... İkisinin siyasi nikahındaki “ayak basma” ritüeli de, ilerde yaşanacakların göstergesiydi sanki... Beklenen gün geldi. * * * AKP’nin Erdoğan rahat Başkan olsun diye, Gül’e Köşk yasağı koymasının, Çankaya’da “infial” yarattığı hissediliyordu. Ancak hiç dillendirilmiyordu. Sonunda Ahmet Sever, Çankaya sırtlarından Ramazan topunu patlattı ve Köşk’ün söz orucunu bozdu: “Yeniden aday olmasını engellemeye yönelik yasak, Cumhurbaşkanı’nı üzdü ve kırdı” dedi. “Gül’ün aldığı terbiye gereği aday olmayacağını” açıklayan Hüseyin Çelik ya da “Erdoğan aday olursa Gül olmaz” diyen Faruk Çelik gibi parti sözcülerini isim vermeden suçlarken 2014 için yapılan tüm hesapları altüst edecek cümleyi söyledi: “Gül, aday olabilir.” * * * Aday olacağından mı? Bence değil. Ama Gül, Ahmet Sever aracılığıyla, kendisi adına konuşanlara “Haddinizi bilin” derken, kendisini denklem dışına itmeye çalışanlara da “Ben buradayım” mesajı verdi. “Halkın cumhurbaşkanı adayları” listesinden kendi ismini birkaç ay içinde siliveren parti kaynaklı kamuoyu araştırmalarına da tavır koymuş oldu. Ne bu konuda yorum yapan Canikli, Elitaş gibi parti sözcülerinin Erdoğan’dan habersiz konuştuğu söylenebilir, ne de Ahmet Sever gibi deneyimli bir ismin, Gül’den bağımsız açıklama yaptığına inanılabilir. AKP kanadı ilk elde alttan alan açıklamalar yapsa da, danışmanlar üzerinden yürüyen bu kavga, aslında Erdoğan ile Gül’ün masa altı itişmesinin alenileşmesidir. Muhtemelen ikisi de bunu reddedecek ve “Bizi birbirimize düşürmeye çalışıyorlar” söylemini tekrar edecektir. Ancak Köşk’ün niyeti hasıl olmuş, tepki, kayda geçmiştir. Şimdi denklemde, bütün ağırlığıyla Abdullah Gül de vardır. * * * 2014’e daha iki sene var. Siyasette çooook uzun bir süre... Çankaya sırtlarından geçen caddenin iki yanından sürpriz sesler yükselmeye başladı bile... Erdoğan’a yatırım yapanlar, nikâhın sonunu görmeden karar vermemeli bence... TARİHTEN BİR SAYFA Atatürk’ün son günlerinde, yerine kimin geçeceği tartışılırken Dışişleri Bakanı Tevfik Rüştü Aras, Başbakanlıktan azledilen İnönü’ye “Sizi Washington Büyükelçiliği’ne tayin edelim” demişti. İnönü, hatıralarında bu tekliften kendisine yönelik “fitneler” bahsinde söz eder ve “Kati olarak önledim, reddettim” diye yazar. Sonra ne mi oldu? İnönü, Atatürk’ün yerine Cumhurbaşkanı oldu ve ilk icraat olarak kabinede Aras’ın isminin üzerini çizdi. Bu aralar Gül’e dış görev biçenlerin aklında olsun istedim.",https://www.milliyet.com.tr/yazarlar/can-dundar/gul-un-masa-alti-hamlesi-1574007
Can Dündar,Sivil vesayete de bir Özkök lazım,03 Ağustos 2012,"Pek az bilinir; ama Silahlı Kuvvetler’in “muhtıra” verme huyu, tarihimizin ilk dürüst seçiminin yapıldığı gece başlamıştır. Yani darbecilik, demokrasiyle yaşıttır. Ben bunun öyküsünü Orhan Birgit’ten dinlemiştim: 1950’nin 14 Mayıs’ında, yani Demokrat Parti’nin kahir çoğunlukla CHP’yi devirdiği gece, Ulus gazetesinin telefonu çalmış. Arayan Ordu Komutanı Kurtcebe Noyan’mış. Gazetedeki CHP parti müfettişi Sadi Irmak’ı istemiş telefona... Aynen şunu söylemiş: “Eğer Cumhurbaşkanı (İsmet İnönü) yeşil ışık yakarsa, seçimlere komünistlerin hile karıştırdığı iddiasıyla müdahale edebiliriz. Paşa’nın emirlerini bekliyoruz.” O gece İnönü, paşalara “Milli iradeye saygı gösterin” mesajı yollamış. Ama “can çıkmış, huy çıkmamış.” Eski Genelkurmay Başkanı Hilmi Özkök’ün tanıklığı bunu doğruluyor. DP’nin iktidara geldiği gece “Müdahale edelim” diyen zihniyetle, AKP’nin iktidara geldiği sene “Muhtıra verelim” diyen arasında hiç fark yok. Oysa geçen yarım asra sığan 3 darbe, Türkiye’ye çok şey öğretmiş olmalıydı: 27 Mayıs, 1960’larda Demirel’in iktidarını hazırladı. 12 Mart, 1970’lerde darbe karşıtı Ecevit’i parlattı. 12 Eylül, Evren’in “Oy vermeyin” dediği Özal’a yaradı. Her darbe, askerin engellemeye çalıştığını tırmandırmaktan, korkularını azdırmaktan başka işe yaramadı. Son örnek, 28 Şubat’ın Erdoğan’ın önünü açmasıdır. * * * Buna rağmen muhtemelen Org. Özkök’ün tanıklığı karşısında kimi eski silah arkadaşları, “O zaman söz dinleyip muhtırayı imzalasan, bunlar gelmezdi başımıza” diyordur. AKP, 2004’teki bir askeri müdahaleye 2007’deki gibi karşı koyamayabilir, o kadar dik duramayabilirdi. Peki sonuç ne olurdu? AKP’yi iktidara taşıyan iki dinamik, içerdeki ekonomik kriz ile dışarıdaki 11 Eylül sonrası iklimdi. Bu ikisi varoldukça müdahalenin hiç başarı şansı yoktu. Org. Özkök muhtemelen bunu gördü ve o gün frene basarak, “askeri vesayete son veren komutan” namıyla tarihe geçti. Kimileri bu sıfatı övgü için, kimileri yergi için kullanacaktır. Ama gerçek budur. Onun “müdahale”siyle iş terse dönmüş ve yargılama hayali kuranlar, yargılanır duruma düşmüştür. * * * Darbe geleneğinin bitmiş olması sevindirici... Üzücü olan iki şey var: Birincisi: O geleneğin yarım asırda sivil bilinci köreltmiş olması, askerin sigortasına alışmış kitlelerin zamanla uyuşması, demokrasi tehdit altına girdiğinde partilerin, sendikaların, derneklerin, üniversitenin, medyanın, sivil toplumun beklenen direnişi gösterememesi... İkincisi: Bugün askeri vesayet yerine inşa edilen sivil vesayette frene basacak bir “Özkök” çıkmaması; “Yargıyı kontrol altına alalım”, “Basını susturalım”, “İşkencecileri kollayalım”, “Muhalifleri içeri tıkalım”, “Uludere’den, Şemdinli’den bahsedilmesini yasaklayalım” diyen “sivil komuta kademesi”ne, başlarındaki “komutan”ın “Durun, milli iradeye saygı gösterelim, demokrasiden sapmayalım” dememesi... Tersine, vesayeti bizzat inşa etmesi... * * * O zaman cılız demokrasi nasıl ayakta duracak? Ordunun bıraktığı büyük boşluk nasıl dolacak? Karşımızdaki asıl ağır soru budur.",https://www.milliyet.com.tr/yazarlar/can-dundar/sivil-vesayete-de-bir-ozkok-lazim-1576028
Can Dündar,Bir Kontrgerilla belgesi,27 Temmuz 2012,"Ocak 1978 Terörün Türkiye’yi yakmaya başladığı dönemde, Ankara Cumhuriyet Savcı Yardımcısı Doğan Öz, soruşturduğu bazı olaylarda “kontrgerilla”nın izini buldu. İlk kez bir savcı, örgütün adını vererek bir hazırlık raporu yazdı: “Şiddet olayları, ‘anarşik eylemler’ diye nitelendirilecek kadar basit değildir. Amaç, demokrasi umudunu yok etmek, faşist düzeni yürürlüğe koymaktır. Bu sonuca ulaşmada CIA, Kontrgerilla gibi gizli örgütlerin yönlendirmesi vardır. Bunlar, devlet aygıtını geniş ölçüde kendi amaçlarına uygun şekle dönüştürerek, demokrasi düşmanı akımları iktidar yapmayı öngörmüşlerdir” dedi ve adres verdi: “Kontrgerilla, Genelkurmay Harp Dairesi’ne bağlıdır. Sivil güvenlik güçleri içinde de MİT elemanları ve 1. Şube görevlileri kullanılmaktadır. Bu çalışmalar, MHP ve kadrolarınca yönetilmektedir.” * * * 24 Mart 1978 Rapordan 2 ay sonra Savcı Öz, Ankara’da öldürüldü. Bir süre sonra İbrahim Çiftçi yakalandı. 3 savcı önünde suçunu ikrar etti. Saldırıyı ayrıntısıyla anlattı. Talimatı Ülkü Ocakları’ndan aldığını söyledi. Bahçelievler katliamından da aranıyordu. * * * 25 Haziran 1984 Çiftçi, Sıkıyönetim Mahkemesi’nde yargılandı ve 4 kez idama mahkzm oldu. Askeri Yargıtay, kararı onayladı. O aşamada Çiftçi’nin avukatı, Cumhurbaşkanı Evren’in özel kalem müdürü Üstün Dinçmen’e bir dilekçe yolladı: “Verilen ölüm cezasına rağmen gerek sanık Çiftçi, gerekse maktul Öz hakkında Milli Savunma ve Adalet bakanlıklarında bir kısım belge mevcut olup dosyaya ibraz edilmemiştir” diyerek bu evrakın ortaya çıkarılmasını istedi. Bu evraklar hiç ortaya çıkmadı, ama dilekçeden sonra Askeri Yargıtay Daireler Kurulu “keşif usule uygun yapılmadı” diye Çiftçi’nin idam kararını 7’ye karşı 8 oyla bozdu. Sıkıyönetim Mahkemesi bunun üzerine sıra dışı bir açıklama yaptı: “Çiftçi’nin Öz’ü öldürdüğü mahkememizce sabit görülmüş, ancak Askeri Yargıtay Daireler Kurulu kararına direnilemeyeceğinden, sırf bu hukuki zorunluluk nedeniyle beraatine karar verilmiştir.” Çiftçi salıverildi. * * * 13 Kasım 1996 Milliyet, “Bizi kullandılar” manşetiyle çıktı. Devletle petrol işi yapan İbrahim Çiftçi, Şule Çizmeci’ye, devletin kendilerine sahip çıkmamasından yakınıyordu: “Devleti yönetenler, sistemin açmazında ülkücüleri silahlı eylemlere itti. Bizi kullanıp ya da göz yumup kendileri için sıkıntı olmaya başladığımızda dışladılar. 12 Eylül öncesi ‘örtülü harp’ dediğimiz dönemlerden geçerek bugüne gelen devlet, ülkücülere teşekkür edeceğine, kendisini yıkmak isteyen güçlerle aynı kefeye koydu. Kırgınız.” Çiftçi’ye göre 80 sonrası Mamak’ta MİT, kendilerine salıverilme karşılığı yeni bir görev önermiş, “Sizi Güneydoğu’ya gönderelim, PKK ile savaşın” demişti. * * * 12 Temmuz 2012 Silivri’de görülmekte olan Ergenekon davasındaki tanıklığım sırasında bu olayları hatırlatıp Doğan Öz’ün “kontrgerilla raporu”ndan bahsettim. 2 hafta sonra, önceki gün mahkeme, Öz cinayetini inceleme kararı aldı; Meclis, Başbakanlık, Emniyet ve Genelkurmay’dan Öz’ün kontrgerilla soruşturmasına dair belgeleri istedi. Öldürülüşünden 34 yıl sonra, Doğan Öz’ü saygıyla anıyoruz. Onun katilleri serbestken, fikirdaşlarının “kontgerilla” suçlamasıyla hâlâ tutuklu olmasından utanç duyuyoruz.",https://www.milliyet.com.tr/yazarlar/can-dundar/bir-kontrgerilla-belgesi-1572839
Can Dündar,Robin Hood’dan Batman’a,04 Ağustos 2012,"“Batman” düşkünü değilim. Lakin “Joker” olduğunu söyleyen bir saldırgan filmin gala gecesini kana bulayınca, “Kara Şövalye’nin Yükselişi”ni merak edip gittim. Doğrusu, filmin özendirici olduğu söylenen şiddet sahnelerinden çok, o şiddeti meşrulaştırmakta kullandığı ideolojik ambalajı daha çok ilgimi çekti. * * * Biz Robin Hood nesliyiz. Zenginden alıp fakire verenleri severiz. Kralın gözünde “haydut”tur Hood; biz “kahraman” deriz. Saraya başkaldırır, yol kesip haraç alır, alkışlarız. Kâh kral sevmediğimizden kâh adaletperverliğimizden... * * * Batman, yeni neslin kahramanı... Kafa kâğıdı eski olsa da Hollywood onu yeni parlattı. Belki ana babası bir soyguncu tarafından öldürüldüğünden, belki erken yaşta servete konduğundan Robin Hood’un tersine “haydut”a düşman, paraya dost bir kahraman oldu Batman... Geçen filmde psikopat Joker’i haklayıp inzivaya çekilmişti. Ama “şiddete karşı şiddet”in Joker’leri yok etmediğini, yeni Joker’ler ürettiğini hayat gösterdi. Son filmde Joker’in yerini “anarşist Bane” almış. Büyük kentin kanalizasyonlarında lağım faresi gibi yaşayan “ötekiler”, kentin güvenliğini tehdit etmeye başlamış. Yeraltında silahlanmışlar. Polisin zafiyetini fırsat bilen “eşkiya” azmış, sakin şehri karıştırmaya, orayı burayı bombalamaya başlamış. Giderek 11 Eylül’deki gibi rejimi tehdit eder olmuşlar. * * * Filmde Batman’ın nizam için inzivadan dönüşünü izliyoruz. Hollywood nasıl bir dönem Rambo’yu emekli hayatından alıp Afganistan’da Ruslara karşı harbe soktuysa, şimdi de Batman’ı inzivasından alıp rejim bekçiliğine çağırıyor. Bir dansta güzel hırsız, Batman’ın kulağına şöyle diyor: “Bir fırtına yaklaşıyor. Buraları vurduğunda, sen ve arkadaşların, nasıl hep böyle rahat yaşayabileceğinizi sandığınıza ve bize ne kadar az bıraktığınıza şaşacaksınız.” Nitekim fırtına Fransız devrimi gibi patladığında ayak takımı ayaklanıyor, polis siniyor, hapishane kapıları kırılıyor, marketler yağmalanıyor, sermayenin tapınağı borsa basılıyor, yoksullar mala mülke el koyuyor, halk mahkemeleri kurulup dünün efendileri yargılanıyor, ölüme yollanıyor. Bir önceki kuşakta, Robin Hood yaptığında seyirciyi alkışa boğan isyan, bu kuşakta korkunç panik yaratıyor. Neyse ki Batman yetişiyor, kostümünü raftan indiriyor; tek başına ve ağır silahlı güçle isyanı bastırdıktan, düzeni yeniden kurup borsayı sahiplerine iade ettikten sonra malikânesine dönüyor. * * * Sermayeye yazılmış bir aşk mektubu, polis devleti için bir güzelleme “Kara Şövalye”... İnsan filmden çıkarken kırılgan sermayenin bunca tehdit altında olmasına üzülüyor, çapulcuların isyanına lanet ederken kolluk güçlerine iman tazeliyor; onların daha çok ve modern teçhizatla donatılmasını arzuluyor. Toplumsal eşitsizliği korumak için şiddet gerektiğine de ikna oluyor. Filme gülüp geçse de bizi bir kuşakta Robin Hood’dan Batman’a getiren ideolojik taarruza hayret ediyor.",https://www.milliyet.com.tr/yazarlar/can-dundar/robin-hood-dan-batman-a-1576492
Can Dündar,Kürt sorununda devlet hep geride kaldı,06 Ağustos 2012,"Sabah yazarı Sevilay Yükselir, A Haber’de Başbakan’a sordu: “Güneydoğu’da bölge halkının ciddi bir kısmı PKK’ya destek veriyor. Örgütü ayakta tutan bu destek kesilmeden sorun nasıl çözülecek?” Başbakan, yine medyayı suçladı. Basının terör örgütünün propagandasına alet olmak yerine hükümetle beraber çalışması gerektiğini söyledi. Olağanüstü hali kaldırdıklarından, TRT Şeş’i kurduklarından, üniversitelere Kürtçe bölüm açtıklarından söz etti. Bakanlarının, vekillerinin bölgede çalıştığını anlattı. “350 bin ton yardım kolisi dağıttık,” dedi. * * * Başbakan’ı dinlerken geçenlerde Sırrı Süreyya Önder’in konuya dair anlattığı öyküyü anımsadım: Adamı karayollarında işe almışlar. Görevi, yola trafik çizgisi çekmekmiş. Başta iyi çalışmış. Herkesten çok çizgi çekiyormuş. Ama performansı günbegün azalmış. Bir gün, sadece bir tek çizgi çizebilmiş. Müdürü çağırıp, “Ne oldu sana?” diye sormuş: “Ne yapayım, müdürüm,” demiş adam: “Kova, benden sürekli uzaklaşıyor.” * * * Hükümet de çözümden giderek uzaklaşıyor, hep geride kalıyor. 1980’lerde saldırılar başladığında dile getirilen şikâyet, Kürtçe yasağı idi. Hükümet bu yasağı nice sonra resmen kaldırabildi. O arada gündelik hayatta o hak çoktan kazanılmış, talepler değişmişti. Kürtçe kurslar açıldığında talep, okulda Kürtçe seçmeli dersti. Devlet yine başta direndi. Ona razı olunduğunda artık ana dilde eğitim isteniyordu. Ankara, “Belediye seçimlerine katılma şansı versek mi?” diye düşünürken yerel otoritenin güçlendirilmesi talep ediliyordu. Devlet bu noktaya geldiğinde, artık federasyon tartışılıyordu. Diyarbakır’a yol çizgisi çeken kova, Ankara’dan günbegün uzaklaşıyordu. * * * Tablo buyken hâlâ yardım kolisi dağıtmakla, basını Hükümet emrine almakla soruna çözüm bulunacağını sanmak, kovayı elinde taşımak yerine her seferinde ona gidip gelen fırçalı adamın çaresizliğini hatırlatıyor bana... İki önemli hata yaptı Erdoğan: Bir: Habur’dan sonra yakınındaki aklıselim sahibi Kürt siyasetçileri tasfiye etti; açılımdan, Oslo sürecinden vazgeçti. “Terörle mücadele, Meclis’te müzakere” derken, iş kızışınca müzakereyi kesti. Böylece ipleri hepten PKK’nın eline verdi. Ankara’nın politikasını âdeta Kandil belirledi. İki: Dışarıda Batı’ya fazla güvenirken, Esad’ın gücünü küçümsedi; hemen devrilip gideceğini sandı. Rejim muhaliflerine verdiği desteğin Esad’ı kızdıracağını; Şam’ın, kuzeyi Kürtlere bırakıp Türkiye ile arasına bir tampon bölge kuracağını; bunun Ankara için ciddi bir güvenlik sorunu yaratacağını öngöremedi. Barzani’yi muhatap seçince de PKK, “Muhatabın benim. Masayı kalabalıklaştırma” mesajı vermek için saldırdı. * * * Girin 15 Ağustos 1984 sonrası gazetelere bakın: PKK, 28 yıl önce ilk kez saldırdığında ne istediğini biliyordu. Ankara ise hâlâ bilmiyor; o ilk günkü şaşkınlığını sürdürüyor. Yiten canlara yanıyor, ailelerine sabırlar diliyoruz. Ancak ne yazık ki Suriye sonrası Güneydoğu’da, -hiçbir koli yardımının engelleyemeyeceği-, yeni bir döneme girdiğimizi görüyoruz. Bir an önce aklın devreye girmesini umuyoruz.",https://www.milliyet.com.tr/yazarlar/can-dundar/kurt-sorununda-devlet-hep-geride-kaldi-1577212
Can Dündar,Yeni Kürt komşumuz hayırlı olsun,25 Temmuz 2012,"Güneydoğu’dan yeni dönen bir milletvekili ile görüştüm: “Yeni Kürt komşumuz hayırlı olsun” dedi. Suriye sınırında özerk bir Kürt bölgesi oluşuyor ve Irak sınırındaki Kürt bölgesiyle, “Kürt Yüksek Konseyi” otoritesi altında birlikte hareket ediyor. “Büyük Kürdistan” hayali canlanıyor. Ve tabii Ankara’da tüyler diken diken oluyor. Başbakan’ın danışmanı Yalçın Akdoğan da “PKK’nın süreçte aktif rol oynayacağı” gerçeğini teslim ediyor. Yıllarca Baas rejimi altında kendine sığınak bulmuş PKK’nın, ilk fırsatta sınıra bayrak çekeceğini, Ankara’nın öngörmemiş olması mümkün mü? Öngöremediyse ayrı zaaf; öngörerek politika ürettiyse ayrı... Şimdi ayıkla pirincin taşını... * * * Türkiye, komşularındaki her etnik unsuru “soydaşı” sayarak hepsinin birden hakkını savunabilir, ihtilaflarda devreye girebilir, hepsine hamilik edebilirdi. O zaman, tüm komşu yüzler ona çevrilir, bölgesinde sivrilir, krizi fırsata çevirebilirdi. Ankara bunu yapacağına dindaşlık, mezhep, ırk temelli bir dış politikayı tercih etti. Erbil’deki, Kamışlı’daki gözlerin Türkiye’ye dönmesi beklenirken, Türkiye’deki gözler Erbil’e, Kamışlı’ya döndü. Şimdi, Türkiyeli Kürtleri de heyecanlandıran bir büyük gelişme yaşanıyor oralarda... * * * Bu durum karşısında Ankara ne yapıyor? - Kandil’le “düşük düzeyde” bir temas sürüyordu. Bu temasa güvenilerek, “devletin bilgisi dâhilinde” Türkiye’ye gönderilen 15 KCK’lının tutuklanması, bir kaymakamın da PKK tarafından rehin tutulması ile temas kesildi. Ramazan’da ateşkes ihtimali de gerçekleşmedi. - BDP ile AKP arasında da bir “derin temas” vardı. 3 ay önce bu temas da birden kesildi. - Barzani ile arasında nüfuz çatışması bulunan ve hâlâ tabandaki etkisini koruyan Öcalan, bu süreçte anahtar rol oynayabilirdi. Ancak Ankara, onu tecride alıp sessizliğe gömdü. - İmralı’da Öcalan’la temasın sürdüğü söyleniyor. Ancak Hükümet, (belki de ABD’nin “Öcalan’sız çözüm” dayatmasıyla) “Leyla Zana formülü”yle farklı bir yol arayışına girdi. Bu yol, BDP’nin tepkisiyle anında kapandı. BDP, “Kimse Leyla aleyhine konuşmayacak” tavrı alınca “bölünürler” beklentisi de boşa çıktı. - Erdoğan’ın buna çok kızdığı, önceki hafta sonu Diyarbakır’da anlaşıldı. BDP’li milletvekillerini de hedef alan polis şiddeti, Ankara’da biriken öfkeyi kanıtladı. * * * Şimdi tahtalara vurarak bir felaket senaryosu yazalım: Ankara, Esad’a Suriye’deki Kürtlere kimyasal silah sıkmamasını söylerken, 14 Temmuz’da Diyarbakır’da BDP grup başkanvekiline atılan gaz bombası, onu daha ağır yaralasa veya hayatına mal olsa ne olurdu? Bu konjonktürde Türkiyeli Kürtler nasıl bir tavır alırdı? Bu, hesaplanıyor mu? Yoksa herkesi yola getirdiğini düşünen Hükümet, ne yapsa Kürtleri dize getirememiş olmanın öfkesiyle mi hareket ediyor? Oysa bölgede yepyeni bir denge oluştu. Erdoğan ya hepten şahinleşip Köşk’ü alacak, ama bölgeyi kaybedecek. Ya da İçişleri Bakanı’nı görevden alıp baskıcı politika yanlışından dönecek. Bu karar, hepimizin akıbetini belirleyecek.",https://www.milliyet.com.tr/yazarlar/can-dundar/yeni-kurt-komsumuz-hayirli-olsun-1571902
Can Dündar,Olimpiyatın erdem dersleri,28 Temmuz 2012,"Londra Olimpiyatları’nın açılışını izlerken, İngilizlerin gösteri sanatlarındaki dehasına, koreografi ve reji ustalığına bir kez daha şapka çıkardım. Hayal güçlerine, özgüvenlerine, vefakârlıklarına, mizah duygularına, tarih algılarına da... İnsanlığa şunu söylediler: “Tarih boyu size çok şey kattık: Sizi tarım toplumundan, sanayi çağına çıkarttık. Hayallerinizi biz kurduk, şiirlerinizi, masallarınızı biz yazdık. Filmlerimizi izleyip şarkılarımızı dinlediniz. O yüzden hepiniz biraz İngilizsiniz.” Bu iddialı mesajı öyle sevimli bir görkem içinde sundular ki, ayrı kıtalarda şovu izleyenler rahatsız olmak şöyle dursun, kendilerini anlatılan tarihçenin içinde bulup mutlu oldular. * * * Neyinle övünüyorsan, biraz da o’sundur. İngilizler, tarihti o gece; gelenekti, kültürdü, sanattı, edebiyattı, müzikti, spordu, gençlikti, yenilikti. Stadın pastoral ortamını 5 dakikada bir endüstri kentine dönüştürerek sanayi devrimini sergileyişleri, bunu kadın hareketiyle ilişkilendirip Shakespeare’in “Fırtına”sından bir bölümle bezeyişleri, sosyal devlete, özellikle de çocuk sağlığına verdikleri önemi, ışıklı battaniyelere sarınmış çocuklarla gösterişleri, o sırada Peter Pan’dan, Marry Poppins’e, 101 Dalmaçyalı’dan Harry Potter’a kadar yarattıkları çocuk edebiyatı kahramanlarını sahneye getirişleri, Beatles’tan Queen’e, Pink Floyd’dan Arctic Monkeys’e müzik tarihini sahneleyişleri, “Hey Jude”u insanlığın milli marşı gibi söyletişleri, Kraliçe’yi James Bond’la klipte oynatıp stada paraşütle inmiş gibi gösterişleri muhteşemdi. * * * Bu harikulade gösteriye, ders niteliğinde erdemler serpiştirilmişti: Mesela, eski madalya sahiplerinden gençlere devredilen bir meşalede sembolize edilen vefa duygusu; geleneğe sadakat, yenilere fırsat... Mesela, sağır bir davulcuda ya da engelli çocuklar korosunda açığa çıkan toplumsal şefkat... Mesela, farklılıklarından dövünmeyen, farklılıklarıyla övünen, farklı ırk, cins, uyruktan insanı kucaklayıp içine alabilen, hoşgörülü bir toplumsal hüviyet... Bu kolektif kimlik duygusu, en çok finalde ortaya çıktı. Olimpiyat meşalesini kimin getireceği merak edilirken, Simurg efsanesindeki gibi, beklenen şeyin aslında her bir ekibin elinde, herkesin gözü önünde, azar azar stada getirildiği ve finalde meşalenin onların yardımıyla ateşlendiği gösterildi. “Biz” değil, “siz” mesajı verildi. Şu ana kadarki en gösterişli açık hava şovu olmasının yanı sıra, içeriğiyle de etkileyiciydi. * * * Muhtemel İstanbul Olimpiyatları’nın açılış töreni hayaliyle karşılaştırarak izledim. Ve sordum içimden: “Sınıfsız, imtiyazsız, kaynaşmış bir kitleyiz” anlayışının yerine çoğulcu bir anlayışı koyabilecek miyiz? “Kökleriyle övünürken kendiyle dalga geçebilen, hatalarıyla hesaplaşabilen, farklılıklarını sahiplenen, sadece gürbüz çocuklarına değil, engellisine de yer açabilen, maharetli, merhametli bir kitleyiz. İşte şarkılarımız, yazarlarımız, birikimimiz. İşte gençlerin sesine kulak veren, komplekssiz yöneticilerimiz” diyebilecek miyiz? Olimpiyatları alırsak mı bu olgunluğa ulaşacağız? Yoksa bu olgunluğa ulaşınca mı olimpiyatları alacağız?",https://www.milliyet.com.tr/yazarlar/can-dundar/olimpiyatin-erdem-dersleri-1573165
Can Dündar,Kral’ın gözleri,01 Ağustos 2012,"Son Hitit kralının heykeli, Hatay yakınlarında bulundu. 3 bin yaşındaki bu bukleli saçlı, sakallı kralın bir elinde mızrak var, bir elinde başak... Yani halkına “Hem üret, hem savaş” diyor. Kralın asıl çarpıcı yeri ise gözleri... Özel taştan yapılma, kocaman, kara gözler bunlar... Dehşetle açılmışlar. İnsan, bunca kudretli bir kralı onca dehşete düşüren şeyin ne olduğunu merak ediyor. Ben, en kötü ihtimali düşündüm: Acaba 3 bin yıl önce de bu topraklarda ekmekten çok mızrak taşınmasından mı? Üretmekten çok savaşılmasından mı? Tanrıların kendi yarattıkları vahşete şaşmasından mı? * * * Malatya’da bir Alevi aileyi sahur vakti davulla taciz edip mahalleyi ayaklandıran 25 yaşındaki davulcu Radikal’e, “Bu benim davam değil, İslam davası” diyor ve ekliyor: “O aile buradan gidecek!” Bu bireysel tehcir kararını okuyanın, eski bir Hitit kralı gibi gözlerini dehşetle açmamasına imkân var mı? “Münferit olay” diyorlar. 7 günde, çoğu çocuk 150 Alevi’nin katledildiği katliamı yaşamış bir ülkede, farklı bir dini yayıyor diye 3 yayıncının boğazı kesilerek öldürüldüğü bir kentte, adamın biri “Bu İslam davasıdır” diye davul çaldı mı, kimse onu “münferit” sayamaz. Buna, tarih manidir. Hele öfkeli kitleler mahallelinin evine saldırmışsa, camı taşlamışsa, kapı önünde tekbirler getirip tehditler savurmuşsa, akla “Madımak” gelir anca... Acaba çoluk-çocuk kıstırdıkları biçare ailenin kapısı önünde haykırarak İstiklal Marşı okuyanlar, “Kahraman ırkıma bir gül, ne bu şiddet bu celal” derken, ellerinde salladıkları bayrağın neden bu ırka bir türlü gülmeyip hep böyle hiddetlendiğini de anlamış mıdır? * * * Diyanet İşleri Başkanı Mehmet Görmez, baskılardan üzüntü duyduğunu söylemiş, “Gerekirse gider, evlerin önünde beklerim” demiş. Alkışlanacak bir çıkış. Elbette bunu daha evvel söylemesini, hatta hakikaten gidip Malatya’daki evi ziyaret etmesini, Adıyaman’da, Aydın’da Alevi evlerini işaretleyen kırmızı çarpıları birer birer silmesini isterdik. İyi niyetli yöneticilerin kişisel jestleri elbette önemlidir, ama linç kültürünün çözümü sadece buna bırakılamaz. Kalıcı çözüm, Diyanet İşleri Başkanı’nın Alevi kapılarını beklemesi değil, Diyanet kapısında Alevileri bekletmemesidir. Alevilere Diyanet’te temsil imkânı sağlaması, Cemevi’nin ibadethane olup olmadığı kararını onlara bırakmasıdır. Onlara “Burası benim de vatanım. Bu, benim de devletim” dedirtmenin yollarını bulmasıdır. Bu da, saldırganları cezalandırmaktan, tehcir telkinlerine karşı onlara eşitlik hakkı ve hakkaniyet hissi vermekten geçer. Bunun için de eşitlik fikrini içselleştirmiş bir idare gerekir. “Kılıçdaroğlu biliyorsunuz Alevi” diye lafa giren, “Önemli olan boy değil, soy” diyen bir Başbakan’la bu mümkün müdür? Diyanet İşleri Başkanı o evleri korumak istiyorsa, asıl Başbakanlık kapısını beklemeli ve başta Erdoğan’ın mezhep ayrımcısı söyleminin üzerine çarpı çizmelidir. Biz, başak yerine mızrak tutan eli yücelttikçe, geleceğe de sadece, kendi yarattığı vahşete dehşetle bakakalmış kral heykelleri bırakabileceğiz korkarım.",https://www.milliyet.com.tr/yazarlar/can-dundar/kral-in-gozleri-1575139
Can Dündar,"CHP İstanbul’u alırsa, Türkiye’nin kaderi değişir",18 Temmuz 2012,"Şimdi hedef İstanbul! Kurultay bitti. “Şimdi CHP, iktidar yürüyüşüne başlayacak” deniliyor. Ana muhalefet, iktidarı hedefler elbet... Ama Türkiye’de iktidar kapısının kilidi İstanbul’dur. Başkent’e sıçrama tahtası odur. İstanbul’u alan, Ankara’ya kurulur. * * * AKP’nin Cumhurbaşkanlığı seçimi yaklaşırken baskıyı giderek artırması, her gün yeni bir kesimi karşısına alması, muhalif cepheyi büyütüyor. Kamu emekçileri, öğretmenler, trafik keşmekeşinden yılgın şoförler, sınav skandallarından bezmiş öğrenciler, İstanbul’da ciddi bir nüfus oluşturan Kürtler, ayrımcılığa, aşağılayıcı açıklamalara kızgın Aleviler... İçki kısıtlamalarından şikâyetçi işletmeciler... Festivallerine müdahale edilen gençler... “3 çocuk dayatması, kürtaj-sezaryen yasağı”ndan müşteki kadınlar... Şehir tiyatrolarının kapatılmasına direnen sanatçılar... Hayat tarzlarının tehdit altında olduğunu hisseden yurttaşlar... Otoriter yönetimden kaygılı işadamları... İstanbul, esaslı bir Türkiye minyatürü olarak, tüm bu rahatsızlıkları bünyesinde barındırıyor. * * * Son köprü krizini bu listenin başına eklemek gerek. Köprünün tamirinden ziyade, merkezi ve yerel yönetimin, krizi yönetmedeki beceriksizliği, İstanbul’u tarumar etti. “Şehri terk edin” çağrısına ilkin belediye başkanının uyması, en zor anda İstanbul’u sahipsiz bırakması, ilk elde alınabilecek tedbirlerin geç kalması, öfkeyi katladı. Böyle bakınca İstanbul, teslim alınmayı bekleyen bir kale gibi duruyor. İş, bu potansiyeli şehri devralacak bir seferberliğe dönüştürebilmekte... Bu da, ayırt etmeden tüm muhalif kesimleri kapsayacak, geniş bir cepheyle mümkün olabilir ancak... CHP gerçekten “parti içinde mücadele”den “parti için mücadele” zihniyetine geçebilirse, örgütlü güçle İstanbul hedefine kilitlenebilirse, belki de seneye sonbahara alınacak yerel seçimde bir taşla birkaç kuş vurabilir: Erdoğan’ın tırmanışını durdurup moralini bozabilir. Çok önemli bir rant kapısını kapatabilir. Kendi iktidarı için büyük bir adım atabilir. * * * Başbakan’a laf yetiştirme, habire şikâyet etme vakti geçti. Şimdi ortada somut bir hedef var: Hükümet’e ilk yenilgiyi tattıracak, Başkent kapısını zorlayacak bir hedef... Erdoğan, iktidara o kapıdan geçip geldi. Hatırlatmakta yarar var: 1989’da İstanbul’da sol oyların toplamı yüzde 48’di. 1994’te CHP-SHP ve DSP, ittifak yapmak yerine, yüzde 34’lük oyu bölüşünce Erdoğan yüzde 25’le aradan sıyrılabildi. 2009’da Kılıçdaroğlu, CHP’nin oyunu yüzde 37’ye taşıdı. AKP ile fark, yüzde 8’e indi. Geçen 3 yıldaki yıpranma payı hesaplanırsa, CHP için İstanbul’u almanın hayal olmadığı anlaşılır. İki şey lazım: En geniş mutabakatı sağlayabilecek bir aday... Ve farklılıklardan çok ortaklıkların vurgulanacağı, tüm muhalefetin ortak hedef için bir araya toplanacağı bir dayanışma ruhu... Bununla sadece İstanbul’un değil, Türkiye’nin kaderi değişebilir. ————————————— NOT: 15 Temmuz Pazar günkü yazımda Ergenekon duruşması sırasında kolyesinin koptuğunu söylediğim sanık, Fatma Yüksek değil, Fatma Cengiz olacaktı. Düzeltir özür dilerim.",https://www.milliyet.com.tr/yazarlar/can-dundar/chp-istanbul-u-alirsa-turkiye-nin-kaderi-degisir-1568869
Can Dündar,İşte Ergenekon bu!,11 Temmuz 2012,"Önceki gün Ergenekon davasında tanık olarak ifade verdim. Bugün de devam edeceğim. Silivri notlarını ayrıca yazacağım. Önce şu son salıvermelerden bahsedelim. * * * Davaya davet gerekçem, Celal Kazdağlı ile birlikte 1997’de yazdığımız “Ergenekon” kitabıydı. Mahkeme heyeti, Ergenekon davasının açılmasından 10 yıl önce, bu ismin deşifre edilmesinin sırrını soruyordu. Bunu dilim döndüğünce izaha çalıştım. Ama kitapta yazdığımız örgütle, salonda yargılanan “örgüt”ü aynı yapı olarak görmediğimi belirttim. Süren Ergenekon davasında, mazideki bazı karanlık işlerden sorumlu tutulan isimlerin yanına, mevcut hükümete karşı muhalefet örgütlemeye çalışan, birbiriyle alakasız isimler de konmuş, hepsi topluca aynı örgütten suçlanmıştı. Biz ise kitapta, 12 Eylül öncesinde ülkücülere, Türkiye’yi darbeye taşıyacak suikastlar yaptıran, sonra da onlara “ömür boyu kollama” sağlayan bir derin yapılanmadan söz ediyorduk. Sonradan bazı ülkücüler, “Devlet bizi kullanıp attı, sözünü unuttu” diye yakındıysa da o derin yapı, verdiği sözü büyük oranda tuttu. Kısaca hatırlatalım: * * * Abdullah Çatlı, 12 Eylül’den sonra, 7 TİP’li gencin katledilmesinin baş sorumlusu olarak resmen aranmakta iken, (eşinin tabiriyle) “kollanmak amacıyla” yeşil pasaport verilip yurtdışına çıkarıldı. Öldüğünde yanında bir milletvekili vardı; arabasını bir emniyet müdürü kullanıyordu. Haluk Kırcı’nın idamı, (yine Çatlı’nın eşinin Meclis’te verdiği ifadeye göre) “Çatlı’nın isteğiyle” durduruldu. TİP’li 7 gencin katliamı davasının 1 numaralı sanığı, 7 kez idama mahkum olduğu halde, 1 yıl yattıktan sonra “yanlışlıkla” salıverildi. Tekrar yakalandığında da 13 yıllık cezasından 10 yılı silindi. Nikah şahidi, dönemin Erzurum Valisi Mehmet Ağar’dı. Abdi İpekçi suikastının kilit isimlerini de unutmayalım: Mehmet Şener, zamanaşımıyla kurtuldu. Yalçın Özbey, yakalandığı Belçika’da Türkiye’nin iade talebi gecikince salıverildi. Oral Çelik, dosyasındaki bir evrak kaybolunca ve İçişleri Bakanlığı, kendisini teşhis eden tanığın korunma talebini karşılamayınca tahliye edildi. Mehmet Ali Ağca, Maltepe Askeri Cezaevi’nden kaçırıldı. İsa Armağan ise Balgat katliamından idamlıktı. O da Mamak Askeri Cezaevi’nden kaçırıldı. * * * Önceki gün biz Ergenekon duruşmasında, 12 Eylül öncesi kanlı eylemlerde kullanılan bu isimlerin, derin devlet tarafından nasıl kurtarıldığını anlattığımız kitabı konuşurken, dışarıda 12 Eylül öncesi kanlı eylemlerde kullanılan bazı isimlerin daha, devlet tarafından kurtarıldığını bilmiyorduk. Hükümet, MHP ile anlaşarak, son anda yeni yargı paketine eklediği bir “özel düzenleme”yle “son kalanlar”ı da kurtardı. 7 TİP’li katliamının hükümlüleri Ünal Osmanağaoğlu ile Bünyamin Adalı tahliye oldu. Osmanağaoğlu böylece Kemal Türkler‘in öldürülmesi davasından da zamanaşımıyla kurtuldu. CHP Nevşehir İl Başkanı Zeki Tekiner’i öldürmekten hüküm giyen Mehmet Kehya ile “solcu emniyet müdürü” Cevat Yurdakul’u öldürmekten mahkum olan Muhsin Kehya da tahliye bekleyenler arasında... * * * İşte asıl Ergenekon budur. Devlet sözünde durmuştur.",https://www.milliyet.com.tr/yazarlar/can-dundar/iste-ergenekon-bu-1565870
Can Dündar,Cesur gazeteciler yeter mi?,23 Temmuz 2012,"Bugün bizim bayramımız. Basında sansürün kaldırılışının yıldönümü... 24 Temmuz 1908’de Meşrutiyet’in ilanından sonra, eski alışkanlıkla gazetelere giden sansür memurları “Basın hürdür, sansür edilemez” denilerek geri çevrilmişti. O gün gazetede ne yazacağına, gazeteciler karar vermişti. * * * Geçen 104 yılda iktidarlar, sansür memuruna iş bırakmayacak, sansürü ustaca saklayacak, daha kalıcı denetim mekanizmaları kurdu. Bunların en önemlisi, “iktisadi sansür”dür. Yani, devletle işi olan medya patronunu mali kıskaca alıp susturma yöntemi... Yayın yönetmenlerine patrondan gelen “Aman o bakana dokunmayın, onunla işimiz var” telefonu ya da bakanlardan gelen, “O manşetle, sizin patronun kredi talebini tehlikeye attınız” mesajı, gizli sansürdür. Diğer bir yöntem, yazma cesareti gösteren gazeteciye baskı yapıp diğerlerine “Sen de yazarsan sonun böyle olur” deme yöntemidir. Özdenetimle, sansür memuru, yazarın beyninde görev yapar hale gelmiştir. Resmi sansürün kaldırılışının 104. yılında, bu yeni sansür yöntemleriyle nasıl baş edeceğimizi düşünmeliyiz. * * * CHP lideri Kılıçdaroğlu, kurultayda gazetecileri, aydınları dik durmaya, korkmadan yazmaya çağırdı. Yazalım yazmasına da, bize “Dik dur” diyen CHP, dik duruşu yüzünden saldırıya uğrayan, yargılanan, hapsedilen, işten çıkarılan gazetecilere hakkıyla sahip çıkabildi mi? Kaldı ki, ifade özgürlüğü mücadelesi, sadece gazetecinin onuruna, aydının cesaretine bel bağlayarak yürütülebilir mi? Hepimiz içeri girsek, baskı ve sansür alt edilebilir mi? * * * Sadece CHP değil, diğer partiler de medyadan yakındığı halde, ortaya alternatif bir medya politikası koyamıyor. Oysa onlardan beklenen, “Sen yürü, arkandayız” türünden bir cesaret telkininden ziyade, cesarete gerek bırakmayacak kadar geniş özgürlük alanı açacak politikalar geliştirmeleridir. Yarın iktidara geldiklerinde, “Mademki medya, iktidar kimdeyse onun borusunu üflüyor, biraz da biz kullanalım” demeyecekleri ne malum? Bunun garantisini nasıl verecekler? Medyada tekelleşmenin önüne nasıl geçecekler? Gazete sahiplerinin devletle işlerinin, yayın politikasına yansımasını, hükümet müdahalesine kapı aralamasını nasıl önleyecekler? Otosansürle nasıl baş edecekler? Yazarların, fikirlerinden ötürü hedef olmaması, işsiz kalmaması için ne tür yasal korunaklar önerecekler? Medyada sendikalaşmayı nasıl diriltecekler? Basın İlan Kurumu’nu, RTÜK’ü, Muzır Neşriyat Kanunu’nu, internet yasaklarını, devlet sırlarını ne yapacaklar? Türkiye’yi basın özgürlüğünde dünyanın yüz karalarından biri konumundan nasıl çıkaracaklar? “Halkın haberdar olma hakkı”nı nasıl güvenceye alacaklar? Daha demokratik bir yayıncılık ortamı ve özgür bir fikir iklimi için, sermaye sahibi olmayan fikir sahiplerine yönelik, müdahaleci olmayan bir destek politikaları var mı? HHH Aydın, her koşulda, tek başına da olsa dik durmalıdır. Bu, doğru. Ama ona cesaret telkin eden lider de, o cesareti güvenceye alacak, hatta o cesarete gerek bırakmayacak politikalar üretmelidir. Hapisteki gazeteci dostlara, iyi bayramlar...",https://www.milliyet.com.tr/yazarlar/can-dundar/cesur-gazeteciler-yeter-mi-1570957
Can Dündar,Bodrum politika kokuyor,20 Temmuz 2012,"Demir parmaklığın gerisindeki adam, Türkiye’nin en popüler tatil beldesinde 13 yıldır başkanlık yapıyor. 100 milyonlarca dolarlık yatırımların altında imzası var. Bugüne dek adı yolsuzluğa karışmamış. DP’den seçilmiş, ama CHP kökenli... Aileden zengin... Bodrum’u Akdeniz’in gözbebeği haline getiren isim... Hele bu yıl... Trafiğe kapatılan, yayalara açılan alanlarıyla, kabloların yeraltına taşınmasıyla Bodrum, “yürüyerek de güzel” hale gelmiş. Her taraf, “Başkanımızı geri istiyoruz” pankartlarıyla dolu... Nereye gitseniz sohbet konusu bu... Popüler Belediye Başkanı Mehmet Kocadon’un tutuklanmasıyla, Bodrum, Ankara’dan beter politize olmuş.  Cezaevine doğru “Madem buradayız, Başkan’la konuşmalıyız” deyip Baskın Oran hocamla Muğla’nın yolunu tutuyoruz. Muğla 48 derece... Adliye binasında görüştüğümüz savcı, “48” rakamını gösterge tablosunda görüp fotoğrafını çektiğini söylüyor. Masasında dosyalar yığılı... Yeni yargı paketiyle tahliye talep edenlerin dosyaları bunlar... Muhtemelen aralarında Bodrum Belediye Başkanı da var. Savcının izniyle Muğla E tipi Kapalı Cezaevi’ne geçiyoruz. Geniş, yeşil bir bahçe içindeki iki katlı kışla tipi bu cezaevinde sıkı aramalardan geçip küçük bir odaya alınıyoruz. Odada 4 görüşme bölmesi var. Her birinin karşısında çift cam ve demir parmaklıklı birer küçük pencere... Yanı başında da bir telefon... Az sonra Başkan Kocadon beliriyor karşı pencerede... Telefonlara sarılıp sohbete başlıyoruz.  “Çete reisi?” Kocadon, kırmızı gömleği içinde sahilden gelmiş gibi... Beni sevinçle karşılıyor. Gayet moralli ve iyi görünüyor. Bolca kitap, gazete okuyormuş. Avluda akşamları basketbol oynuyorlarmış. “Liderleri” olmakla suçlandığı bazı “çete üyeleri”ni orada tanımış. Birinin çocuğunu tedavi ettirmiş. Gelip gideni, arayıp soranı bol... Bodrum halkının ve esnafının desteğinin farkında... “Çete reisi olan bir adamın arkasında bu kadar destek olur mu? Yollarda benim gibi korumasız gezebilir mi” diyor. Önemli olanın halkın vicdanında aklanmak olduğunu söylüyor. Coşkuyla Bodrum için yaptıklarını anlatıyor. Bunca büyük ihaleyi ismine gölge düşürmeden yaptıktan sonra bir küçük pazaryeri ihalesinden suçlanmasının ağırına gittiğini ekliyor. Suçlandığı konularda Danıştay’ın kendi lehine kararları olduğunu hatırlatıyor.  “Erdoğan’la ortak noktamız” İçerde olmasının nedeni, herkesin söylediği gibi AKP’ye girmeyi reddetmesi mi? O konuya girmiyor. Sadece şunu söylüyor: “Tayyip Bey’le bizim bir ortak noktamız var: İkimiz de imkansızla mücadele ederek imkansızın mümkün olduğunu gösterdik. İnsanlara umut verdik.” Asıl ağırına giden, tutuklanma şekli ve kolunda polislerle yolda, halkın önünde yürütülmesi olmuş. Kemer Belediye Başkanı’nın benzer bir nedenle gözaltına alındığına, ama tutuksuz yargılandığına dikkat çekiyor. “Bizi tutukladılar... Hem de öyle bir şekilde...” derken buruk... “Neyse, bunu da yaşamak varmış” diye ekliyor. Yeni paket doğrultusunda tahliye beklediğini söylüyor. Ne var ki, görüşmemizden hemen sonra tahliye talebi reddediliyor. Belediye başkanlığının da tehlikede olduğu, görevden alınabileceği söyleniyor. Acaba o mu, yoksa Bodrum mu cezalandırılıyor? “Sahipli dudaklar!” İddianameyi okudum. Diğerleri gibi; baştan sona ihbarlar ve telefon tapeleri... İddianame, bir erotik roman girişini andıran diyaloglarla başlıyor: Hüseyin: “Niyazi!” Niyazi: “Efendim?” Hüseyin: “Ya kardeş niye cevap vermiyon?” Niyazi: “Meşguldüm ya... Buyur canım, dinliyorum.” Hüseyin: “Valla öpecem yanaklarından, dudaklarından.” Niyazi: “Dudaklarımdan mı?” Hüseyin: “Hıı...” Niyazi: “Benim dudaklarım sahipli kardeşim.” TV’ye demeç jesti? Peşinden akçeli konular başlıyor. İddialardan biri şu: Vural Öger’in Bodrum’daki otelinde kaçak yapılaşma var. Bununla ilgili soruşturma yürüyor. Ama Başkan, işlem yapmaya giden zabıtayı geri çektiriyor. Üstelik Öger’le otelinde yemek yiyor. Onun “jest olsun diye” ayarladığı Alman TV kanallarına demeç veriyor. Otelin çamaşır yıkama işini yapan şirkete de ortak olduğundan haksız menfaat sağlıyor. Halbuki başkanın avukatlarına sorarsanız belediye otele, kaçak yapılaşma nedeniyle para cezası kesmiş, yıkım kararı alıp savcılığa suç duyurusunda bulunmuş. Hukuken ihtilaflı bir yapının sahibiyle o yapıda yemek yemek etik görünmüyor pek... Ama bu, bir belediye başkanını “çete lideri” ilan etmeye yeter mi? İfade vermek için hazır beklerken polislerce derdest edilip cuma günü cemaatin önünden yürütülerek götürmeye yeter mi? 2 aydır tutuklu olmasına, görevden alınmasına yeter mi? Ve belediyede işi olanlar söylesin: Yolsuzluk ihbarları hep muhalif belediyelere mi gelir? İktidar belediyeleri çöpsüz üzüm müdür? Bir haritanın belgelediği... 3 hafta önce Radikal’de yayımlanan haritaya dikkatinizi çekmek isterim. Radikal, son 5 yılda AKP iktidarının belediyelerdeki yolsuzluk operasyonlarının haritasını çıkarmış. Ne hikmetse bu harita, AKP’nin seçimde kaybettiği yerlerin haritasıyla tıpatıp aynı... Buna göre yolsuzluk operasyonlarında en büyük darbeyi, kıyı şeridi ile Güneydoğu yemiş gibi görünüyor. İzmir’den Muğla’ya, Bursa’dan Çanakkale’ye, Diyarbakır’dan Hakkâri’ye yerel yönetimlerin tam bir müfettiş kuşatmasına alındığı anlaşılıyor. Bunun tesadüf olduğuna inanmamız mı bekleniyor?",https://www.milliyet.com.tr/yazarlar/can-dundar/bodrum-politika-kokuyor-1569764
Can Dündar,6 adımlık bir odada 6 saat,13 Temmuz 2012,"Bir Vah Gogh tablosunun içinden geçer gibi, yüzünü güneşe dönmüş ayçiçeği tarlalarını yararak yaklaşıyoruz Silivri’ye... Bir tepeyi aşana dek, kendini göstermiyor cezaevi... Sonra birden jandarma kontrol timi yolu kesiyor. Ayçiçeklerinin yerini dikenli teller alıyor. Ve aniden toprak, betona dönüyor.  Neye şahidim? Yol boyu Ergenekon davasında tanıklığa neden çağrıldığımı düşünüyorum. Davete sebep Ecevit’in hastalığına dair röportajımız mı? “Ergenekon” kitabımız mı? Konuya ilişkin yazılarım mı; bilmiyorum. Ama rahat değilim; gerginim. Yaz ortası tatili kesip takım elbiseyi giymiş, gelmişim. İçerdekilerin bir kısmı yıllarca Ankara’da birlikte gazetecilik yaptığım meslektaşlarım... Birkaçı arada söyleştiğim haber kaynağım... Çoğu, hiç tanımadıklarım... Bir kısmı ise aleyhlerine suçlayıcı yazılar yazdığım, siyaseten hesaplaştığım isimler... Bazılarının bilgisayarında bulunan “vatan hainleri” listesinde adım çıkmış. Kimine göre “2. Cumhuriyetçi”yim, kimine göre “Soros’un adamı” ya da “Alman ajanı”... Şimdi “dostlar” ile “hasımlar” bir “torba dava”da bir araya kıstırılmış, silahlı terör örgütü kurmaktan yargılanıyor. Yargılandıkları davanın adı, bizim 15 yıl önce kitabını yazdığımız örgütle aynı... Susurluktan sonra “Sorumlular yakalansın, yargılansın” diye kampanya açmışız. Sonra gün gelmiş yeraltından bombalar çıkmış, suçladığımız kimi isimler yakalanmış, dava açılmış, “Nihayet” diye yazılar yazmışız.  Akla kara Mahkeme “İşte kitabını yazdığınız örgüt karşınızda...” diyecek. Öyle mi acaba? Öyleyse iddianamede sayfa sayfa anlatılan “sivil toplum örgütlerini birleştirmek”, “parti kurmaya çalışmak”, “Hükümeti devirmek amacıyla mitingler düzenlemek” suçlamaları ne? Bunlar terör faaliyeti değil ki; en temel demokratik haklar... Ne yapacağım? Akla karayı nasıl ayıracağım? Kafamda bu düşüncelerle girdim “Silivri kompleksi”ne... “Burası Silivri, burdan çıkış yok!” Meğer “gazeteci” kimliğimle salona yanlış kapıdan girmişim. Oysa o gün orada gazeteci değilim; “şahit”im... Sanık avukatları ve aileleriyle aynı yerde bulunmalıymışım. Hâkim ve savcıların girdiği arka kapıya yönlendiriliyorum. Oranın girişindeki bekleme odasına alınıyorum. Odaya girip çıkan korumalar, mübaşirler, görevliler ilgisini esirgemiyor, sağolsunlar. Ama yine de yalıtılmışlık hissi fena... Bir ara avluda voltaya çıkıyorum. Duruşmayı izlemeye gelen gazeteci ağabeyimiz Mete Akyol’la tel örgü önünde buluşup hatıra fotoğrafı çektiriyoruz. Kafesteymiş gibi hissediyoruz.  En kötüsü: Kanıksama Saat 10’da başlayan bekleyişte sıranın bana gelmesi 16’yı buluyor. İnsan, 3 adıma 6 adımlık bir odada 6 saat bekleyince, burada 3 sene geçirmenin nasıl bir cehennem olduğunu çok daha iyi anlıyor. Dışarıda sel gibi akan kum saatinin, içerde nazlanarak damlamasına hayret ediyor.Yalnızlığın kemirgenliğinin ayırdına varıyor. Hele çevrede fink atan ring araçlarını, KCK davası için yaptırılan büyük mahkeme inşaatını görünce ve “Burası Silivri, buradan çıkış yok” efsanesini bilince hepten kasvet basıyor. Bir avuç ailenin çırpınışı, basının kayıtsızlığı, kamuoyunun kanıksamışlığı ve seyircisi giderek azalan bir davanın ıssızlığı, kasveti katlıyor. Bunları düşünürken nihayet “Sıra sizde” deyip salona buyur ediyorlar. 2 güne yayılacak ve toplam 10 saat sürecek tanıklığım başlıyor. O fasıl da yarına... Balbay ve Özkan’la ayaküstü sohbet Silivri’de Ergenekon’un, Balyoz’un, Oda TV davasının ilk heyecanı dinmiş. Yeni heyecan, KCK davası... KCK’lılar, sanıkları, aileleri, avukatları, güvenlik önlemleriyle Silivri’ye damgasını vurmuş. Balyoz sanıklarının ailelerinin kampus dışında kurduğu çadırın yakınına KCK’lıların aileleri çadırlarını kurmuş. Belki de bir dönem Güneydoğu’da karşılıklı endişeyle bekleşen aileler, şimdi aynı tutukevinin kapısındaki karşılıklı çadırlarda adalet bekliyor. KCK’lılar gelince Ergenekon, küçük salona alınmış. Dışardan bakınca Cumhuriyet tarihinin en büyük davalarından birinin burada görüldüğünü tahmin etmek zor. Dalga dalga tutuklanan ünlü sanıklarıyla başta çok ilgi çeken yargılama, davaların birleştirilmesiyle şiştikçe şişmiş, 4. yılına yaklaşırken kamuoyu ilgisini kaybetmiş. Birkaç vefakâr izleyici, uzmanlaşmış gazeteci ve aileler dışında, takip eden yok gibi... En kötüsü de bu umursamazlık ve kanıksanmışlık tabii...  Salon Salon küçük dediysem, yine de basket sahası büyüklüğünde... Bir uçta 3 kişilik mahkeme heyeti kurulu... Karşısı, dinleyicilere ve basına ayrılmış. Aradaki alanda, yüzleri heyete dönük sanıklar oturuyor. Sanıkların sağında avukatları var. Birbirlerine çok yakınlar. Sol kürsüde savcı tek başına... Tanık kürsüsü hâkimler kürsüsünün eteğinde... Ama yer dar... Konuşurken sanıkların soluğu ensenizde... Salonun dört yanında jandarmalar bekliyor. Yarım saat arayla nöbet değiştiriyorlar.  “Kepazelik!” Salona basının ve dinleyicilerin girdiği arka kapıdan giriyorum. Ankara’da uzun yıllar birlikte gazetecilik yaptığımız eski meslektaşları, Mustafa Balbay’ı, Tuncay Özkan’ı görüyorum. Tuncay‘ın üzerinde yine beyaz gömleği var. Aramız 10 adım... Uzaktan görüp sesleniyorum: “-Nasılsın Tuncay?” “-Görüyorsun işte... Kepazelik!” “-Az kaldı çıkmanıza” diye teselliye çalışıyorum. “-Yatıyoruz. Sen ne yapıyorsun?” “-Yazıyoruz.” Sesleniyor Tuncay: “Balbay, bak Can geldi.” Mustafa Balbay, gri takım elbisesi içinde mahkemeyi teftişe gelmiş bir milletvekili gibi... Yüzünde bildik tebessümü... “Şükür görüştürene” diye sesleniyor. Uzaktan hasret gideriyoruz.Kamuoyunun aksine, pek tahliyeden umutlu değil gibiler. Belki durumu içerden çok daha iyi gözlediklerinden, belki de hayal kırıklığının tahribatını bizden iyi bildiklerinden...Yine bir haberi birlikte izler gibiyiz; şu farkla ki, bu kez haberin kahramanı onlar; ben tanığım.",https://www.milliyet.com.tr/yazarlar/can-dundar/6-adimlik-bir-odada-6-saat-1566714
Can Dündar,Tahliyenin vaktidir,14 Temmuz 2012,"Ergenekon davasında 70 tanık dinlenmiş. Avukatlara göre hemen hepsi sanıklar aleyhine ifade vermiş. Benim de bazı sanıklar aleyhine ağır yazılar yazmışlığım var; onlar da beni asılsız iddialarla hedef gösterip suçlamışlar. Rövanş için mahkemeyi fırsat bileceğim mi sanılıyor? Oysa bu davaya ilişkin hükmümü çoktan vermişim: “Davada kimi kilit isimler, siyasi muhaliflerle bir araya getiriliyor; böylece muhalif siyaset, Ergenekon pisliğine bulaştırılıp mahkûm edilmek isteniyor.” Bazı sanıklarla tamamen karşıt kamplarda olsak da, onlarla hesaplaşma yeri burası değil; önce bu niyet mahkûm edilecek, sonra Ergenekon için gerçek bir yargılama istenecek.  Nataşa’nın Dansı Bu kararla salona girdiğimde dost ve düşman bakışları üzerimde hissediyorum. Doğu Perinçek en öne oturmuş. Önünde Orland Figes’in Rus kültürel tarihini anlattığı kitabı “Nataşa’nın Dansı” var. Prof. Mehmet Haberal çok zayıflamış. O da en önde, Hurşit Tolon’la yan yana... Mustafa Balbay, hemen arkalarında... Gri takım elbise içinde, yanında gazeteleriyle gelmiş, sıkıldıkça onları okuyor. Tuncay Özkan, her gün aynı tiyatroda rol almaktan, sonunu bildiği bir filme bakmaktan yorulmuş gibi en arkaya çekilmiş. Veli Küçük, İbrahim Şahin, Kemal Kerinçsiz de arka sıralarda sessiz oturuyor.  Ergenekon dersi Karşımdaki küçük kameranın kaydettiği görüntüm, büyücek bir ekranla arkamdaki sanıklara izletiliyor. Mahkeme Başkanı, tanık yemini ettiriyor ve soruyor: “-Salonda dostlarınız veya hasımlarınız var mı?” “-Gazeteci dostlarım var”. Gazete yazılarım kopyalanmış, savcılık ifadem dosyaya konmuş, sanık ifadelerinde ismimin geçtiği yerler ayıklanmış. “Ergenekon” dersinde tahtaya kalkmış gibiyim.  Kirli tarih 2 güne yayılan sorguda 10 saatte, onlarca soru cevapladım. 15 yıl önce yazdığımız “Ergenekon” kitabı soruldu, anlattım. “Bizim Ergenekon”un, yargılanan örgütten farklarını sıralayıp “Bu örgüt o değil” deyince kimi sanıklardan hayret nidaları yükseldi. Sonra “Karaoğlan” belgeseli için Ecevit’lerle yaptığımız söyleşi izletildi. Ecevit’in devrilişine dair soruları yanıtladım. Oradan Gladyo’ya, İpekçi-Mumcu suikastlarına, Özel Harp Dairesi’ne, Ağca’nın kaçırılmasına, Susurluk skandalına, Özal suikastına, Sabancı’nın öldürülmesine, Danıştay saldırısına, Duyar’ın vurulmasına, Ümraniye bombalarına uzandık. Adeta Türkiye’nin kirli tarihini baştan sona katettik.  “Hiç iddianame okudunuz mu?” Mahkeme heyeti baştan sona anlayışlı, sabırlı dinledi. Sanıklara ve bana karşı tavırları da saygılı ve sakindi. Başta umutlandığımı, ama sonra bunu siyasi bir dava olarak gördüğümü söyleyince üye hâkim “Bu kanaatiniz, sanıklar arasında dostlarınız olduğu için mi” dedi. “Hayır, iddianameyi okuduğum için” cevabını verdim. Bunun üzerine “daha önce iddianame okuyup okumadığımı”sordu. “Türkiye’de gazetecinin ömrü iddianame okumakla geçer” dedim: Meslek gereği, Yassıada duruşmalarından, 12 Mart, 12 Eylül mahkemelerine dek çok davayı incelemiştik. Tarihi perspektiften bakınca, ne yapılmaya çalışıldığını anlayabilecek haldeydik.  “Sanki bir tespih koptu” Soru sırası sanıklara gelince Balbay söz aldı. “Sayın Dündar’la sadece dost değiliz, komşuyuz aynı zamanda” dedi. “Sayın Balbay”ı doğruladım. Mahkeme Başkanı Hüsnü Çalmuk, “Komşu, komşunun külüne de tanıklığına da muhtaçtır”dedi. Gülüştük. Tuncay, “Böyle yerde ‘Hoşgeldin’ denmez ama hoşgeldin Can” diye söze girdi. Evinde bulunan Susurluk Raporu gibi belgeler hakkında gazeteci olarak fikrimi sordu. Her gazetecinin bunlara erişmek isteyeceğini söyledim. “Susurluk Raporu sende var mı” sorusuna “Var” cevabı verdim. Hâkim, Perinçek’in “Ergenekon kitabını CIA’nın yazdırttığı” iddiasından söz edince Perinçek ayağa fırladı: “Asla böyle bir sözüm yok. Bu, namuslu yazılmış, iyi bir kitaptır. Böyle bir leke sürmem” dedi.  Yüksek’in kolyesi Bir ara salon, küçük boncukların yere saçılmasıyla karıştı. Bir tespih koptu zannettik. Meğer sanıklardan Fatma Sibel Yüksek’in kolyesi kopup dağılmış. Mahkeme Başkanı taneleri toplamak için “Ara verelim mi” diye sordu. Dursun Çiçek espriyi patlattı: “Kadınları tutuklarsanız işte böyle olur.” Salon kahkahaya boğuldu. Bir sanık avukatı söz alıp “Genelde bizim duruşmalar gergin olur. Hiç böyle neşeli görmemiştik” dedi. Benimse aklıma Attila İlhan’ın “Ağır Kan Kaybı” şiiri geldi. “Kim neyi savundu bilinmez nereye kadar/ Biz, yani Erdoğan, Ayşenur, Ali ve Ahmet/ Başka bir yalnızlıkta boğulduk / havasızlıktan/ Sanki bir tespih koptu tane tane savrulduk/ Köy köy bucak bucak memleket memleket/ Ne solculuğumuz solculuktu ne sağcılığımız/ Karanlık bir kapı olup üstümüze kapandılar/ Kimse bizi sevmedi/ağır kan kaybıyız.” Tahliye çıkar mı? “Susurluk”ta kamuoyu suçu, suçluyu apaçık görmüştü. Yargılanması için toplumsal talep vardı, siyasi irade yoktu. “Ergenekon”da suç muğlak, suçlu belirsiz. Yargılama için siyasi irade var, kamuoyu inancı yok. İlgisiz isimler bir araya getirildikçe, tutukluluk cezaya döndükçe, yargılamalar uzayıp yıllar sürdükçe başka bir niyet okunuyor. Kamuoyu araştırmaları, davanın hakkaniyetle yürüdüğüne dair inancın eridiğini gösteriyor ve işin kötüsü bu bulanıklıkta asıl Ergenekon gizleniyor. Davanın uzamasından Mahkeme Heyeti de şikâyetçi gibi. Bazen tek kişinin savunmasının 2 hafta sürdüğünü, kısıtlanıyor denmesin diye kesmeden dinlediklerini söylüyorlar.  Ne zaman bitecek? Savunmalar bitti. 70 tanık dinlendi. Bir o kadar daha var. Ama bazısı elenebilir. Sonra Savcı, esas hakkındaki mütalaasını okuyacak. Sanıklar konuşacak. Ama bunlar, savunmalar kadar uzamayacak. Yine de çok sanık olduğu için karar aşamasına, 1 ila 2 yılda varılabileceği tahmin ediliyor. 3. yargı paketinden sonra KCK’da tahliyeler oldu. Oda TV ve Balyoz’dan tahliye çıkmadı. Ergenekon’da tahliye taleplerinin 27 Temmuz’da karara bağlanacağı tahmin ediliyor. Tahliye umudu var mı? Benim var. Başbakan, tam karar öncesi, milletvekili sanıklarla ilgili, yargılamayı etkileyecek bir demeç verdi. Mahkeme heyetini zorda bıraktı. Yine de umarım, herkesi çok yoran bu davada, vicdana ve hukuka sığmayan tutukluluk hali, son bulacaktır.  İçeri-dışarı Bir kısmı dostum, bir kısmı hasmım olan sanıkları geride bırakarak ayrılıyorum Silivri’den... İnsan dışarı çıktığında, özgürce aldığı nefese hem şükrediyor hem kahrediyor. Kesin olan şu ki; “İçeri”yi gördükten sonra “dışarı”, daha zor geliyor.",https://www.milliyet.com.tr/yazarlar/can-dundar/tahliyenin-vaktidir-1567069
Can Dündar,Fazıl Say’la güneşin sofrasında...,21 Temmuz 2012,"1987 yılı... Köln’de Alevi Federasyonu’nun etkinliği var. Kapalı salonu dolduranların bir kısmı 12 Eylül sürgünleri... Politik sloganlar atan coşkulu seyirci, heyecanla Arif Sağ’ı bekliyor. Ancak organizasyonu yapan Ali Haydar Berkpınar, öne bir klasik müzik dinletisi koymuş. Duesseldorf Yüksek Müzik Okulu’ndan genç bir piyanisti davet etmiş. 17 yaşındaki Türk piyanist, yanında bir klarnetçiyle çıkıyor sahneye... Duvar piyanosunda Mozart çalacak. Sayfaları çevirmek için nota bilen biri lazım. Folklor ekibinin sazcılarından biri bu işle görevlendiriliyor. Piyanist diyor ki: “Ben sayfayı ne zaman çevireceğini başımla işaret edeceğim. Gözünü benden ayırma!” Anlaşıyorlar. Konser başlarken piyanist, klarnetçiye “Hadi” anlamında başını sallıyor. Notacı, “İşaret geldi” sanıp sayfayı çeviriveriyor. Piyanist şaşkın, kilitleniyor. Klarnetçi duruma güleceğim derken kendini tutamayıp klarnetin içine püskürüyor. Klarnet tükürükle doluyor. Rezalet! Konser duruyor. Klarnet sökülüp temizleniyor. Kan ter içinde baştan başlıyorlar. Ama sayfalar yine yanlış çevriliyor. Zaten ses sistemi zayıf. Dinleyen yok. 2 genç müzisyen, parçayı bitiremeden konseri kesiyor. Alkış yok. Berkpınar çıkıyor sahneye... Bir kehaneti dillendirir gibi diyor ki: “Bugün bu gençleri dinlemediniz, ama onlar yarın dünyanın dinlediği büyük sanatçılar olacak.” * * * Fazıl Say, geçen hafta Bodrum Limon Kafe’de “dostların arasında, güneşin sofrasında” anlattı bu gençlik hatırasını... Çeyrek asır önce Köln’deki türkü gecesinde Mozart çalan o piyanist kendisiydi. O gece kahkahalar atarak maziyi anımsayan “çocuk”, ertesi gece sahnede, 25 yıl önce Ali Haydar Berkpınar’ın öngördüğü “dünya sanatçısı”na dönüştü. “Başyapıtım” dediği 2. senfonisi “Mezopotamya”yı çaldı. Dakikalarca ayakta alkışlandı. * * * Mezopotamya, Yunanca “Irmaklar arasındaki ülke” anlamına geliyor. Dicle ve Fırat arasına kurulmuş medeniyetlerin beşiği, acıların eşiği... Kadim kavimler toprağı... Fazıl, bugüne uzanan mitolojik bir öykü anlatmış. Güneşin bereketini, savaş felaketini, ayın karanlık yüzünü, ölüm kültürünü notaya dökmüş. Rolleri çalgılara bölüştürmüş, onları mükemmel bir uyum içinde dövüştürmüş: Dicle sakin akarken birden Fırat öfkeden köpürüyor. Keman yayları mızraklar gibi havalanıyor. Savaş tamtamları gümbürderken trombonlar Azrail gibi haykırıyor. Fazıl, bir Hitit çivi yazısını tuşlar gibi vuruyor piyanonun tuşlarına... Savaşıyor Mezopotamya... Biri bas flüt, diğeri bas blokflüt, iki çocuk ovada dertleşiyor. Yanlarında “Theremin” adlı bir melek, onlara kol kanat geriyor. Theremin, elektromanyetik ses dalgalarının titreşimiyle ses veren bir çalgı... “Melek”, görünmez tellere dokunarak, sanki rüzgârı okşayarak çalıyor. Ve finaldeki Kürt ezgisinde, kederli bir ananın ağıtına ses oluyor. Son sözü ona veriyor. * * * “Başyapıtım” lafı, Fazıl yaşında biri için erken belki... Ama kuşkusuz Mezopotamya’nın başyapıtı bu... Bis için sahneye çağrıldığında Aziz Nesin’in şiirinden bestelediği “Sivas Acısı”nı çalıyor Fazıl... O toprakların çilesinin, asırlar sonra bile bitmediğini hatırlatır gibi...",https://www.milliyet.com.tr/yazarlar/can-dundar/fazil-say-la-gunesin-sofrasinda-1570107
Can Dündar,"CHP, kanatlarını ne kadar geniş açabilir?",16 Temmuz 2012,"Havacılar, planörleri tasarlarken albatrosların kanat çırpmadan uzun mesafeleri nasıl kat edebildiğini incelemiş. Sonuç şu: Albatros, kanat altı tüylerini bir elin parmakları gibi açarak, semadaki farklı hava akımlarının basıncına karşı koyuyor. Rüzgârı cepheden aldığı için de, daha az güçle daha çok uçabiliyor. Kanatları, her iklim koşuluna uyum sağlayabiliyor. * * * CHP bugün, önemli bir kurultaya gidiyor. Türkiye’nin önünde, hayati önemde bir cumhurbaşkanlığı seçimi, yerel ve genel seçim var. İki yıl içinde ülke, muhtarından cumhurbaşkanına kadar baştan sona yenilenecek. Bu aşamada ana muhalefet partisinin alacağı şekil çok önemli... Partinin, Kılıçdaroğlu’ndan sonra “daha sol bir dil” konuşmaya başladığı aşikâr... Partide bundan rahatsız olanlar, bunu normal sayanlar, bunu yetersiz bulanlar var. Şimdi yönetim, tüm bu kanatları bir araya getirmeye çalışıyor. Ulusalcıların da adı geçiyor, sosyal demokratların da, sosyalistlerin de, liberallerin de... Partide bundan da rahatsız olanlar, bunu normal sayanlar, bunu yetersiz bulanlar var. * * * Oysa iktidarı hedefleyen bir kitle partisi, kollarını bir albatros kadar geniş açarak ve her kanadından ayrı güç alarak, üzerindeki basıncı bertaraf edebilmeli, yükselip uçabilmeli... İktidar rüzgârına karşı direnişinden enerji yaratabilmeli... Her iklimde yeni bir strateji geliştirebilmeli... Bunun omurgasızlıkla ilgisi yok; albatrosların çok sağlam bir iskelet yapısı var, ama hayatta kalabilmelerini, esnekliklerine borçlular. * * * “Küçük olsun benim olsun” zihniyetiyle partinin gelebildiği yer ortada... Şimdi CHP için büyüyüp “herkesin olma” zamanıdır. CHP kurultayı, AKP’ninki gibi nizam ve uyum içinde geçmeyecektir. Çünkü sol kültür, itaate, biata değil, sorgulamaya, eleştiriye dayanır. Ama bu eleştiri, yıkıp tahrip etmeyi değil, kurup ilerletmeyi amaçlamalıdır. CHP’nin temel sorunu, kuruluşunda, genlerinde var olan ilericiliğin, uzun yıllar yerini köhne bir tutuculuğa terk etmesiydi. Toplumu dönüştüren parti, değişime ayak direr hale gelmişti. Çürütülmüş bir rejime sahip çıktığı için de muhalefetteyken bile iktidardaymış gibi eriyor, o rejime muhalifmiş gibi görünen hükümeti büyütüyordu. Şimdi bu çarpıklığın giderildiği, partinin 70’ler Ecevit’inin yenilikçi, devrimci söylemine doğru yöneldiği görünüyor. * * * Sıradaki sorun, sevgisizliktir. İki parti yöneticisiyle konuşun, üçüncüyü sevmediklerini görürsünüz. Koca partide herkesin ittifakla “Tamam budur” diye üzerinde anlaşacağı isim bulunamıyor. Herkese bir kulp takılıyor. Ülke, gün be gün, totaliter bir baskının cenderesine girerken eski husumetlere takılıp kalmak sadece CHP’yi değil, Türkiye’yi de bitirir. Kimse kimseyi sevmek zorunda değil, ama böyle bir süreçte küçük hesap yapmanın, bel altı vurmanın vebali vardır. CHP, bir kitle partisinin gerektirdiği gibi, sağlam bir omurga üstünde esnemeyi, uzlaşmayı becerir, farklı kanatları bir arada var edebilirse basınca direnebilir, yükselip uçabilir. Bu kurultay, bunun mümkün olup olamayacağını gösterecektir.",https://www.milliyet.com.tr/yazarlar/can-dundar/chp-kanatlarini-ne-kadar-genis-acabilir-1567840
Can Dündar,Kostüm Müslümanlığı,04 Temmuz 2012,"Başbakan, “Tüm İstanbul’dan görünecek bir cami” istemiş. Hacı Mehmet Güner de “Dünyadaki en yüksek minareli cami” için kolları sıvamış. “Her dönem, mimari eserleriyle anılır” diyordu dünkü Milliyet’te... Doğru. Ama bu “en büyük, en yüksek, en gözalıcı” tutkusunun psikolojik bir izahı olsa gerektir. * * * Bülent Ecevit’ten dinlemiştim. Talat Aydemir’in darbe girişiminde tanklar Meclis kapısına dayanınca Ecevit de arabasında bir bakan arkadaşıyla Hava Kuvvetleri’ne doğru kaçıyormuş. Bakan, dehşet içinde etrafa bakınıyor ve hep aynı şeyi söylüyormuş: “Abidevi binalar yapmak lazım... Dev binalar yapmak lazım...” Devlet gücünün ancak böyle ispatlanabileceğini, muhalefetin böyle sindirilebileceğini düşünüyormuş. Stalin mimarisi, bu ruh halinin bir örneğidir. Çamlıca Camii, yeni bir örneği olacaktır. * * * Geçen gün, Habertürk TV’de Balçiçek İlter’e konuk olan Zaman yazarı Yıldız Ramazanoğlu, ortak vicdanımızın sözcüsü gibi konuştu. Çamlıca’da oturuyormuş. Sabahları oraya gidip hasır iskemlelerde yazı yazar, tefekküre dalarmış. Cami ve yanına AVM yapılması konusu açılınca içi kan ağlıyormuş. “Orası biraz nefes alıp kafa dinleyebileceğiniz, farklı dinden, kültürden insanlarla selamlaşabileceğiniz bir yer... Kaldı ki tepeye çıkarken yol boyu camiler var; arada gider namaz kılarım. Bomboştur. Çevrede AVM kıtlığı olduğu da söylenemez” dedi. Sonra harika bir örnek verdi: “Çamlıca’ya her yerden görünecek cami yaptırmak isteyen, Mekke’deki Kâbe’ye baksın. Kâbe’yi, yanına yaklaşana kadar göremezsiniz. Şehrin en çukur yerine inşa edilmiştir. Neden? Çünkü orası bir tevazu alanı... Aşağı indikçe ruhen yücelirsiniz. Dinin temel hedefi de budur.” * * * Ramazanoğlu, iktidar nimetinden nemalanan Müslümanların kitaptan silmeye çalıştığı kavramları hatırlattı birer birer: “İslamcılık tevazu idi. Diğerkamlıktı. Fedakârlıktı. Paylaşmaydı. Sabırdı. Küresel boyutta emperyalizme, yolsuzluğa, haksızlığa karşı çıkmaktı. İnsanlar arasındaki uçurumları bertaraf etmekti.” Ya şimdi? “Şimdi ele geçirme, sahip olma, başarma, daha çok tüketme, haz alma, cennete bu dünyada ulaşma hırsı...” Soruyor Ramazanoğlu: “Eleştirdiğimiz modern söylem bu değil miydi? “’Cumhuriyet projesi’ne ‘kostüm modernliği’ diyorduk, şimdi ‘Kostüm Müslümanlığı’na doğru hızlı bir inkişaf var. Şık kostümlerle, dev camilerle sanki bir gösteri alanındayız. Ama gösteridekiler, helal-haram kavramından, haktan, hukuktan tamamen uzaklaşmış halde... “Varolmaya değil, sahip olmaya doğru evrilen bir Müslümanlıkla karşı karşıyayız. “Müslümanlar, İslam’ın öngördüğü yaşam biçiminden koparken Amerika’nın ‘Dünyayı ye bitir’ ideolojisine eklemleniyor.” * * * Dünkü Milliyet’te “Çamlıca’ya cami” haberinin altında, Suudi Prensi’nin “Bana bu koyu alın” sözü vardı. Eşyaları altın kaplı süper lüks yatıyla Bodrum’u gezen Prens, ülkesindekilere hiç benzemeyen tesettürsüz eşi ve kızlarıyla koy beğeniyor. Suudi Kralı da Sevda Tepesi’nde inşaata hazırlanıyor. Ramazanoğlu’nun mükemmel teşhisiyle, “İslam’la Müslüman arasındaki makas, hızla açılıyor.” Ne diyelim; Allah ıslah etsin!",https://www.milliyet.com.tr/yazarlar/can-dundar/kostum-muslumanligi-1562868
Can Dündar,Az kalsın terörist oluyordum,07 Temmuz 2012,"Mayısta Öğrenci Kolektifleri’nden arayıp Dikili’deki yaz kampına davet ettiler. Daha önce birkaç etkinlikte birlikte olmuştuk. Bu kez de 7.sini düzenledikleri kampta, Deniz Gezmiş için hazırladığımız “Delikanlım” belgeselini göstereceklerdi. Benim de katılmamı istiyorlardı. Doğrusu ben de belgeseli gençlerle birlikte izlemek istiyordum; olmadı. İyi ki gitmemişim! Muhtemelen polis, hemen arkamdan annemi arayıp “Oğlunuz kampta... Beyni yıkanıyor” diyecekti. Ya da tersi mi? O yaşım geçti mi? Gençlerin beynini yıkamakla mı suçlanacaktım? * * * Dünkü Milliyet’te Burcu Karakaş’ın haberinden öğrendik ki Dikili’deki 750 kişilik kampa katılan bazı öğrencilerin evleri kimliği belirsiz kişilerce aranmış ve “Ben onun arkadaşıyım. Kampta siyasi işlere karışıyor” diye asılsız ihbarlar yapılmış. Bu yaratıcı girişimin fikir babalarını tahmin etmek zor değil. “Kolektifler”, nicedir ülke sorunlarından kopmakla, depolitize olmakla suçladığımız gençleri yeniden sorumluluk alıp tepki vermeye davet eden öğrenci örgütlenmeleri... O yüzden de “Dersinizi çalışın, işinize bakın”cıların hedefi durumundalar. Onları mesela Hopa protestosundan tanıyoruz. Hani Başbakan, “Televizyonda gördüm: Kız mıdır, kadın mıdır, bir tanesi polis panzerine tırmanıyor” demişti de, o panzerde kalçası kırılan kız, tarihi bir cevap vermişti ya: “O panzerin, ayağımın altında ne işi vardı” diye... İşte ihbar ettikleri gençler bunlar... Susmayanlar! * * * Öyle bir ülke ki, Genelkurmay Başkanı da terör örgütüne üyelikten yargılanıyor, KESK duruşmalarını takip eden kadınlar da, siyasi eğitim veren sendikacılar da, parasız eğitim için pankart açan öğrenciler de... ODTÜ’lüler bu yılki mezuniyet töreninde “Sağlam kafa, sağlam cezaevinde”, “Tebrikler çocuğunuz Sincan F-Tipi’ni kazandı” gibi pankartlarla yürüdü. Türkiye, teröristi rakısından meşhur bir ülke haline geldi. Şaka diye söylemiyorum: Bir araştırmaya göre dünyayı kasıp kavuran 11 Eylül’den bu yana geçen 11 yılda dünyada toplam 35 bin kişi terör suçundan hüküm giymiş. Bunların 12 bini Türkiye’deymiş. Yani dünyadaki her 3 teröristten 1’ini biz yetiştirmişiz. Bu skorla, “terörist yetiştiren ülkeler” sıralamasında Çin’i sollayarak 1 numaraya oturuyormuşuz. Düşünün ki, daha mahkumiyet bekleyen tutuklular bu hesaba dahil değil. Terörist adaylarını da katarsak (İlker Başbuğ’dan Büşra Ersanlı’ya, Mustafa Balbay’dan Hopa protestocularına kadar genişleyen) liste, terörist istihsalinde dünya toplamını aşar tahminimce... * * * Bu şöhreti hakikaten altyapıdan yetişen teröristlere mi borçluyuz; yoksa elindeki “terörist” damgasını her iddianameye fütursuzca basan iktidardaki zihniyete mi? Ben, ikincisi olduğuna inanıyorum. Asıl “terör eylemi” de budur: Fikrini beğenmediğin her muhalifi “terörist” diye içeri tıkmanın adı, “devlet terörü”dür. Asıl mesele, bununla nasıl baş edeceğimizdir. Aslında iyi bir yol var: Bu korku iklimini yaratanların ana babalarını tek tek arayıp “Çocuğunuza mukayyet olun, devlet terörüne bulaşıyor” desek... İşe yarıyor mu görsek...",https://www.milliyet.com.tr/yazarlar/can-dundar/az-kalsin-terorist-oluyordum-1564168
Can Dündar,“Beni unut!”,30 Haziran 2012,"Sevin, sevmeyin; ama biraz insan olanın, eski YÖK Başkanı Kemal Gürüz’ün, tutuklandıktan sonra eşine söylediği sözden etkilenmemesine imkân yoktur: “Beni unut!” Bu, içeri girenin çıkamadığı bir ülkenin feryadıdır. Bu, tutukluluğun ceza olarak kullanıldığı bir hukuksuzluk devrine isyandır. Bu, eline özel yetki verilmiş padişahların iki dudağının arasında unutulmuş insanların ruh halidir. Vahimdir! * * * Daha önceki haberi hatırlayalım: “Hakkında arama emri çıkarılan Gürüz, ifade vermek üzere yurtdışından döndüğünde gözaltına alınmayınca şaşırdı.” Bu cümle de ne halde olduğumuzu anlatmıyor mu? Gözaltına alınmamak haber artık; tersi normal çünkü... Gürüz, yurtdışından kendi isteğiyle dönmüş; yani “kaçma şüphesi” yok. YÖK’e gidip belgeleri karartma şansı da yok. Ama tutuklama kaçınılmaz. Çünkü, (AK Partili Adalet Komisyonu Başkanı Ahmet İyimaya’nın tabiriyle): “Bazı hâkimler kendilerini Allah sanmaya başladı”. * * * Bir eski komutan, cezaevinde geçirdiği beyin kanaması nedeniyle kızını avukatından ayırt edemeyecek halde 196. (yazıyla “yüz doksan altıncı”) duruşmasına çıkıyor. Bir başkasının kızı, “Babam içerde ölüyor” diye feryat ediyor. Ceberut bir yargı düzeni, “Ergenekoncu” diye damgalanmaktan korkanların sessizliğinde Tanrı’yı oynuyor. KESK gibi bir sendikayı neredeyse toptan mahkemeye sevk ediyor. Ve yıllar yılı ayrı saflarda mücadele vermiş, hatta hasım olmuş insanları “hukuk devleti” talebinde bir araya getiriyor. * * * Meclis Başkanı da, “Bu mahkemelerin uygulamalarıyla ilgili toplumda bir rahatsızlık meydana geldi, artık bu hal devam edemez” dedi. İktidar partisinin de yakınmaya başlaması bu mahkemelere ilişkin toplumsal rahatsızlıktan mı? Cemaatin bu mahkemeler eliyle iktidara kafa tutmaya, ortak çıkmaya kalkışmasından mı? Toplayacak adam kalmadığından mı? “Bunlar yarın da bizi toplar” kaygısından mı? Her ne ise; başta hükümetle cemaat arasında iyi yürüyen işbirliği, özel yetkisini zulüm lisansı gibi algılayan bazı hâkim ve savcıların “Patron biziz” havasına girmesiyle bozuldu. Bu tayfanın MİT Müsteşarı’nı sorgulamaya kalkışmasıyla da doruğa çıktı. Şimdi hükümet onları dizginlerken, yürüttükleri siyasi davaları baltalamamanın formülünü arıyor. Muhalifleri içerde tutsunlar, ama iktidarın da sözünden çıkmasınlar istiyor. Yeni paketin özü bu... * * * 12 Eylül’ün sıkıyönetim mahkemeleri zulmetti; kalktı. Yerini DGM’lere bıraktı; onlar da hukuku katledip tarihe karıştı. Şimdi gömülme sırası özel yetkili mahkemelerde... İsimler değişiyor, ama hukuku baskı aracı olarak gören zihniyet değişmiyor. O yüzden de adalet bir türlü yeşermiyor. Çağçağ’ın Habertürk’teki nefis karikatürüyle noktalayalım: Sanık kürsüsünde bir general, kürsüde elinde tokmağıyla kaşlarını çatmış oturan hâkime diyor ki: “Biz de bir zamanlar kendimizi sizin gibi sanıyorduk.” Türkçede buna uyan birkaç deyim var; istediğinizi seçin: “Etme bulma dünyası...” “Bugün bana, yarın sana...” “Ne oldum dememeli, devrilince ne olacağım demeli...”",https://www.milliyet.com.tr/yazarlar/can-dundar/beni-unut-1561035
Can Dündar,"Küçük Esat, Büyük Esat",29 Haziran 2012,"Ankaralılar bilir: “Esat”, şehrin popüler semtlerinden biridir. Üstelik altlı üstlü oturan, bir küçüğü, bir büyüğü vardır: “Küçükesat” ve “Büyükesat”... Hafız Esad’ın oğlu Beşar Esad’la dalaştığımız şu günlerde bu isimlerin kökenini merak ettim. Semt isimleri uzmanı hocamız Prof. Önder Şenyapılı’ya sordum. “Ben de araştırdım, bulamadım” dedi. Önder Hoca’ya göre “küçük-büyük” ayrımı, şimdi mazide kalan Esat bağlarının paylaşımıyla da ortaya çıkmış olabilir; bağı paylaşan “Esat” adlı bir ailenin iki oğlunun adı da olabilir. Neyse, konumuz başka... * * * Önce Gazeteciler.com sitesinde, sonra da dünkü Taraf’ta Suriye Devlet Başkanı Beşar Esad’dan röportaj isteyip davet kabul edilen gazetecilerin, son anda görüşmeden vazgeçtiği haberi yer aldı. Dünyanın gözünü diktiği liderle buluşma şansı niye tepilir? “Tam ilişkilerin gerildiği dönemde hasmın propagandasına alet olmamak için” mi? Şayet medya yöneticileri, “Biz bu ortamda izleyicimize/okurumuza böyle bir röportajı sunmak istemeyiz” dediyse -tartışılır olmakla birlikte- bu bir izahattır. Her yayın kuruluşu bu tür bir röportaja tavır alabilir; hatta ortak tavır almış olmaları da mümkündür. Ama öyleyse neden randevu istendi ki? * * * Bence okurun/izleyicinin, bu kadar tek yanlı doldurulduğu bir atmosferde “karşı taraf”ın ne düşündüğünü bilmeye, bir de onu dinlemeye hakkı var. Daha da ötesi, medyanın bunu sunma sorumluluğu var. Elbette her lider propaganda satmak ister; Erdoğan satmıyor mu? Gazetecilik, buna alet olmama becerisidir biraz da... Körfez krizi sırasında Derya Sazak’ın Bülent Ecevit’le birlikte yaptığı Saddam röportajını hatırlayalım; bir gazetecilik başarısı olarak görülmüş, ödüllendirmişti. O yüzden bence Esad röportajı da kaçılmış bir fırsattır. Bu, işin profesyonel yanı... Ama burada “milli refleksler, mesleki refleksleri köreltiyor mu”yu sorgulamayacağım. Çünkü beteri var: Habere göre, “Başbakan’a yakın bir isim”, Şam’la ilişkilerin böyle gergin olduğu bir dönemde Esad’a propaganda imkânı tanımanın Türkiye’nin yararına olmayacağına hükmetmiş ve bu “mesaj” üzerine gazeteciler gitmekten vazgeçmiş. Duymaza yatamayacağımız bir iddia bu... Çünkü eğer öyleyse, yani röportaj medya yönetimlerinin iradesiyle değil de hükümetten gelen “mesaj“la durdurulmuşsa, vahim bir müdahaleyle karşı karşıyayız demektir. Gazetecilerin kiminle görüşüp görüşmeyeceğine iktidar karar veriyorsa ve daha kötüsü- bu müdahale neredeyse doğal karşılanıyorsa, basın özgürlüğünden söz edebilir miyiz? * * * Türkiye, Şark’ın babadan oğla devrolan diktatörlüklerinden, düşe kalka ayakta duran demokrasisiyle farklılaşıyor. Ve bu niteliğiyle Suriye’ye ve bölgeye, demokrasi ve özgürlük götürme iddiası taşıyor. Onlara “ağabeylik” taslıyor. Ancak karşıdan gelecek bir demece bile katlanamayıp dolaylı sansür uygulayacaksa, Erdoğan haberlerini veremeyen “Esat basını”nı bize dayatacaksa, yani “hasmıyla” aynı kafadaysa, bu savaşın ne anlamı var ki? “Küçük Esat”ın üst katına, bir “Büyük Esat” koymaktan başka...",https://www.milliyet.com.tr/yazarlar/can-dundar/kucuk-esat-buyuk-esat-1560662
Can Dündar,Suçlular ve güçlüler,06 Temmuz 2012,"Bir memlekette suçlular güçlü ise ve güçsüzler peşinen suçlu ilan edilmişse, orada adaletten söz edilemez. Lakin orada adalet, bambaşka bir şekilde tecelli eder: İktidar, sık sık sallanır ve sarsıntıda suçlu ile güçlü hızla yer değiştirir. Bir gün içinde eski güçlüler suçlu, eski suçlular güçlü oluverir. Adaletsiz ülkelerde güçlüler bunu bildiği için hep tedirgindir; “suçlular” ise “Gün gelir, devran döner” güveni içinde hep ümitvar... * * * Kazım Karabekir’i düşünün: Şark Cephesi komutanlığından 3 sene sonra idamlık sanık olmuştur. 12 Eylül’de sürgüne gönderilen Demirel, 13 yıl sonra Cumhurbaşkanı koltuğuna oturmuştur. Onu sürgüne gönderen Evren, bugünün “suçlu”sudur. * * * Mahkemelerinde adalet terazisinin değil, güçler dengesinin rol oynadığı sistemlerde, 11 polis bir genci öldüresiye döverse, dayak yiyen genç suçlanır, kendisine döven polislerin elini incitti diye... Dere yatağına yapılan konutların bodrum katından çıkarılan çocuk cesetlerinden, binaları oraya yapanlar değil, orada oturanlar mesuldür. Kayak pistinde düşüp ölürseniz, milli kayakçı dahi olsanız, kusur pistte değil, sizdedir. Başınızı duvara çarparak ölürsünüz “güçlüler ülkesi”nin karakolunda; hızla inen copa doğru uzanıp kafanızı kırarsınız. Davada aleyhinize olacağını bildiğiniz bir CD’yi aylarca çekmecenizde saklarsınız. Çünkü “güçlüler”, “suçlu”luğunuza hükmetmiştir. Hüküm, suçsuzluğun ispat edilmesiyle değil, gücün el değiştirmesiyle değişir ancak... * * * Daha birkaç ay önce, tutukluluğun cezaya dönüşmesi bahsinde burnunu havaya dikip “Mahkemelerin işine karışamayız” diyen iktidar, şimdi ne değişti de, “Tutuklama tedbirdir. Mahkumiyete dönüşmemelidir” demeye başladı? Ne oldu da aylardır istenen tahliyeler kapıya dayandı? Bunu toplumun adalet talebine yoran kimse var mıdır; yoksa derindeki sarsıntılarda yer değiştiren taşlar yüzünden bu tashihin zaruri hale geldiğinden herkes haberdar mıdır; bilmiyorum. Bildiğim; buna fazla güvenemeyeceğimiz. Çünkü yine tarihten biliyoruz ki, yargıya haklılar değil, güçlüler hükmediyorsa bugün gevşeyen ipler yarın yeniden sıkılabilir. Evrensel hukuk kurulup gerçek adalet tesis olana dek bu böyledir. * * * Gazeteci arkadaşımız Ahmet Şık’ın, 7 yıl hapsinin istenmesine neden olan, “Bu komployu kuran, yürüten polisler, savcılar, hakimler cezaevine girecek” sözlerini bu çerçevede değerlendirmek gerekir. Ahmet’e inanmayanlar, sözlerin doğruluğunu herhangi bir tarih kitabında test edebilir. Güçlü, gücünü adaletten değil, şiddetten alıyorsa, güç, içinde merhamet barındırmıyorsa, iktidar, gücüne dayanarak haklıyı suçlu ilan edebiliyorsa, adalet gecikiyor ve gelmiyorsa, mecburen nihayetinde işe siyaset el koyacak, gün olacak, devran dönecek, suçlularla güçlüler yer değiştirecektir. O gün geldiğinde de suçlular güçlü, güçlüler suçlu olacaktır. Bu tarihsel gerçek iyi bilindiği için güçlüler hep tedirgindir; “suçlular”sa hep ümitvar...",https://www.milliyet.com.tr/yazarlar/can-dundar/suclular-ve-gucluler-1563832
Can Dündar,"Milli takım, milli politika",27 Haziran 2012,"Avrupa Futbol Şampiyonası’nın spikerleri, oynanan futboldan memnun değil. Milli takımların, o ülkelerin futbol takımlarından daha kötü olduğunu söylüyorlar. Barcelona İspanya’dan, Manchester United İngiltere’den, Porto Portekiz’den daha iyi oynuyor. Neden? Futbol bir takım oyunu... Sürekli bir arada oynayan, düzenli antrenman yapan oyuncular, takım ruhuyla uyumlu bir oyun sergileyebiliyor. Farklı takımların yıldızları ara sıra milli takımda buluşturulduğunda ise aynı performansı yakalayamıyor. Yani milli takım, takımların en iyilerini toplamakla “en iyi” olmuyor. Taraftar açısından da benzer bir durum var. Seyircinin “takım duygusu”, “milli hissiyatı”ndan daha güçlü... Milli maç seyircisinde, takım taraftarının coşkusunu gözleyemiyoruz. Bunda, küresel ölçekte milli kimliğin yerini alt kimliklerin doldurmasının rolü olsa gerek... * * * Şu ara çokça dillendirilen “milli dış politika” meselesi de öyle... İlk duyuşta kulağa hoş geliyor. Ülkeye yönelik bir saldırı var ve tüm siyasi aktörlerin, parti formalarını çıkarıp “milli refleksle” tepki vermesi bekleniyor. Bu seferberliğe katkı vermeyen, “satılmış” ilan ediliyor. Baskı o kadar yoğun ki, partiler kendilerini Başbakan’ın arkasında hizaya dizilmek zorunda hissediyor. Fakat aslında destek istenen politika “milli” filan değil; iktidarın politikası... Ve yanlışı çok... * * * İşte bu nedenle ben, futbolda takım maçlarını milli maçlara tercih ettiğim gibi siyasette de yekpare “milli politikalar”dan ziyade farklı parti pozisyonlarını önemsiyorum. “Milli seferberlik” gürültüsü içinde farklı fikri boğan, eleştiri kaldırmayan, dış düşmanı tanımlarken iç düşman yaratan bir “tek ses”lilik, hataları bayraktan bir kılıfla örterken, cümbür cemaat yanlışa sürüklenme ihtimalini de güçlendiriyor. Partilerin birbirini denetlediği, muhalefetin iktidarı dizginlediği, hatalarda uyarıp doğru adımda desteklediği bir yaklaşım, çok daha sağlıklı... Siyasetin geniş yelpazesindeki çok renklilik, siyasetüstü bir dayatmanın tek renkli totaliterliğinden iyi... Milli hissiyat içinde, iyi top oynamanın değil, aidiyet bağının öne çıkması, nasıl Almanya’da “Mesut, Alman milli takımında oynamasın” tarzı bir ırkçılığı kışkırtıyorsa, akılcı politika yerine “milli diplomasi”nin dayatılması da muhalifleri “satılmış kalemler” diye hedef gösteren bir saldırganlıkla iç düşman yaratma potansiyeli taşıyor. * * * Demem o ki, Başbakan, Suriye’yi “milli dava” haline getirince, muhalefet partilerini de kendi dış politikasının yedeğine almış, hatalarına ortak yapmış oluyor. Herkesi aynı bayrağa sarmanın özgüveniyle de bir tek parti rejiminin tiranı gibi suçluyor, kendisi gibi düşünmeyenleri... “Sesini fazla yükseltiyor” diyenleri sesini daha da yükselterek azarlıyor. Ve politikanın tarihi kadar eski, “Elinden bir şey gelmiyorsa, sesini yükselt” taktiğine sığınıyor. Suriye’ye düşman olmamızın nedeni, rejimin başında, kendisi gibi düşünmeyenlere saldıran bir diktatör olması değil mi? “Bu ne perhiz bu ne lahana turşusu” demezler mi adama? Tamam, komşulara demokrasi götürelim de, biraz da kendimize ayırsak iyi olmaz mı acaba?",https://www.milliyet.com.tr/yazarlar/can-dundar/milli-takim-milli-politika-1559712
Can Dündar,Bittin sen “Namert Joe”!,02 Temmuz 2012,"Nihayet hiddetimiz yatağından taştı, okyanusu aştı ve içerde fırçalayacak gazete kalmaması, Başbakanımızın öfkesini “dışarıya açtı”. Erdoğan, Amerika’nın etkili gazetesi Wall Street Journal’a haddini bildirirken foyasını da meydana çıkarttı: “Bu gazete bir siyasi hareket adına hareket ediyor. Obama’ya karşı bir tavırdır bu” dedi. Wall Street Journal’ın naneyi yediğinin resmidir. Bilmiyorlarsa söyleyelim: Bizim buralarda bu laflar -varsa- özel yetkili Amerikan savcılarına görev çağrısıdır. “Lidere karşı tavır”, bizde ağır cezalık suç sayılır. Gazetenin sahibi Dow Jones & Company şirketine vergi denetimi kapıdadır. Caddenin duvarına toslamışlardır. Wall Street’te barınmaları artık rüyadır. * * * Kurtulmak istiyorlarsa, “Türklerin jet hikâyesi hakkında şüpheler var” haberini yazan ve “güvenilir kaynaklar”a atfen uçağın Suriye hava sahasında vurulduğunu duyuran Joe Parkinson‘ı paketleyip kapının önüne koymak zorundalar. Öyle “Ne yapayım, köşe yazarı... Hâkim olamıyorum” diye kıvırmak yok. Çağıracaklar, diyecekler ki: “Sen bunun sorumlususun arkadaş. Bu ülkeyi (Türkiye’yi) germeye hakkın yok. Biz buna müsaade etmeyiz. Kusura bakma, bizim dükkânda sana yer yok.” İşte o kadar! * * * Joe’ya gelince... Bu senin ilk vukuatın değil; daha önce de Uludere’de istihbaratın ABD’den geldiğini yazdın; buraları birbirine kattın. Demek sen de “Kaleminden hep pislik akıtanlar”dansın. Başbakan, son yazın için “Dürüstsen haberindeki ‘güvenilir kaynak’ kimmiş, açıkla” dedi ya... Benden sana tavsiye; hiç öyle “Bizim meslekte gazeteci kaynağını açıklamaz” filan demeye kalkma... Gözaltına alıp bülbül gibi öttürürler adamı... Çekmecende dandik bir CD ile kendini Silivri’de buluverirsin. Ya bizim medyadaki cici çocuklar gibi, fırçayı yiyince “Valla yanlış anlaşıldım” filan diye özür dile ya da mert ol, seni kimlerin kullandığını açıkla! Başbakan, “Bunu yazan mert değil, namert” dediyse, bil ki bittin sen! En son bizim Nuray’a “namert” demişti; bak hâlâ dönemedi izinden... * * * Joe kardeşim, Bir Türk partisinin Kayseri İl Kongresi’nde “namert” ilan edilmek sende nasıl etki yaptı bilmiyorum, ama itiraf etmeliyim ki, “Bu namerdin Türkiye’de de uzantıları var. Bize değil, elin Amerikalısına itibar ediyorlar” lafı bizi gerdi. Peşinden gelmeye yeltenecek meslektaşlarımıza, Başbakanımızdan öğrendiğimiz tarzda, atalarımızdan yadigâr mısralarla seslenmek isteriz: “Geçme namert köprüsünden ko götürsün sel seni/ Yatma çakal yatağında ko yesin aslan seni...” Sana da gece, Başbakan’ın izleyebileceği bir saatte, yandaş bir televizyon kanalını arayıp İbrahim Tatlıses’ten “Namert olayım” türküsü için istek yapmanı tavsiye edeyim. Belki nedametin devlet katında izlenir de, affedilirsin: “Hiç suçum yok iken bu ceza niye/ Kim olsa yerimde döner deliye/ Bir gün pişman olup dönsen geriye/ Kapımı açarsam namert olayım.”",https://www.milliyet.com.tr/yazarlar/can-dundar/bittin-sen-namert-joe-1561802
Can Dündar,Demirel fötrünü niye devirerek kullanıyor?,09 Temmuz 2012,"Siyasi karikatürün duayeni Bedri Koraman, Bodrum’un gözdesi Dibeklihan’da bir sergi açtı. 80 öncesi Türkiye’nin yangınında, Milliyet’in 1. sayfasında büyük boy yer bulan, gündem yaratan o karikatürlere 30 küsur yıl sonra bakarken Türkiye’nin hoşgörüde ne kadar gerilediğini bir kez daha fark ettik. Karikatüre, karikatüriste gösterdiği toleranstan dolayı Demirel’i, Ecevit’i saygıyla yad ettik. İşin ilginci, o dönem “Hacivat-Karagöz” gibi resmedilen, en sert karikatürlere tahammül edebilen Demirel ve Ecevit’in birbirine tahammül edememesiydi. Bedri ustanın bir karikatüründe sergilediği gibi, onlar dövüşürken altlarındaki zemin çökmek üzereydi. * * * Peki Demirel, ezeli rakibini bugün nasıl yorumluyor? Fotoğraf sanatçısı Cem Talu, Ntvmsnbs’deki “Yılların Öğrettiği” dizisinde Demirel‘e Ecevit’i sordu; şu cevabı aldı: “Çok terbiyeli bir insandı. Ama benim anladığım manadan biraz farklı bir siyasetçiydi. Arkadaşlığı zordu. Oysa siyasetçinin meziyeti, kolay arkadaş olmasıdır.” Demirel, aynı söyleşide bir özeleştiri de yapıyor ve diyor ki: “70’li yıllarda Ecevit de biz de çok kötü muhalefet yaptık. Yarıştık kötülükte... İşin garibi, hadise öyle bir yere geldi ki, 90’lı yıllarda ben Sayın Ecevit’i Başbakan tayin ettim. Sonra da Ecevit benim cumhurbaşkanlığımın uzatılmasını teklif etti. Buna ‘talihin cilvesi’ derler.” * * * O dönem karikatürlerinde Ecevit Hacivat’a, Demirel Karagöz’e benzetilirdi. Hacivat, seçkin sınıftan, düzgün konuşan, elit bir tipti; Karagöz ise onunla ve seçkinlerle alay eden bir halk adamı... Talu’nun söyleşisinde Demirel, bu Hacivat-Karagöz benzetmesini tersyüz eden bir saptama yapıyor. Ünlü fötrüyle kameraya poz verirken, Ecevit’in kasketini hatırlatıyor ve nasıl yanlış şapkalar altında siyaset yaptıklarını izah ediyor. Diyor ki: “Aslında kasketi köyden getiren benim. Fötr şapkayı da Ecevit’in kullanması lazımdı. Bu da cilve işte...” “Çoban Sülü” fötr giyerken Robert Kolejli Ecevit’in köylü kasketiyle meydanlara çıkması çelişki miydi? “Demirel kompradorların, Ecevit yoksulların temsilcisiydi” diye düşünüyorsanız, hayır... Ama aile kökenlerine bakıldığında ikisi farklı saftaydı. Demirel, bu tuhaflığa kendince bir çözüm bulmuştu. Onu söyleşide şöyle açıklıyor: “Ben de fötr şapkayı bildiğim gibi kullandım, giyilişine bir stil getirdim, arkaya doğru ve yan kullanarak...” “Köylü kasketi gibi yana devrilmiş fötr şapka...” Sanki çarpık demokrasinin fotoğrafı gibi durmuyor mu? * * * Bedri Koraman’ın 12 Eylül’e 5 kala çizdiği bir karikatürde, terör ile askerin iki ayrı merdivenden iktidar zirvesine doğru yürüdüğü görülüyor. Ecevit ve Demirel de bunu görebilseler, 90’larda varacakları uzlaşmayı 70’lerde başarabilseler, belki bu tırmanışı durdurabilirlerdi. Olmadı. Sonunda ne fötr kaldı, ne kasket. Sergi sonrası Bedri ustayla karikatürlerinden konuştuk. “Şimdi Başbakan’ı ne böyle çizebilen olur ne de bunu basacak yayın organı bulunur” dedi. “Fazla cilveli talih”in sonu böyle oluyor demek ki...",https://www.milliyet.com.tr/yazarlar/can-dundar/demirel-fotrunu-niye-devirerek-kullaniyor-1564963
Can Dündar,Hayatınızın neresindesiniz?,16 Haziran 2012,"Zor soru değil mi? Geçenlerde bir röportajda bu soruyu sordular. Eyvanları anlatarak cevapladım. Güneydoğu’nun cehennemi sıcağından kaçanların gölgeli sığınağıdır eyvan... Üstü ve üç tarafı kapalıdır; bir tarafı “hayat” denilen geniş iç avluya açılır. Sofadan bakınca, karşıdaki küçük delikten azgın bir suyun çığlık çığlığa gürüldeyerek fışkırdığını görürsünüz. Çıktığı yerden dolu dizgin çağlayarak “hayat”a akar, serinletir sizi, hayatınıza can katar. Sonra su yollarıyla geniş bir kanala sevk edilerek zapturapt altına alınır. Kanalın sonuna doğru yokuş aşağı hızlanır. Nihayet, kanalın sonundaki büyücek havuza taşınır. Orada durulur, arınır, dinlenir. Bir süre sonra da çorak arka bahçelerde toprağa karışır. Yeraltı sularının kucağında yeni hayatların can suyudur artık... Yeni canlara can verecektir. * * * İlk gidişimizde bize Mardin’i gezdiren mihmandarımız bu mimarinin, tasavvufi bir anlayışla hayatı özetlediğini söylemişti. Öyle ya, biz de doğanın bereketli membaından bağıra çağıra doğmuş, köpük köpük, doludizgin “hayat”a akmış, coşkuyla dünyaya karışmışızdır. Günü geldiğinde nizamın arklarında kontrol altına alınmıştır asiliğimiz; kalıba sokulmuş, bir derde derman olmak üzre yola koyulmuşuzdur. Kâh enerjimizle bereket üreterek, kâh geçtiğimiz kuraklıkları ihya ederek, başka sulara karışıp büyüyerek ya da çamura bulanıp kirlenerek geçeriz o yollardan, yıllardan... Hep böyle taşkın akacak zannıyla cömertçe harcadığımız sular gibi geçer gençlik yıllarımız... Daralan kanallar gibi azalan yıllarla yokuş aşağı giderken, son bir gayretle hedefe doğru hızlanırız. Nihayet günü geldiğinde durgun bir havuza akar, havuzun şeklini alıp yavaşlarız. Ömrün bekleme salonudur burası; orada dinlenir, dinginleşir ruhlarımız... Yeni doğan, bize doğru akan suların muştusu, coşkusu, bilgisiyle çoğalır, tazelenir, o sakin suda derinleşiriz. Bu yenilenmeden mahrum kalan sular, çürür kurumuş dallar gibi; kararır, yosun tutar. Eyvanın havuzuna benzer, yaş aldıkça çevresindeki güzelliği fark eden insanlar; coşkun akarken göremediği yıldızlara bakar, o baktıkça yıldızlar parlar durgunluğunda; hayat katar içine doğduğu “hayat”a... Yaşamıştır yaşayacağını; artık yaşatmaya bakar. * * * Sonrasında, eyvanın suyu gibi, hayatın yolculuğu da toprakta biter. Ecel, kolumuza girip bizi yaşamın arka bahçesine sürükler, yorgun bedenimizi orada durgun bir su gibi toprağa verirler. Gömüldüğü yerde süzülüp demlensin ve belki de yeni bir doğumda geri gelsin diye... * * * Babasını yitirmiş ve evladı ergenlik çağına gelmiş bir erkek, babalar gününde ne hisseder? Çağlayan bir nehirle, toprağa çekilmiş bir suyun arasındaki devri herhalde... Su, telaşla hızlanarak havuza doğru koşarken doludizgin, o arkadan gelecek, kendisini çoğaltıp yenileyecek ırmakların muştusuna kulak kabartır. Kıymetini bilir dünyanın, irfanın, hayatın, yıldızların... Serinlikten çok, derinlik arar. Böyledir babasını gömmüş evlatlar... Ve evladını büyütmüş babalar...",https://www.milliyet.com.tr/yazarlar/can-dundar/hayatinizin-neresindesiniz-1554727
Can Dündar,İyi ki stratejistler yönetmiyor,23 Haziran 2012,"Cuma gecesi Suriye krizini ekrandan izlerken “İyi ki Türkiye’yi stratejistler yönetmiyor” diye düşündüm. Gece yarısı savaş baltasını kapan koşmuştu stüdyoya... Olayın ayrıntılarını bilmeseler de, çatık kaşlar, kararlı bakışlarla keşif uçağının düşürülmesinin “casus belli” (“savaş nedeni”) sayılacağını söylüyor, “en sert tepki gösterilmesini” istiyorlardı. Lazkiye kıyılarında Türk uçağının düşmesine sevinen Suriyelilerinkine benzer bir coşku içinde, “Yaşasın beklenen harp fırsatı çıktı” havasındaydılar. 1992’de bir Amerikan uçak gemisi, Türk Muavenet’ini kazara vurup 5 askeri şehit ettiğinde de Amerika’yla savaş istemişler miydi; hatırlamıyorum. Ama maceraperestliklerinin, okyanus ötesine kadar gitmediğini, Suriye ile sınırlı olduğunu tahmin ediyorum. * * * Suriye’de iç karışıklık başladığında Arap baharı örnekleri vererek “Esad da Mübarek gibi birkaç haftada devrilir” tahminiyle “Yüklenelim” aklı veren de onlardı. Suriye’yi hiç tanımadıkları ortaya çıkmıştı; yanılmışlardı. Şimdi Amerika’nın ve Avrupa devlerinin, kendi ellerini yakmadan, kestaneleri ateşten alacak bir maşa aradıkları bu devrede, uçak hadisesinin Türkiye’yi ateşe itecek bir tezgah olma ihtimalini akla bile getirmeden bu role gönüllü talip oluyorlardı. Neyse ki Türkiye ve Suriye hükümetleri krizde bu dolduruşlara gelmeyecek denli temkinli ve sağduyulu davrandı. İki ülke arasında sürekli tırmandırılan soğuk savaşın sıcağa dönüşme ve bütün bölgeyi ateşe verme ihtimalini fark ederek frene bastı. “Allah’tan hâlâ akıl devrede” dedirtti. * * * Krizden ilk elde akılda kalan birkaç önemli ders var: Birincisi, diplomatların böylesi günler için var olduğu gerçeği... Askerlerin heyecanlı bir “it dalaşı”ndan hızla bir uluslararası kriz yaratma potansiyeline karşı diplomasi, her zaman bir uzlaşma zemini yaratma niteliği taşır. Onları “istenmeyen adam”lar ilan ettiğinizde, Suriye örneğindeki gibi, inisiyatifi askeri karargâhlara bırakmış oluyorsunuz. İkincisi: Uçağın düşmesinden 24 saat önce, CIA’in Türkiye aracılığıyla Suriye muhalefetini silahlandırdığı, sevkiyata Müslüman Kardeşler’in aracılık yaptığı, paranın Suudi Arabistan ve Katar’dan sağlandığı iddiasının New York Times’ta yer aldığının altını çizmek gerek. Hükümet’in yalanladığı bu iddiayı dünkü Birgün’de, halen bölgede bulunan CHP Hatay milletvekili Refik Eryılmaz, tanıklıklara dayanarak doğruladı. Türkiye, sonuçlarını göze aldığı riskli bir oyun oynuyorsa, bunun pahalı bedelleri olacağını da tahmin ediyor olsa gerektir. Böyleyse, bu riski kamuoyu ile de paylaşması gerekir. Üçüncüsü: Uçağı düşürülen bir ülkenin hükümetinden, genelkurmayından, dışişlerinden 8 saat boyunca ses çıkmaması normal midir? Her krizde Başbakan’ın bir an önce uçaktan inmesi için dua mı edilecek? “Tek adam” ülkesinin sakıncaları daha nasıl ve ne zaman fark edilecek?",https://www.milliyet.com.tr/yazarlar/can-dundar/iyi-ki-stratejistler-yonetmiyor-1557923
Can Dündar,Doğunun dili,25 Haziran 2012,"Miki Fare Beyrut’a gitmiş. Sokakta gezerken kediye rastlamış. Kaçmaya başlamış. Tam yakalanacakken bir delik bulup sığınmış. Oturduğu yerden kedinin pençelerini görebiliyormuş. Epeyce kedinin gitmesini beklemiş. Bir süre sonra bir havlama sesi duymuş. Kedi ortadan kaybolmuş. Miki de kafasını deliğinden uzatmış. Kimseyi görmeyince dışarı çıkmış. Çıkar çıkmaz da köşede saklanan kedinin pençesine düşmüş. Can havliyle çırpınırken sormuş: “Ama ben bir köpek sesi duydum. Sen korkup gittin sandım.” Havlama taklidi yaparak gülmüş kedi: “Burası sizin Hollywood’a benzemez ufaklık... Burası Ortadoğu! Burada hayatta kalmak için çok dil bilmek zorundasın.” * * * Fıkrayı Ortadoğu’da büyükelçilik yapmış bir diplomattan dinledim geçenlerde... Ortadoğu’yu anlamaya çalışan bir Batılı ülkenin başbakanına, işin zorluğunu bu fıkrayla özetlemişti. Kuruluşundan beri geçimini Batı’da arayan Türkiye, şimdi yıllar yılı sırt çevirdiği Ortadoğu’ya yüzünü dönmenin sıkıntılarını yaşıyor. Ama Ortadoğu onu tanıyor; o, Ortadoğu’yu tanımıyor. Suriye’yi bilen yeterli uzmanı, Arapça konuşan yeterli diplomatı, üniversitesinde yeterli kürsüsü yok. Şam’daki dünkü basın toplantısında muhabiri yok. Halep’te medya bürosu yok. Bu donanımsızlıkla gözü kara dalıp “Bölgenin lideri olacağım” cakasıyla yürüdüğü kaygan zeminde “çok dil” bilmediğinden, dostu düşmandan ayırmakta zorlanıyor. Bir zamanlar ortak tatbikatlar yaptığı İsrail’den ummadığı anda tokat yiyor. “Kardeşim” diye yaklaştığı Esad’a, 6 ay sonra “Katilim” demek durumunda kalıyor. Bağdat’ta, Erbil’de havlama sesi çıkarabilen kedilerin tuzağına düşüyor. “Komşularla sıfır sorun” diye çıktığı yolda kısa zamanda “Sorunlarla sıfır komşu” noktasına sürükleniyor. Ve çareyi yine komşularını Batılılara şikâyette buluyor. O Batı ki, sorunun devası değil, kaynağı aslında... Doğunun dilini öğrenene kadar daha epeyce dayak yemek mukadder görünüyor. Bakanın mizah algısı Ben Milli Eğitim Bakanı’na “Soysuz” ya da “Kansız” desem, “Amma güzel espri yaptı” diye güler mi acaba? Kazara bir yazar, vekiller için “ağzından köpük saçan aşağılıklar” sıfatını kaçırsa “milli refleks gösterdi” mi denir? İktidar yandaşlarına “Azgın güruh” denilse bu, hakaret sahibinin mizah anlayışına mı verilir? Yok canım! Adamı vururlar mazallah... Ama muhaliflere atış serbest... Mart ayında, benim de aralarında olduğum bazı yazarları aşağılayıcı ifadelerle hedef gösteren, ırkçı bir kitabın Kartal’daki liselerde ücretsiz dağıtıldığı yazılmıştı. Bakan’dan açıklama istemiştik. Dinçer bize değilse de Meclis’te CHP milletvekili Kadir Gökmen Öğüt’ün soru önergesine cevap verdi. Meğer 500 kitabı çocuklara Kartal Kaymakamı hediye etmiş, ama kimse hedef alınmamış. Sadece Ermeni iddialarıyla ilgili yazılanlar konusunda “milli refleksle, mizahi bir tarzda eleştiri yapılmış”. Hrant Dink katledildiğinde İstanbul Emniyet Müdürü de, “Milliyetçi duygularla işlenmiş bir cinayet” demişti. “Milli refleks”in Türkçe meali budur! Buna “mizah” diyen, sonuçlarından da mesul olur.",https://www.milliyet.com.tr/yazarlar/can-dundar/dogunun-dili-1558798
Can Dündar,Semra Özal’ın Gül’e vereceği ihbar mektubu,15 Haziran 2012,"Semra Özal, Cumhurbaşkanı Gül ile görüştüğünde muhtemelen bir Azeri’nin mektubundan söz edecek. Semra Hanım’dan dinlediğim kadarıyla aktarayım: Malum, Turgut Özal, Türki Cumhuriyetler gezisinde 15 Nisan 1993 Perşembe günü Elçibey’le görüştü. O gece Türkiye’ye döndü. Cumartesi de vefat etti. Bir süre sonra bir Azeri genç, Semra Özal evde yokken gelip el yazısı bir mektup bırakmış. Kapıdaki korumaya da, “Özal’ın Elçibey’e sempatisi nedeniyle son gezisi sırasında ağır ağır tesir eden bir maddeyle zehirlendiğini, kendisinin bu zehri bildiğini” söylemiş. Kaldığı otelin adresini vermiş. Semra Hanım eve gelir gelmez korumayı otele göndermiş, ama genç, otelde yokmuş. Sonra da sırra kadem basmış. Mektubu, Özal’ın ölümünü soruşturan savcıya da veren Semra Hanım, eşinin Türki cumhuriyetler gezisi süresince gün be gün verilen bir zehirle öldürüldüğüne inanıyor. * * * Neden? İki tez var: Birine göre, “Türkiye öncülüğünde, Rusya’yı dışlayan bir Türki Cumhuriyetler Federasyonu hazırlığı yüzünden...” Bu teze inananlar, Özal’ın Hüsnü Doğan’dan hazırlamasını istediği ve 19 Mayıs’ta açıklayacağını söylediği partinin adının “Avrasya Partisi” olduğuna dikkat çekiyor. İkinci tez, Kürt sorunuyla ilgili... Ölmeden hemen önce Özal, HEP milletvekillerine “Öcalan’la görüşün, ateşkes sürecini uzattırın” diye haber yolluyor. Sonra da Cengiz Çandar’a “Önümüzdeki ay her şeyi göze alarak ortaya çıkacağım ve (Kürt sorununu) çözüm formülümü ilan edeceğim” diyor. Öcalan, ateşkesi süresiz uzattıktan sonra Özal’ın ne diyeceğini öğrenmek üzere TV başına geçtiğinde ölüm haberini alıyor. 5 hafta sonra da PKK’nın 33 kişiyi kurşuna dizmesiyle çatışmalar yeniden başlıyor. * * * 12 Kasım 2010 gecesi, NTV’de 5,5 saat süren bir canlı yayında Özal’ın ölümünü işlemiştik. Semra ve Ahmet Özal’ın da katıldığı o yayında, ölüme giden süreci ve ölüm gününü saat saat ele almış, son gezisine katılan gazetecilerden, korumasına, ilk müdahaleyi yapan doktordan tahnitle görevli elemana kadar hemen bütün ilgili tarafları ve tanıkları buluşturmuştuk. (Tam metni için: http://www.candundar.com.tr/_v3/#!#Did=18849) Ölümü soruşturan Devlet Denetleme Kurulu’na da talepleri üzerine verdiğim o programda, Özal’ın ölümündeki ihmaller zinciri apaçık ortaya çıkmıştı. Şimdi DDK’nın raporuyla doğrulanan bu tablo, muhtemelen mezarın açılmasıyla sonuçlanacak. * * * Olayın tıbbi ve polisiye detayları çok... Bunlar bir tarafa bırakılsa bile yukarıda anlatılan iki olay, ölümden siyaseten kuşku duymamızı gerektirecek kadar önemli... 1993’ün kanlı listesini unutmayalım: 24 Ocak’ta Uğur Mumcu öldürüldü. 17 Şubat’ta Jandarma Genel Komutanı Eşref Bitlis’in uçağı düştü. 17 Nisan’da da Turgut Özal öldü. 3 ay içinde darbe olmuş gibi, ülkenin Cumhurbaşkanı, Başbakanı, Jandarma Genel Komutanı değişti. Peşinden Sivas katliamı geldi. Kuşkulanmamak elde mi? Bırakın zehir iddiasını, bu devlet, Özal suikastını bile ciddiyetle araştırmayıp tüm esrarengiz ipuçlarıyla ortada bırakmadı mı? Türkiye, dünyada en çok mezar açılan ülkelerin başında geliyormuş. Cinayetlerin üstünü örte örte, yalan yanlış yazdığımız bu karanlık tarih, aydınlanmak için daha bize çok mezar kazdırır.",https://www.milliyet.com.tr/yazarlar/can-dundar/semra-ozal-in-gul-e-verecegi-ihbar-mektubu-1554364
Can Dündar,"Devletin surları, kulların sırları",22 Haziran 2012,"Cübbeli Ahmet Hoca, “kadın ticareti”nden yargılanıyor. Teknik takibe alınan konuşma kayıtları mahkemede açıklanmış. Hâkime sitem ediyor: “Telefonda bahsettiğim kadın, ikinci karım. Haftada bir ona giderim. İlk hanım çok kıskançtır. Medyaya çıkarsa ne yapacağız bilmiyorum. Yayın yasağı da koymadınız” diyor. İşin “Cübbeli” ve magazin boyutunu bir kenara bırakalım. Ortada ticaret varsa başka; ama yoksa devletin özel hayatı kaydetme ve mahkemede uluorta ifşa etme hakkı var mı? * * * Devlet, son dönem “3 çocuk yap” kampanyasından kürtaj karşıtlığına, sezaryen kısıtlamasından gebelik takibine yatak odalarımıza destursuz daldı. Dünkü Radikal’de Mine Tuduk’un ilginç bir haberi vardı: Sağlık Bakanlığı 2008’den beri, “Gebe, Bebek, Loğusa İzleme Sistemi” ile doğum seyrini sağlık görevlileriyle izliyormuş. Ama bu “izleme”, facialara da yol açabiliyormuş. Örneğin 19 yaşında evlenmeden gebe kalan bir kadın kürtaj kararı almış. Ancak sistem tarafından “gebe” olarak takibe alındığı için sağlık görevlileri evine gitmiş. Kapıyı açan babaya “Evde kayıtlı bir hamile var” demiş. Bu tür “sıkıntılar”ı önlemek için sisteme “bilgi mahremiyeti” seçeneği konmuş. Bu seçeneği işaretleyenlerin evine gidilmiyormuş. Ancak İstanbul Tabip Odası’na göre hastanelerde sağlık çalışanı bile olmayan görevliler bu gizli kayıtlara ulaşabiliyormuş. Yani devletimiz mahremiyet filan tanımaksızın kim kiminle yatıp kalkıyor, kim hamile, kim aldırıyor; dinliyor, izliyor, kaydediyor, gereğinde deşifre ediyor. * * * Modern demokrasi, eskinin tersine, devleti şeffaflaştırırken, bireyin özel hayatını güvenceye aldı. Yurttaşa devletten bilgi alma, hesap sorma hakkı getirirken, devletin özel hayatlara müdahalesini kısıtladı. Şimdi bizdeki uygulamaya bakalım: İktidar, mahallenin her duvarına kulak dayamış meraklı bir kocakarı gibi, büyük bir iştah ve arsızlıkla ortam dinliyor, en mahrem kayıtları iddianamelerle deşifre ediyor; resmen deşifre edemediklerini yandaş sitelere sızdırıp yayınlatıyor. Öte yandan da, kendi defolarını “devlet sırrı” damgası altında ebediyen gizlemenin yollarını arıyor. Son “Devlet Sırrı Kanunu”, neyin “sır” kabul edileceği kararını Başbakan’a bırakıyor. Diyelim Uludere’deki vahim hata belgelendi. Bunun ortaya çıkması, “milli güvenliğe zarar verebilecek mahiyette” midir? Bence hayır! Bu, milli güvenliğe değil, olsa olsa hükümetin güvenilirliğine zarar verir. Ama kararı verecek olan, Başbakan... Kendisini zora sokacak belgenin üzerine “Devlet Sırrıdır” damgasını vurduğu anda, 50 sene gizleyebilecek. Devletin hatırladığımız son sırrı neydi: Ünlü Susurluk Raporu’ndaki “devlet kurşunuyla öldürülen gazeteciler listesi”... Sizce o liste, “bizim güvenliğimiz için” mi sansürlenmişti, kontrgerillayı güvenceye almak için mi? * * * Modern devletin tersine, Türk devleti, hiçbir denetime tabi olmaksızın, kendi sırlarının üzerine kalın bir sur örmeye hazırlanırken, “kulları”nın sırlarını insafsızca faş etmeye devam ediyor. Dikkat! “Büyük cübbe”yi devlet giyiyor.",https://www.milliyet.com.tr/yazarlar/can-dundar/devletin-surlari-kullarin-sirlari-1557501
Can Dündar,Dağlıca dersleri,20 Haziran 2012,"Bir: Barışı müjdelerken, “Savaşın sonuna yaklaştık” havası yayarken hiç acele etmemek, beklentiyi yükseltmemek lazım. Nasıl ki dizi senaristleri, finaldeki felaket öncesine en mutlu sahneleri yerleştiriyorsa, savaşın senaristleri de barışın en yakınlaştığını düşündüğümüz anda vuruyor sanki... Şiddet, “Ben bitmedim” diye kendini hatırlatıyor. “En başa döndük” hissiyatı, çözümü hepten geciktiriyor. Barışın karınca evi gibi olduğunu unutmamak gerekiyor: Kurması çok zor, yıkması küçücük bir fiskeye bakıyor. * * * İki: PKK açısından iki ihtimal var: Ya örgüt içinde savaşın bitmesini isteyen bir kanat ile savaştan nemalanan “Derin PKK” çekişiyor. Ya da aynı adamlar, günlük ihtiyaca göre “melek/şeytan” kostümü giyiyor. İkisi de mümkün... İşin ilginci: Her iki seçenek de, devlet için de geçerli. 35 yıllık savaşta, devlet, dağda kendi kopyasını üretti. Saldırı karşısında akılcı çözüm arayışından caymak, baskıyı artırmak, sadece PKK’nın işine yarar. Tersine akıl, asıl böyle zamanda lazımdır. * * * Üç: Tam çözümden söz edilirken Uludere’de öldürülen 34 kişinin hesabı nasıl hükümetten soruluyorsa, aynı süreçte Dağlıca’ya saldırıp 30’u aşkın canın yitmesine yol açan PKK da barışı torpillediği için aynı şekilde lanetlenmeli, özellikle de BDP tarafından eleştirilmelidir. Murat Karayılan, bir yandan Türk kamuoyuna sıcak mesajlar verirken bir yandan da saldırı hazırlayarak ikili mi oynuyor, yoksa örgütüne hâkim olamayacak denli kifayetsiz mi? O da bunun cevabını ve son saldırıyla barış sürecinde açtığı hasarın hesabını vermelidir. Uludere’de bombalananların, Dağlıca’da şehit olanların acısını aynı anda hissetmeyen, insanı nihai amaç uğruna harcanabilecek bir araç olarak gören her anlayışla mücadele edilmelidir. * * * Dört: Çatışan/çatışılan örgüt PKK’dır. Dünyanın her çatışmalı coğrafyasında “silah bırakma” görüşmesi, silahı bırakması istenen örgütle yapılır. “Sizi muhatap almıyorum. Ben ağababanızla görüşüyorum” diyerek o örgütü yok saymaya kalktınız mı örgüt, varlığını ispat için olmadık eyleme kalkışır, “Ağababa” da sıkışınca “Valla sözümü dinlemiyorlar” deyip savuşur. Bu işler “kurnazlık”la değil, “dürüstlük”le yürür. * * * Beş: Türkçenin güzel öğütlerinden biridir: “Evin camdansa komşunun camını taşlama” derler. Komşuda rejim muhaliflerine göstere göstere silah, destek taşıyan, liderlerini ağırlayan, köprüleri yakarak dış politika yapan hükümet, bunun bir misillemesinin olabileceğini hesaplamalıydı. “Sen topraklarında benim rejim muhaliflerimi barındırıyorsun. Onlara silah desteği sağlıyorsun, eylem kışkırtıyorsun” diye yakındığında “Ya senin yaptığın ne” demezler mi adama? * * * Altı: Çok önem atfedilen Heronların, Predetörlerin, insansız hava araçlarının “istenmedikçe” işlev görmediği, bu çapta bir saldırıyı bile fark edemeyebildiği, “politik dengeler”e göre ayarlanabildiği anlaşılmadı mı hâlâ? Unutmayalım: Kürt sorununun özünde “insan” var. “İnsansız” hiçbir araç, yöntem, çözüm işe yaramıyor.",https://www.milliyet.com.tr/yazarlar/can-dundar/daglica-dersleri-1556455
Can Dündar,Gülben Ergen ve selülit meselemiz,13 Haziran 2012,"İnternetteki haberin başlığı şuydu: “İşte Gülben Ergen’in bittiği an... Dehşet görüntüler!” “Hayırdır” demeye kalmadı, işin aslı anlaşıldı. Gülben oğluyla tatile gitmiş. Magazincilere yakalanmış. Onlar da acımamış, “Fazla kilolarıyla dikkati çekti. Selülitli vücudunu gizleyemedi” klişesini yapıştırmış. “Dehşet görüntüleri” böylece ortaya çıkmış... Gülben çok haklı bir tepki gösterdi: “Ne selülitmiş; yıllardır haber değerini yitirmedi” dedi. O bedenle 3 evlat dünyaya getirdiğini hatırlattı. Kadın bedeninin bu denli acımasızca teşhirini, kadına şiddetin bir parçası olarak gördüğünü söyledi. * * * Gülben Ergen’in “Çocuklar Gülsün Diye” başlattığı okul yaptırma kampanyası sürecinde bürokrasiyle yaşadığı sorunları, okullara destek bulabilmek için nasıl çırpındığını biliyorum. O süreçte basından pek az ilgi görebilmişti. Okul yaparken göremediği ilgiyi, tatil yaparken görmesinde, inşa edilen okullarının teşhir edilen selülitleri kadar ilgi çekmemesinde bir sorun yok mu sizce? Cengiz Semercioğlu, “Dünyanın her yerinde yapılır bu tür haberler... Ünlü olmanın bedeli bu” diye savundu haberi... Oysa Cengiz geçen yaz Zuhal Olcay için yapılan hakaretamiz selülit haberinde “Magazin gazeteciliğinden utandım” diyerek cesur bir çıkış yapmıştı. Şimdi, “Habere değil, aşağılamaya karşıyım” diyor. Birkaç noktada itirazımı dillendireceğim. * * * Bu tür haberlerde basit bir ölçütüm var: “Popüler sanatçılar kadar kamuya mal olmuş Başbakan’ı, etkili bir bakanı veya eşlerini, patronumuzu ya da karısını gizlice selülitli veya göbekli görüntüleyip aynı üslupla ‘İşte bittiği an’ filan diye basabiliyor muyuz?” Cevap “Hayır”sa, bütün bastığımız fotoğraflar çifte standart ürünüdür. Ahlaken sorunludur. * * * İkincisi: Batı’da bu konularla “bulvar gazeteleri” ilgilenir. Selülitle ilgilenmeyenler, ciddi haber alabilecekleri gazeteleri okur. Bizde bu ayrım büyük ölçüde ortadan kalktı. Birkaç gazete hariç hemen hemen “selülitsiz basın” kalmadı. Dolayısıyla “İlgilenmiyorsan başka gazete al” denebilecek zemin daraldı. * * * Üçüncüsü: “Tüm dünyada var bu haberler”; doğru... Ama iyi mi? Bunu sorgulamayacak mıyız? “Dünyada var” diye, üç doğum geçirmiş bir kadının bedenini magazin malzemesi yapma hoyratlığına karşı çıkmayacak mıyız? Bir kısım estetisyenin, diyetisyenin, magazincinin, güzellik uzmanının, modacının bir ağızdan “mükemmel vücut, küçük popo, dik göğüs, baklava karın” diye şablon dayatmasının, buna uymayanların aşağılanmasının, çocukların okul çağında sıfır beden yarışına atılmasının, şişmana düşmanlığın ırkçılık boyutuna varmasının, balıketi vücutluların bile her yaz arifesi “Nasıl görüneceğim” bunalımına sokulmasının, “mazruf” zerrece önemsenmezken “zarf”ın bu kadar kutsanmasının medeniyete getirisini götürüsünü hesaplamayacak mıyız? Kürtaj savunusunda “Beden benim” diye yürüyen kadınlar yakında selülitlerini göstere göstere “Bedenimi seviyorum” diye ayaklanırsa ve en önde Gülben, “Kadınlar gülsün diye” pankartı taşırsa hiç şaşmayalım.",https://www.milliyet.com.tr/yazarlar/can-dundar/gulben-ergen-ve-selulit-meselemiz-1553421
Can Dündar,“Model ülke”nin toplama kampları,18 Haziran 2012,"Ne yaman çelişki:“Model ülke Türkiye”nin Başbakanı, büyüyen ülkesinin küresel ekonomideki ağırlığını kanıtlamak için Meksika’ya giderken, kendisine Urfa Cezaevi’nde yer yokluğundan nöbetleşe uyuyan tutsakların diri diri yanmasıyla ilgili sorular soruluyordu. “Model ülke” vizyonu, “şanlı” Urfa’ya ulaşamamıştı henüz... Oralar hâlâ “kodes ülke” düzeyinde kalmıştı. * * * Mahkzmların kapasite fazlalığına isyan etmesi sonucu çıkan ve 13 kişinin canına mal olan yangını vali ve bakanlık yetkilileri “mahkzmların klima kavgası”na indirgedi. Her medeni ülkede bakanın istifasını gerektirecek bu facia, cezaevi müdürünün görevden alınmasıyla küllenmeye terk edildi. Oysa hem Urfa Barosu’nun hem İnsan Hakları Derneği’nin hem de Meclis Cezaevi Alt Komisyonu’nun raporları, yaklaşan faciayı önceden haber vermiş, 10 kişilik koğuşlara 30 kişiyi tıkıştırmanın nasıl bir infiali hazırladığına dikkat çekmiş. Daha önce benzerleri yaşanmadı mı? Pozantı’da ağabeyleriyle aynı koğuşa tıkılan sübyanlar isyan etmedi mi? Van depreminde kaldıkları cezaevi yıkılınca mahkzmlar firar etmedi mi? Pınarbaşı’nda ring aracı ateş alınca içindeki 5 tutuklu yanarak ölmedi mi? “Şanlı” Urfa’daki tablo, “Kahraman” Maraş’ta da aynı, “Gazi” Antep’te de... Şehirlere “şan” katmak için isimlerine afilli sıfatlar takmak yetmiyor; orada yaşayanları insan yerine koymak gerekiyor. * * * Mahkzmlar birbiriyle kavgalıymış da, klima yüzünden tartışma çıkmış da, cezaevi yönetimi kötüymüş de... Geçelim bunları: İşin özü, bu ülkenin son 10 yılda iktidar eliyle büyük bir toplama kampına dönüştürülmesidir. 2002’de cezaevlerinde 60 bin kişi varken bu sayı bugün 120 bini aştıysa, yani kodesteki insan sayısı 10 yılda 2 katına çıktıysa bunu neyle açıklayacaksınız: 1) İktidarın muhalifliği suç haline getirmesiyle... 2) Tutukluluğun cezaya dönüştürülmesiyle... 3) Adaletin kaplumbağa hızında işlemesiyle... Hükümet, bunlarla yüzleşmek yerine ne çare getiriyor: Yeni cezaevleri yapmayı... Yani toplama kampını büyütmeyi... “Büyüyen Türkiye”nin arka bahçesine hoş geldiniz! * * * Bu yangın kolay sönmez. İçerdeki herkes ve yakınları için ek ceza anlamı taşıyan, insanlık dışı koşullar düzeltilmedikçe bu facianın ateşi küllenmez. Bu ülke, madden ve manen taşıyabileceğinden çok daha fazla insanını tıktı içeri... Soruşturmanın, görevden almanın, denetime açmanın, daha çok kodes yapmanın anlamı kalmadı. Asıl yapılması gereken, adaletin ihyası, muhalefet etmenin suç sayılmaktan çıkarılması, keyfi tutuklamaların sonlandırılması, özel yetkili mahkemelerin kaldırılmasıdır. Ve nihayet Türkiye, “model ülke” cakasını yerle bir eden “büyük bir hapishane” görüntüsünden kurtulmak istiyorsa, toplumsal barış adına bir genel affın hazırlığına başlamalıdır.",https://www.milliyet.com.tr/yazarlar/can-dundar/model-ulke-nin-toplama-kamplari-1555493
Can Dündar,Madonna’lı gece...,08 Haziran 2012,"1980’lerin ortalarıydı. Londra’da gece metrosuna sarhoş bir genç kız bindi. Yüksek sesle, kulaklığındaki şarkıya eşlik etmeye başladı. Sesi, giderek metronun gürültüsünü bastıran bir haykırışa dönüştü: “You abandoned me/ love don’t live here anymore” (“Beni terk ettin, aşk artık burada yaşamıyor”) diye çığlık atıyordu. Ona merakla bakanlar arasında ben de vardım. O dönem Londra’da yaşıyordum. Belli ki aşk acısı çeken kızın söylediği şarkıyı ilk kez duyuyordum. Eve dönüp şarkıyı araştırdım. Madonna’yla öyle tanıştım. O günden sonra da ne yaptıysa, ne söylediyse izlemeye çalıştım. Nihayet çeyrek asır sonra, önceki gece de, o uzak Londra gecesindeki şarkının sahibini sahnede izlemek kısmet oldu. * * * 1980’lerin ortalarında Madonna fırtınası patladığında, ağır abiler dudak bükmüştü. Sallanıp yuvarlandıkça dünyayı miskinliğinden uyandıran 68 rüzgârının kırıldığı 80’lere özgü bir “sabun köpüğü”ydü Madonna... Reagan-Thather-Özal döneminin “maddiyatçı” jenerik müziği, “Şöhret için her şey mübah” devrinin bayrağıydı. Ama Madonna, biraz da şöhret uğruna göze alabildikleriyle bir öncekilerden devraldığı aykırılık kültürünü daha apolitik bir içerikle sürdürdü ve çağının dokunulmazlarına dil uzatarak 80’lerin boğucu tutuculuğunda ciddi gedikler açtı. “Like a Prayer” klibinde siyahi bir İsa figürüyle sevişti. “Papa Don’t Preach”te, gayrimeşru çocuğunu doğurmak için babasından (vaaz değil) anlayış istedi. “Justify my Love” klibinde sado-mazo tutkusundan örnekler verdi. Her birinde Vatikan’la, Papa’yla başı derde girdi. Hemen her şarkı, albüm, klip, konser, turnede yeni bir tabuyu sallayıp sözün ve cüretin sınırlarını biraz daha genişletti. * * * Nitekim yeni turnesi “MDNA”nın ilk durağı Tel Aviv’de, yine DNA’sına uygun bir çıkışla, İsrailli gençlere, “Hem benim hayranım olup hem dünyada barış istemiyor olamazsınız” dedi; gamalı haç görüntüleri arasına Le Pen’in fotoğrafını yerleştirerek Paris’i ayağa kaldırdı. Doğrusu İstanbul’da da kendisinden, mesela kürtaj konusunda bir yorum bekledik; ama gelmedi. Ama yine yaşıtlarını mahcup edecek kadar cüretkâr ve enerjikti. Açılışta devasa bir buhurdanlık çan sesi eşliğinde sallanırken rahip kılığındaki dansçılar birden açılıp saçılınca iki şey düşündüm: 1) Din ve seksin belki de en çok birbirine yaklaştığı bu kışkırtıcı şovu, yanında eşi ve çocuklarıyla izleyen Egemen Bağış’ın ne hissettiğini... 2) “Binbir surat” ülkemizin ne gibi mucizeleri bir araya getirebildiğini... Daha 10 gün önce, aynı statta, dindarlığı siyasetin bayrağına dönüştürmeye çalışan bir partinin lidere itaat töreni vardı. Madonna’nın şarkılarıyla karşı çıktığı anlayışı alkışlayan mütedeyyin kitlenin kalktığı koltuklara, aynı topraklarda onlarla bir arada yaşayan kısa şortlu popçular oturmuş, Tanrının çıplakken de sevilebileceğini vazeden kadını alkışlıyorlardı. İki tören arasında sanki bir hafta değil bir asır vardı. Tahammül hudutları giderek daralan ülkede, sahnedeki kadının 50 yaş enerjisini ve tükenmeyen cüretini biraz hayranlık, biraz hayretle izledik. Sonra eski bir şarkıyı alçak sesle mırıldanarak metroya yöneldik: “Beni terk ettin. Aşk artık burada yaşamıyor.”",https://www.milliyet.com.tr/yazarlar/can-dundar/madonna-li-gece-1551201
Can Dündar,"4 cümle kurmadı, 5 aydır çırpınıyor",30 Mayıs 2012,"Eski apartmanımızda, sürekli karısını döven bir adam vardı. Bir gün yardım için kadınla konuştuk; kocasının işleri yolunda gitsin diye dua ettiğini söyledi. “Niye” diye sorduk: “İşler kötü giderse acısını benden çıkarıyor da ondan” dedi. Son kürtaj-sezaryen tartışması bana bunu hatırlatıyor. Korkarım hükümet de Uludere’de işler kötüye gittikçe, Kürt sorunu çetrefilleştikçe, grevler, eylemler, itirazlar yükseldikçe acısını kadınlardan çıkarıyor. Son gol: Kürtaj yasa tasarısı... “Kürtaj cinayettir” lafı, yakında yasaklanacağına alamettir. Kürtajın yasak olduğu dönemde, düşük için feci yöntemler denerken ölen, illegal muayenehanelerde sakat kalan kadınları hatırlayanlar uyarmaya çalışıyor; ama duyurmak ne mümkün. Başbakan “dindar nesil” icraatına “3 çocuk kampanyası”yla başladı. Kürtajla devam etti. Sezaryene kadar geldi. Bu gidişle iş, İrlanda’daki gibi “boşanma yasağı”na uzanabilir. * * * Bunların, rahmetli Özal’ın da pek sevdiği türden bir “asıl gündemi unutturmak için suni gündem yaratma faaliyeti” olduğunun hemen herkes farkında... Oysa bu kadar mesaiye gerek yoktu. Uludere’den sonra Başbakan’ın söylemesi gereken 4 cümle vardı: “Devlet vahim bir hata yapmıştır. Bunun örtbas edilmesi mümkün değildir. Başbakan olarak devlet adına özür diliyorum. Sorumluların bir an önce ortaya çıkarılıp yargılanacağına söz veriyorum.” O kadar! Erdoğan, en başta bu dört cümleyi kurmadığı için beş aydır çırpınıyor. Çırpındıkça da batıyor. İnsan bir kez yanlış yola sapınca her sapakta biraz daha kaybolur ya, aynen öyle... Son grup toplantısında bu kez Amerikan basınını azarlama, bombalamaya mazeret bulma ve hatta savunma noktasına kadar geldi. Ölenlerin ardından, “Merhumu nasıl bilirdiniz” sorusuna “İyiydi” demeyi inancı gereği insanlık görevi sayan hangi insan, kazara vurulmuş kurbanların arkasından “Zaten kaçakçıydı. Elinde mayın haritası vardı. Öldürülmese yargılanacaktı” diye bahane sıralar. Hangi Müslüman, evlatlarını böyle bir katliamda kaybetmiş ana babalara, 5 aydır sorumluların bulunmamasının hesabını vereceği yerde, “Hatalıyız dedik ya, daha kaç kere diyeceğiz” diyebilir? Hangi devlet adamı, başında olduğu devletin hatasıyla katledilmiş insanların tabutunun hangi bayrağa sarıldığını sorgulayabilir? Devlet cenazelere sahip çıktı, özür için tören düzenledi de, o insanlar al yıldızlı bayrak örtmeyi mi reddetti? Daha da vahimi: Uludere gibi korkunç bir hata, geçen hafta Kayseri’de bomba yüklü bir aracın 94 kilometre boyunca durdurulmamış olmasına gerekçe olabilir mi? Böylesi bir güvenlik zaafı, “Uludere’yi çok büyüttünüz, elimizi korkuttunuz” diye geçiştirilebilir mi? Durdurmak ille ateş açarak, bombalayarak mı olur; bir aracın lastiğini patlatmak, sınırda insanları bombalamaktan zor mudur? * * * Başbakan sıkıştıkça, katliama üzülen bir çizgiden, katliamı üstlenen bir çizgiye yürüyor. Ve Uludere’yi kürtaja benzettikçe, yolunda gitmeyen işlerin acısını kadından çıkaran hırçın komşumuza benziyor.",https://www.milliyet.com.tr/yazarlar/can-dundar/4-cumle-kurmadi-5-aydir-cirpiniyor-1547245
Can Dündar,“Behzat Che”nin gerilla savaşı,11 Haziran 2012,"Behzat Ç.’nin meçhul “Ç”sinin doğru okunuşu, “Behzat Che” olsa gerek... Önceki geceki bölüme anca bu isim yaraşırdı. * * * Hükümet’ten ve RTÜK’ten “Evlilik dışı ilişkiyi özendiriyor” itirazı gelince Behzat’ın birlikte olduğu savcı sevgilisiyle apar topar başgöz edilmesi, ciddi bir taviz gibi gelmişti bana... Ardından RTÜK, “Bu adam çok içiyor. Alkolü özendiriyor” diye kanala para cezası kesince, bu bölümde de Behzat’ın “İçki mideme dokunuyor” deyip oralete başlamasından endişelenmiştim. Dizinin yönetmeni Serdar Akar’a “Bırakacak mı” diye sordum. Gülerek, “Siroz olmadıkça bırakmaz” dedi. Hakikaten de öyle oldu. Pazar gecesi Behzat, içkiyi bırakmak şöyle dursun, dozu artırdı adeta; amirine de ikram etti. “Ekrandan kaldırılacak” söylentileri eşliğinde sezon sonu finaline giden dizi, bu bölümde cami duvarı önünde “Eteğimizdeki bütün taşları dökelim” der gibiydi. Anlaşılan “vuruşarak çekilmeye” karar vermişlerdi. “Bip”lenen küfürler tavan yaptı. Emniyet dayağı, zanlıya “paintball atışları”yla renklendirildi. Suriyeli muhaliflere giden tüfekler, mafyanın kucağında kiralık fahişeler, tehditle alınan ihaleler gırla gitti. Behzat Che, lafı hiç çevirmeden çırılçıplak bir Türkiye manzarası sundu bize... * * * Bölümün asıl gözüpekliği, anlatılan hikâyenin özündeydi. Behzat’ın savcı eşi ihale yolsuzluğunun üzerine gitmeye kalkışınca ihaleyi alan “derin devlet”, Savcı’yı bertaraf etmeye karar verdi. Bu aralar pek muteber sayılan bir yöntemle çekmecesine bir flashdisk yerleştirdiler. Sincan Ağır Ceza’dan arama kararı çıkarttırıp odasını bastılar. Bulunan flashdiskle Savcı’yı örgüt üyeliğiyle suçladılar. Sonra da Behzat’ı çağırıp “Karın bu işin peşini bıraksın. Yoksa içeri girer” dediler. Behzat eşiyle konuşurken hepimizin bildiği gerçeği söyledi: “Bu iş çığırından çıktı. Senin hukukun bitti. Onların hukuku var artık...” Esra’nın yanıtı, umudun tükenmediğine kanıttı: “Behzat; ben seni bırakırım, bu işin peşini bırakmam.” * * * “Bir Ankara polisiyesi”, sadece iktidarın kirli çamaşırlarını deşifre etmekle kalmıyor, aynı zamanda bize onlarla nasıl mücadele edileceğinin dersini de veriyor. Üzerlerine gideceksiniz; tuzak vuracaklar. Afişe edeceksiniz, bürokrat satın alıp saklayacaklar. Yılmazsanız çetesiyle, tetikçisiyle, emniyeti, yargısı, cemaatiyle üstünüze çullanacaklar. Teşhir etmek için dizi yapacaksınız, RTÜK’üyle, milletvekiliyle, bakanıyla, türlü çeşit bahaneyle durdurmaya çalışacaklar. Korkup sözünüzü sakınmayacak, tersine daha üst perdeden söyleyeceksiniz. Erken tatile sokacaklar, yayından kaldıracaklar, yasaklayacaklar. O zaman belki Ankara’da her pazar yapıldığı gibi, diziyi meydanlara kurulan perdelerde göstereceksiniz ya da internete taşıyıp alternatif bir yayıncılığın öncülüğünü üstleneceksiniz. Medyada baskı karşısında susup oturanlara, hatta susmayanlara sataşarak göze girmeye çalışanlara, giderek bir halk kahramanına dönüşen Behzat Che’yi tavsiye ederim. Ekranda gerilla savaşı nasıl verilirmiş, izleyip öğrensinler.",https://www.milliyet.com.tr/yazarlar/can-dundar/behzat-che-nin-gerilla-savasi-1552413
Can Dündar,Bir kimlik krizi,01 Haziran 2012,"Kıbrıs Bu köşede öyle otel, restoran övgüsü yapılmadığını bilirsiniz. Ama bugün bir istisna yapıp alenen bir oteli öveceğim. Geçen perşembe, Basın Emekçileri Sendikası “Delikanlım” belgeselimizin gösterimi için Kıbrıs’a çağırdı. Sendikanın danışmanı Doğan Tılıç ve Bora Gezmiş’le birlikte gidecektik. Gösterim 16.30’daydı. 13.00 uçağına binecektim. Kontuardaki görevli, nüfus cüzdanımı sordu. Yanımda yoktu. “Kimlik yerine geçtiği” söylenen basın kartıma davrandım, ehliyeti gösterdim. “İşe yaramaz” dediler. Pasaport polisi komiseri çağırdı. 3 saat sonra Yakın Doğu Üniversitesi’ndeki söyleşiye katılmam gerektiğini söyledim. Komiser, “Mümkün değil” dedi. Ankara’yı arayıp İçişleri Bakanı’na ulaşmaya çalışsam; “Bi taklak at, gönderelim” diyebilirdi. Vazgeçtim. Kıbrıs’ı arayıp Doğan’a “Gelemiyorum” dedim. Canı sıkıldı. Salon dolmuş, insanlar bekliyor. “Kimliğin nerede” diye sordu. “Ankara’da” dedim. “Şimdi Ankara’ya uçuyorsun. Kimliği alıp Kıbrıs’a geliyorsun. Biz de gösterimi 3 saat erteliyoruz” dedi. Ve bu imkânsız plan, aynen uygulandı. Esenboğa’ya inip kimliği aldım, yeniden Kıbrıs uçağına bindim. O sırada sendikadaki arkadaşlar TV’den, radyodan, twitter’dan gecikmeyi duyurdular. Tam 19.30’da salonda, son derece coşkulu bir seyirci grubunun karşısındaydım. Bir otel reklamı Gösterimden sonra Basın-Sen Başkanı Kemal Darbaz, “Çok özel bir otelde yer ayırttık size” dedi. Dome Otel’e gittik. Girne’de, denize nazır, kaleyle yat limanına komşu, 111 yataklı, harika bir oteldi. Ama asıl harika olan, otelin patronunun, çalışanlar olmasıydı. Dome, 1939’da Rumlar tarafından yapılmış, 1974’te Vakıflar İdaresi’ne devredilmiş. Zarar ettiği için özelleştirilmesine karar verilmiş. Hükümet, Türkiye’den bir ünlü bir işadamına yok pahasına devretmek üzere iken Turizm Emekçileri Sendikası, “Bize verin” diye ortaya çıkmış. Otelin 2007 zararı 3 trilyon TL imiş. Üstelik asıl para getiren kumarhane devredilmeyecekmiş. Yine de sendika, “Bu zarar, kötü işletmeden. Biz, iyi işleteceğiz” demiş, zararı da üstlenip 10 yıllığına oteli devralmış. Sonrası tam bir başarı öyküsü: Hemen fizibilite yapıp yatırım kararı almışlar. Odaları yenileyip ek tesisler açmışlar. Daha önce memur zihniyetiyle çalışan emekçiler, oteli sahiplenmiş. Böylece ilk 2 sene zararı azaltmış, 3. sene kâra geçmişler. Oteli işleten Sendika Başkanı Bayram Karaman, “Çevre otellerde 11 yatağa 1 personel düşerken Dome’da 2 yatağa 1 personel düşüyor. Hafta tatili, izin, ücrette de onların iki katı hakka sahibiz” diyor. Büyük kâr etmiyorlarmış, ama Bayram Başkan umursamıyor: “İşletmenin kâr etmesi değil, topluma katkı yapması önemli... Biz, bir ideale odaklandık. Üretenlerin yönetebileceğini ispatladık. Sonunda sendika da, Vakıflar da, çalışanlar da, Kıbrıs da kazandı. Şimdi özelleştirilecek diğer kuruluşlardaki sendikalar bizi arayıp akıl alıyor.” “10 yıl sonra ne olacak” diye soruyorum. “Dünyadaki gidişata bağlı” diyor: “Dünya sosyal devlete yönelirse bu uygulamalar, yayılarak devam eder. Üretenler yönetime geçer.” Otelden ayrılırken THY’yi, Hava-İş devralsa nasıl olur diye düşündüm. Dome otele gidin. Sizi sadece iyi bir tatil değil, bir hayat dersi bekliyor olacak.",https://www.milliyet.com.tr/yazarlar/can-dundar/bir-kimlik-krizi-1548176
Can Dündar,Herkes kazandı,06 Haziran 2012,"Önce Kılıçdaroğlu’nu cesaretinden ötürü kutlamak gerek. Zirve önerisiyle hem ön aldı, hem risk aldı. Sonuçta da bir taşla birkaç kuş vurdu. Bir defa küçük bir adımla, siyasetteki gerilimi düşüren bir bahar havasını yarattı. İkincisi, Başbakan’ın sataşmalarına cevap yetiştirmekten başka bir şey yapamaz gibi görünen partisini ciddi bir girişimle öne çıkarttı. Hükümete “Sen beceremedin, ben devreye girdim” mesajı verirken çözüm adresini Bakanlar Kurulu’ndan, daha geniş bir mutabakat zeminine, Meclis’e transfer etti. Hem iktidarla muhalefet arasında, hem Kürt sorununda kan davasına dönüşmüş bir tıkanmayı açarken çözüm sürecini tetikledi, hatta direksiyonuna geçti. Başbakan randevu vermese ya da zirve çıkışı farklı bir mesaj verse, zor durumda kalırdı. Sürekli kendilerine hakaret eden Erdoğan’la görüşmeyi içine sindiremeyen, Türkiye’nin bir Kürt sorunu olduğunu reddeden, hatta Kürt lafına tahammül edemeyen kimi CHP’liler nezdinde prestij kaybeder, bedel öderdi. AK Parti’nin ziyarete olumlu yaklaşmasının, sadece kamuoyunu değil, Kılıçdaroğlu’nu da rahatlattığı söylenebilir. * * * Öte yandan tersi de doğrudur: Kılıçdaroğlu’nun girişimi de Başbakan’ı rahatlatmıştır. Açılım krizini iyi yönetemeyen Erdoğan, “Kürt sorunu vardır” diye çıktığı yolda, “Kürt sorunu yoktur” noktasına gelmiş, seçim öncesi “Biz olsak Apo’yu asardık” söylemine sürüklenmiş, Uludere’den sonra da Kürt sorununda kendisine bağlanan umutları tamamen tüketmişti. Kayıtsızlığıyla dindarları bile isyan ettirmişti. Kürt oylarını yitirirken, milliyetçi oylara göz dikmişti. Güneydoğu’da siyaseten sıkıştığı, Kürtlerle köprüleri yaktığı bir aşamada Kılıçdaroğlu’nun önerisi imdadına yetişti. CHP’nin önerisiyle yeniden çözüm rotasına girmiş göründü. * * * Zirvenin Meclis’teki diğer iki parti açısından da kazanç anlamı taşıdığı söylenebilir. BDP, henüz sürecin içinde olmasa da, mücadelesiyle konuyu en üst düzeyde ülke gündemine taşımış sayılır. MHP ise, kendi tercihiyle sürecin dışında kalsa da dün çıkan sonuçla, “milliyetçi oyların sahibi” hüviyetini perçinlemiş, “MHP’siz çözüm olmaz” anlayışını yerleştirmiştir. Dolayısıyla heyecanla beklenen zirvenin sonucu, başta toplum olmak üzere, herkes açısından “win-win” sayılabilir. * * * Gelelim zirvenin tek negatif sonucuna: Çözümün, gönülsüz MHP’nin iki dudağının arasına terk edilmiş oluşu zirvenin tek zaafıdır. Birörnek kırmızı kravatlarıyla görüşme öncesi tokalaşırken yarım gülümseyen iki liderin toplam oy oranı yüzde 75’i buluyor. BDP de sürece destek olursa toplumun yüzde 80’ini aşan bir çözüm iradesinden ve uzlaşma zemininden söz ettiğimiz söylenebilir. Bu, hiç küçümsenemeyecek bir imkân... Ona rağmen Erdoğan’ın (belli ki milliyetçi oyları kaptırmamak için) Kılıçdaroğlu’na “MHP’yi al da gel” demesi, MHP’nin net ret tavrı düşünülürse sürecin ölü doğması anlamına gelir. Geriye iktidar ve ana muhalefet partilerinin süreci birlikte götürmesi seçeneği kalıyor -ki bu da az şey değildir. Tarihi bir fırsat sayılır. Hadi hayırlısı!",https://www.milliyet.com.tr/yazarlar/can-dundar/herkes-kazandi-1550271
Can Dündar,Barış yeniden vizyonda,09 Haziran 2012,"“Barış” lafı nicedir bekletildiği raftan inmişe benziyor. Siyasette, diplomaside, sanat-kültür çevresinde herkes sözleşmişçesine barıştan söz etmeye başladı. Birden iklim değişti, sanki “Akdeniz oldu”. * * * İlk işaret, Kandil’de PKK yönetimiyle görüşen Avni Özgürel’den gelmişti. Avni, Kandil’in “silahı, çıkmaz yol olarak gördüğünü” ve “Oslo süreci”ne hâlâ bağlı olduğunu söylüyor, bu bilgiyi Ankara’yla da paylaştığını belirtiyordu. Ardından Kılıçdaroğlu’nun çözüm hamlesi geldi ve siyasette de çözüm arayışı belirdi. Mehmet Altan, süreci yorumlarken “Bir güç yine devreye girdi. Çözüm sürecini domine ediyor” dedi. Ve nihayet Başbakan Yardımcısı Beşir Atalay CNNTürk’te Hande Fırat’a “Silah bırakmaya kadar giden görüşmeler var. ABD başından beri işin içinde” diyerek en sağlam ipucunu verdi. Bütün bu gelişmelerin, BDP’lilerin 6 hafta önceki ABD gezisinden ve Neçirvan Barzani’nin 3 hafta önceki Türkiye ziyaretinden sonra yaşandığı düşünüldüğünde iç ve dış dinamiğin aynı anda harekete geçtiği söylenebilir. * * * Yeni süreci ilk sezen, toplumun sinir uçları sayılan sanatçılar oldu. Daha önce aynı bildiri altında ortak imzalarını görmediğimiz isimlerden oluşan bir grup sinemacı, Erdoğan-Kılıçdaroğlu görüşmesine destek veren bir açıklamayla “Yaşanan acıların son bulması için girişilen her tür çabanın yanındayız” dedi. Dün de Yavuz Bingöl arayıp Baran Seyhan, Mahir Yavuz, Ahmet Mümtaz Taylan ve Bülent Şakrak’la beraber, “Barış için 1 milyon insan, 1 milyon vicdan” başlıklı bir imza kampanyası açmaya karar verdiklerini söyledi. 90’ların kanlı ortamında hayata geçirilen bu kampanya yinelenecek. “Barışadavet.com” adresinden farklı dillerde şu mesaj verilecek: “Sizi çok seviyoruz. Siz bizim özbeöz kardeşimizsiniz. Bugünden itibaren, değil bir ölüm, tek damla ne kan ne gözyaşı görmek istiyoruz.” Bildiriyi internet adresinden imzalamak mümkün olacak. Ayrıca sanatçılar, büyük kent meydanlarındaki stantlarda barış için imza toplayacak. 1 milyon imzaya ulaşıldığında bu barış talebi, Cumhurbaşkanı’ndan Başbakan’a, Meclis’ten parti liderlerine kadar sorunun çözüm mercilerine ulaştırılacak. * * * Yavuz Bingöl, “Bu seferberlikte basına da görev düşüyor” deyince gülümsedim. Medyadaki son muhalif seslerden Ayşenur Aslan’ın “Medya Mahallesi” programının erken tatile sokulduğunu yeni öğrenmiştim. Başıma geldiği için biliyorum; medyada “erken tatil” lafı, bu aralar “erken emeklilik” manası taşıyor. İnsan şaşırmıyor, ama mesleği adına üzülüyor. Ayşenur’un, Avni Özgürel’li programda Kandil’in mesajlarını verdiği için tatile erken çıkarıldığı söyleniyor. 12 Eylül’de basın, sıkıyönetim bildirilerine göre tavır belirlerdi. Şimdi Hükümet bildiri yayınlamadığı için medyada el yordamıyla ve “Kızar mı, kızmaz mı” tahminiyle yol aranıyor. Nabız tam tutulamayınca da yol kazaları yaşanabiliyor. Belki birilerinin, bizdeki “taklacı Şahin”lere, şu aralar Ankara’da işlerin değişmekte olduğunu, başka bir dinamiğin devreye sokulduğunu söylemesi gerekiyor.",https://www.milliyet.com.tr/yazarlar/can-dundar/baris-yeniden-vizyonda-1551553
Can Dündar,Diyarbakır’da hüsran,02 Haziran 2012,"Başbakan, tesis açmaya gittiği Diyarbakır’da büyük güvenlik önlemleriyle ve kapalı kepenklerle karşılandı. Geçen hafta Diyarbakır kitap fuarında okurlarla söyleşmiştim. İtiraf edeyim ki, uzun yıllardır bu denli coşkulu bir kitle görmedim. Diyarbakır ayaktaydı. Bolca seyahat eden biri olarak, oradaki dinamizmi başka hiçbir yerde solumadığımı söyleyebilirim. * * * Erdoğan, Uludere’den sonraki söylemiyle bölgede yarattığı tepkiyi, teşvik paketiyle, açılış töreniyle, yatırım vaadiyle yatıştırabileceğini sanıyor. Yanılıyor. Bu, belki bir dönem mümkündü. Açılım politikasıyla teşvik uygulaması elele gidebilirdi. Ama artık çok geç. Bundan önce 18 teşvik paketi görmüş, hepsinde yatırım almak şöyle dursun, biraz daha yoksullaşmış, işsizlik oranı yüzde 60’a çıkmış Diyarbakır, süslü paketlere omuz silkiyor. Bölge halkı için çoktandır onur, her ihtiyacının önüne geçti. Özellikle Uludere’de Başbakan’ın inatla sürdürdüğü inkâr politikası, yaraları deşen “Parasını verdik ya” tavrı, bölge milletvekillerinin dokunulmazlığını kaldırma çabası, Diyarbakır ile Ankara arasındaki köprüleri berhava etti. O yüzden ziyaretinden hiçbir iyimser beklenti yoktu. Nitekim Erdoğan Uludere’yi anmadı bileÖ Konuştuğum herkes, duygusal kopuştan, sözün hükmünün kalmadığından söz etti. Hükümet’in BDP’ye alternatif olarak Barzani adresine yönelmesi, umulmadık bir tavra yol açmış: “Madem öyle biz de Barzani’de arayalım çözümü” söylemi yaygınlaşmış. Yüzler hepten Erbil’e dönmeye başlamış. Oysa tersi umulmuyor muydu? Ankara, bölge Kürtleri için cazibe merkezi olmayacak mıydı? * * * 2010’da kurulan Dicle Toplumsal Araştırmalar Merkezi’nde bazı yerel önderler ve akademisyenlerle buluştum. Onlar da umutsuzdu. İnsan Hakları Vakfı Diyarbakır temsilcisi Dr. Rüstem Erkan, “Robotski (Uludere) olayı, bardağı taşıran damlaydı. Başbakan’ın yaklaşımı Kürtleri kendi başının çaresine bakmaya itiyor. Birliktelik zemini kayıyor. Ulusal çözüm şansı yok oluyor. Sorun uluslararası boyuta taşınıyor” dedi. DİTAM Başkanı Mehmet Kaya sordu: “Su aşağı akarken kano nasıl yukarı çevrilecek?” * * * Erdoğan, başkanlığa soyunurken Kürt sorununda açılım politikasının kendisine oy değil yük getirdiğini fark etti ve eski milliyetçi söylemine dümen kırdı. Kürt oylarından vazgeçti, MHP tabanına oynuyor. Bu da bölgede BDP’yi, hatta yeniden partileşmeye hazırlanan Hizbullah’ı güçlendirirken, ayrışmayı hızlandırıyor. Yine de umutlu olanlar yok değil. Bazıları, İmralı’da devletle Öcalan arasında görüşmelerin sürdüğüne inanıyor. Öcalan’ın 10 aydır avukatlarıyla görüştürülmemesine rağmen Kandil’den ciddi tepki gelmemesi, buna kanıt gösteriliyor. Bu arada CHP lideri inisiyatif almaya çalışıyor. Kılıçdaroğlu, çözüm paketi için Erdoğan’dan randevu istedi. Kabul edildi, ama bunun, göstermelik olacağı belliÖ Bence CHP, bir an önce “akil adamlar”ını toplayıp çözüm programını ilan etmeli. * * * Erdoğan mı? Bence dün asıl açılış, Özalp’teki kışlanın kapısına yeniden “Mustafa Muğlalı” tabelasını asmak ya da Uludere sınır karakoluna Başbakan’ın adını koymak olurdu. Yakışırdı.",https://www.milliyet.com.tr/yazarlar/can-dundar/diyarbakir-da-husran-1548529
Can Dündar,Zirveden beklenen...,04 Haziran 2012,"Yıllar önce Güneri Cıvaoğlu öyle bir zirve hikâyesi yazmıştı ki, ne zaman iki lider bir odaya kapanacak olsa onu hatırlarım. Sene 1980... Darbeye beş var. Demirel’in azınlık hükümeti Erbakan’ın kerhen desteğiyle sürüyor. Erbakan, desteği her an çekebileceğini söylüyor. Kriz başgösteriyor. Tam bu aşamada Erbakan-Demirel buluşuyor. Görüşme 3 saat sürüyor. Demirel çıkışta “Bunalımı aştık” diyor. Türkiye rahatlıyor. Erbakan mı? İşin aslını yıllar sonra Güneri Cıvaoğlu’na anlatıyor: “Aslında çok şey konuşmadık. Süleyman içeri girdi. ‘Necmettin çok yorgunum, şöyle bir uzanayım’ dedi. Odamda uzun bir kanepe vardı. Ayakkabılarını çıkardı. Uzanıp yattı. Biraz uyukladı. Sonra şurdan burdan konuştuk. İki eski arkadaş, güzel güzel sohbet ettik. Birkaç saat böyle geçti. ‘Hay Allah razı olsun, biraz açıldım’ dedi. Ayakkabılarını giydi, öpüştük, çıktı.” * * * Hayır, “Yine böyle olacak” demek istemiyorum. Sadece gerdek kapısı bekler gibi heyecanla zirveden sonuç bekleyenlere, boş hayallere kapılmamalarını tavsiye ediyorum. Evet, en sıkıcı diyalog, en yakıcı polemikten iyidir. Diyalog, her çözümün işaret fişeğidir. O yüzden CHP liderinin randevu talebi ve Başbakan’ın “Buyursunlar” davetiyle filizlenen buluşma, yüklene yüklene trafoya dönüşmüş toplumda bir iyimserlik rüzgârı estirmiştir. Somut bir sonuç çıkacağına inanmasak da tebessüm eşliğinde bir el sıkışmanın bile, liderlerin grup sövüşmeleriyle her salı biraz daha gerilen halk için bir stres topu işlevi göreceği kesindir. Yarınki zirvede iki lider, “ne yapmalı”dan önce “ne yapmamalı”yı görüşse, “Birbirimize senli benli hitaplarla efelenmeyelim”, “Sesimizi yükseltmeyelim”,” “Hakaret etmeyelim”, “Huzur isteyen şu milleti yok yere germeyelim” uzlaşmasında birleşse iyi olmaz mı? * * * Doğrusu ben, zirvenin savaşı bitirme ihtimalinden çok, tansiyonu düşürme potansiyelini önemsiyorum. Asıl önemsediğim ise, CHP’nin Kürt sorununda çözüm için ön almaya çalışması... Yeni olan bu... CHP, her ne kadar Erdal İnönü devrinde, soruna ilişkin en radikal raporlardan birine imza attıysa da yıllar yılı konuya uzak durdu; ilgisizliğinden yakınanlara da, sonradan rafa kaldırdığı bu raporu sundu. Şimdi AK Parti’nin “Kürt sorunu yoktur” noktasına geldiği, milliyetçi oylara yöneldiği noktada CHP’nin konuya sahip çıkması, daha önce İmralı’dan da seslendirilen “Akil Adamlar” önerisini, Meclis’te komisyon projesini ortaya atması, çok önemli... Hem CHP, hem de Kürtler açısından... * * * Dün gelen 3 şehit haberi, konunun hâlâ kan gibi sıcak olduğunu, kaybedilen her dakikanın yeni canlara mal olduğunu gösteren bir alarm ziliydi adeta... İki lider, yarın bunun bilinciyle oturacak masaya... Dileyelim, zirve zırva haline gelmesin, eski uyuklamalı zirveler gibi boşa umut vermesin. Barışa ve çözüme hizmet etsin. NOT: 3 Haziran tarihli “Diyarbakır’da Hüsran” başlıklı yazımda, İnsan Hakları Vakfı Diyarbakır temsilcisi Selim Ölçer yerine yanlışlıkla “Dr. Rüstem Erkan” adı yazılmıştır. Alıntılanan sözler, Selim Ölçer’e aittir. Düzeltir, özür dilerim.",https://www.milliyet.com.tr/yazarlar/can-dundar/zirveden-beklenen-1549286
Can Dündar,6 kadınla sahnede,16 Mayıs 2012,"İsveç’ten Figen Solmaz arayıp “Sahnede bir kadını canlandırmanı istiyoruz” dediğinde nutkum tutuldu önce... Peşinen reddediyordum. Anlattıkça ikna oldum. Bahsettiği “7” adlı oyun, İsveç Turne Tiyatrosu’nun projesiydi. 7 ülkeden, insan hakları savaşçısı 7 kadını anlatıyordu. Kadına yönelik şiddete dikkat çekme amacı taşıyordu. Oynamayacak, okuyacaktık. Benim de sahneden sesini duyuracağımız o kadınlardan biri olmam isteniyordu. Projeye bir erkek katma fikrini aralarında tartışmışlar. Bazı feministlerden itiraz gelmiş. Ancak sonunda bir erkeğin, kendini şiddet mağduru bir kadın yerine koyarak okumaya katılmasının sembolik anlamı olacağı fikrine varmışlar. Bende karar kılmışlar. Heyecan verici bir projeydi. Tam da tiyatronun iktidarın saldırısına uğradığı döneme denk geldi. Herkes için sahneyi savunma vaktiydi. “Tamam, varım” dedim. * * * Metni okuyunca, projeye katıldığıma daha da sevindim. Farklı coğrafyalarda dövülmüş, ezilmiş, dışlanmış kadınların öyküleriydi bunlar... Ama kadınlar, yılmamış, tehditlere aldırmadan mücadele etmiş ve başarmıştı. Biri Meclis’e girmiş, biri Nobel’e aday gösterilmiş, biri okul kurmuş, biri sendika temsilcisi olmuştu. Ben, Marina Pusklakova-Parker’a ses verecektim. 40 yaşlarındaki bu Rus kadını, yılda 14 bin kadının kocası tarafından öldürüldüğü Rusya’da bir acil yardım hattı açmıştı. 1993’te tek başına kurduğu hat, bugün 160 kriz merkezinden oluşan bir iletişim ağına dönüşmüştü. HHH Prova günü bu mağdur kadınların dünyasına girdim. Sahnede 6 kadınla birlikteydim. Yapımcımız, yönetmenimiz, yazarımız kadındı. Ardından öykülerine ses verdiğimiz kadınlar da çıkageldi. Sonra okumaya başladık. Hemen yanıbaşımda Derya Alabora, Pakistanlı Muhtar Mai’nin dili olmuş, tecavüz dehşetini anlatıyor. Diğer yanımda Esra Dermancıoğlu, Afganistanlı Farida’nın ilkokulda Taliban tarafından nasıl savaşçı olarak yetiştirildiğinden bahsediyor. Zeliha Berksoy, Belfastlı İnez rolünde, Kuzey İrlandalı kadınlara “devredilemez hakları olduğunu” haykırıyor. Meral Çetinkaya, Guatemala meclisinde kadına destek teklifi görüşülürken Anabella’nın, erkekler tuvaletini basıp içerde gizlenen mebusları nasıl dışarı çıkardığından söz ediyor. Ayça Damgacı, Nijeryalı Hafsat’ın sesi... “Kadınlar, Afrika’nın yararlanılmamış en büyük kaynağıdır” diyor. Mehveş Evin, kadın ticaretine karşı verdiği mücadeleyle Nobel Barış Ödülü’ne aday gösterilen Kamboçyalı Mu Sochua’nın dilini konuşuyor. * * * Onlara kulak kabartırken ve hemen karşımdaki koltukta kendi öyküsünü benden dinleyen cesur bir Rus kadınıyla empati yaparken, Türkiye’de de içinden çıktığı cehenneme bayrak açacak kahramanların hayalini kurdum. Bir yandan da erkek şiddetinin kadınlar üzerindeki tahribatını çok daha yürekten hissettim; zalim hemcinslerimin utancını yaşadım. Bence bu oyun, önce erkek milletvekillerince Meclis’te, sonra da kadına yönelik şiddetten hapse düşenlerce hapiste sahnelenmeli... Şiddeti hissetmeleri, şiddetten vazgeçmeleri için...",https://www.milliyet.com.tr/yazarlar/can-dundar/6-kadinla-sahnede-1541243
Can Dündar,Önce vicdan!,23 Mayıs 2012,"8 yaşındaki Tayfun, gazetenin manşetinden bana bakıyor. Bir helikopterin içinde... Ellerini kucağında kilitlemiş. Gözlerinde şaşkın bir ifade... Babası hemen ayakucunda, albayrağa sarılı tabutun içinde... Baba-oğul, son yolculuktalar. * * * Top atışı kazası olduğunu yazıyor gazete... Wall Street Journal araştırsa da aslında ne olduğunu öğrensek(!) Tayfun için geç gerçi... O, barışı göremeden yetim kaldı. Oturduğu yerden, olanca masumiyetiyle kendisine sahip çıkmayan kalemlere, savaşı kışkırtan şahinlere, barışa çabalamayan siyasetçilere bakıyor sanki... “Yetmedi mi” dercesine... * * * Yetti oysa... Çoktan yetti. Bunca yılın öğrettiğiyle, kaybettirdiğiyle hâlâ bu kanlı oyuna siyaseten müdahale etmemek, barışı konuşmaktan çekinmek akıl alır gibi değil. “Savaş yeter! Silahları bırakalım ve konuşalım” diyenlerin güçlü bir dayanağı, insani bir sığınağı var: Tayfun’un fotoğrafının bu toplumda yarattığı ortak acı... Bu fotoğrafa bakınca vicdanı sızlayanların istisnasız her coğrafyada hissedilen yürek ağrısı... Bu kolektif keder, asli sermayemiz bizim... Beraberliğimizin en esaslı sigortası... Irk, mezhep, din, milliyet tanımadan her yanağa aynı renkte akan gözyaşımız da çimentomuzun suyu... “Artık analar evlatsız, evlatlar babasız kalmasın” çığlığı, bizi çözüme taşıyacak son ve yegâne çaredir. Savaşı bitirirse, bu çığlık bitirir. Başkan değil vicdan lazım Başbakan Pakistan’da... “Özür”den bahsediyor. Geçen kasımda Afganistan’daki NATO helikopterleri sınırı geçip 26 Pakistan askerini “hatayla” öldürmüştü ya... Amerika’nın “üzüntü” bildirdiği bu olayı hatırlatıyor Erdoğan ve “Pakistan’daki şehitlerimiz sebebiyle ABD’nin özür beyanını burada hatırlatmak zorundayım” diyor. Yani Washington’un özür dilemesini istiyor. Acı acı güldünüz değil mi? Çünkü o saldırıdan bir ay sonra Türk uçakları da bir başka sınır boyunda, Uludere’de “hatayla” 34 yurttaşı öldürdü. Amerika’dan katledilen Pakistan askerleri için özür talep eden Erdoğan, henüz kendi katledilen yurttaşlarından özür dilememiş bir Başbakan... Pakistan yolunda Uludere bahsi açılınca özür dilemediğini unuttuğumuzu sanarak diyor ki: “Hatayı da açıkladık, özrü de açıkladık. Allah aşkına tazminatsa tazminat! İlla terör örgütünün istediğini mi söyleyeceğiz? Kusura bakmasınlar.” * * * Vicdan, yazılmış en kalın din kitabı, en yalın anayasadır. En üst mahkeme... En acımasız hâkim... Sicilinize göre, en rahatsız yatak veya en rahat yastık... Başbakan, Pakistan askerine duyduğu merhameti kendi yurttaşından esirgiyorsa, Uluderelilere layık bulmadığı özrü Pakistanlılar için istiyorsa, tam da “terör örgütünün istediği gibi”, bölge halkını devletten soğutuyorsa, “Vurulan Kürtler de suçluydu” diyebilen ırkçılara kanıp 34 masum can için “Paralarını verdik ya” tavrı takınıyorsa, vicdanıyla değil, cüzdanıyla konuşuyor demektir. Başkan olmak istiyor ya... Bize başkan değil, vicdan lazım. Kusura bakmasın!",https://www.milliyet.com.tr/yazarlar/can-dundar/once-vicdan-1544232
Can Dündar,"Batı’da korku, Doğu’da umut",25 Mayıs 2012,"Diyarbakır Osman Ulagay’ın sağlam analizlerini, olgun üslubunu özlemişiz. Milliyet’te hissettiğimiz eksikliğini, kitabıyla giderme şansı bulduk. “Türkiye Kime Kalacak”ta (Doğan Kitap, 2012) Ulagay, gayet yalın ve akıcı bir dille, son 10 yılda dünyanın ve Türkiye’nin yaşadığı değişime kuşbakışı bakıyor. Kitabın pek çok kayda değer analizinden biri üzerinde duracağım: “Batı’da korku, Doğu’da umut” teşhisi... * * * Aslında Ulagay’ın kitabına aldığı tezin asıl sahibi Fransız siyaset bilimci Dominique Moisi... “Duyguların Jeopolitiği” kitabında (Londra, 2009) Moisi, Berlin Duvarı’nın yıkılmasından sonraki iki önemli gelişmeye dikkat çekiyor: 200 yıldır dünyaya hükmeden Batı, bu üstünlüğünü kaybedince ciddi güven kaybına uğradı. Giderek derinleşen ekonomik krizle bir karamsarlık ve “korku kültürü” doğdu. Buna karşılık Çin’den Türkiye’ye, Afrika’dan Latin Amerika’ya, dünyanın diğer coğrafyalarında, ekonomik başarıların da tetiklediği bir özgüvenle “umut kültürü” filizlendi; değişimin bayrağını devralan Doğu, daha parlak bir gelecek planı yapmaya koyuldu. * * * Kitap fuarı için kim bilir kaçıncı kez Diyarbakır’a giderken Ulagay’ın hak verdiği bu tezin, global ölçekte olduğu kadar ulusal ölçekte de doğru olduğunu düşündüm. Daha önceleri Diyarbakır’a gidenlerin kimyasına, bölgenin gerginliğinden kaynaklanan bir kaygı, damgasını vururdu. Şehrin girişinde her daim tanklar durur, şehrin üstünde yüklü bir elektrik bulutu olurdu. Diyarbakır’a Batı’dan gelenler, fazla kalmadan dönmenin yolunu arardı. * * * Son yıllarda bu ruh hali, tersine döndü. Tam da Moisi’nin dünyada gözlediği gibi, Türkiye’nin batısında, yıllardır Batılı yaşam biçiminin sağlam temelleri üzerinde güvende olduğunu sananlar, statükonun sarsılmasıyla ciddi panik yaşamaya başladı. Güven kaybı, karamsarlık ve korku iklimi, Batı’yı kilitledi. Yarın umudu tükenmeye yüz tuttu. Buna karşın Doğu’da, müthiş bir dönüşüm yaşandı. Daha önceleri baskı altında sindirilmiş ne varsa, ferah bir ifade imkânına kavuştu. Yıllar yılı Ankara’nın gözünün içine bakan bu coğrafya, değişimin bayrağını ele aldı ve haklar mücadelesiyle sadece kendi kaderini değil, Türkiye’ninkini de değiştirdi. Gelişmelerin seyircisi iken lokomotifi haline geldi. Değişimi dayatır, çözüm arar, geleceğe umutla bakar oldu. Murathan Mungan’ın “rönesans” saydığı bir siyasi hararet, peşinden beşeri ve kültürel uyanışı da sürükledi. Kitlesel barış talebine, dil bilinci, kimlik özgüveni, yatırım cazibesi, edebiyat, sanat açılımı, yarın ümidi eşlik etti. Doğu, kendindeki müthiş potansiyeli keşfetti. * * * Bu psikolojik yer değiştirme, zaman içinde kaçınılmaz olarak ülkenin siyasi, iktisadi, kültürel faylarında da sarsıntılar yaratacak ve yıllarca ihmal edilmiş “Doğu”yu artık görmezden gelinemeyecek bir aktör haline getirecektir. “Batı”nın korku kültüründen Diyarbakır’ın umut iklimine bu duygularla uçuyorum. Ve o umudun, korkuların nedeni değil, ilacı olmasını diliyorum.",https://www.milliyet.com.tr/yazarlar/can-dundar/bati-da-korku-dogu-da-umut-1545203
Can Dündar,Fazıl Say “yakın tehlike” mi?,26 Mayıs 2012,"Fazıl Say benim arkadaşım. Tel Aviv’den Floransa’ya Moskova’dan Frankfurt’a kadar dünyanın farklı köşelerinde konserlerini izledim. Her coğrafyada ayakta alkışlanışına gururla tanıklık ettim. Arada buluşur, sıkça mesajlaşırız. Muhalif yorumlarını, twitter türü polemik mecraları yerine, kalibresine yaraşır ortamlarda, daha derin analizlerle savunmasından yana olmuşumdur hep... Olmadık adamlarla kafa göz yaran polemiklere girişmesini yadırgamışımdır. Ama Fazıl kabına sığmaz bir sanatçı, inandığı değerler için ölesiye çarpışan bir savaşçıdır. Kızdı mı mecraya, dengeye bakmaz çatışır. * * * Bu kez de öyle oldu. Önce bir müezzinin akşam ezanını aceleye getirmesini diline doladı, sonra da twitter’da Ömer Hayyam’a atfedilerek gezinen bir dörtlüğü, yine twitter’daki takipçileriyle paylaştı. Savcılık da ihbar üzerine soruşturma başlattı. “Halkı kin ve düşmanlığa tahrik” ve “halkın bir kesiminin dini değerlerini alenen aşağılama” ile suçlandı. Biz köşe yazarları bu tür soruşturmalara alıştık. Savcılar bazen kendiliklerinden, sıkça da “iyi saatte olsunlar”ın akıllarına düşürmesiyle, ihbar edilenleri çağırıp kulak bükmeyi sever oldu. Ama bu kez orada kalmadı. Cumhuriyet Savcısı, 1,5 yıl hapis istemiyle dava açtı. * * * “Dünyaca ünlü bir sanatçımıza bu yapılır mı” diyecek değilim. Hukuk karşısında kimsenin dokunulmazlığı olamaz. Dünyanın diline düşecek olmamızı da geçelim. Haklı bir davada buna da bakılmaz. Ama burada, davanın içeriğinde vahim haksızlıklar var. Birincisi, sadece kendi takipçilerinizle mesajlaştığınız twitter, “aleni” bir mecra sayılır mı? İkincisi, yasada “halkı tahrik” suçunun gerçekleşmesi için “kamu güvenliği açısından açık ve yakın tehlike oluşturması”, “kamu barışını bozması” koşulu aranıyor. Bir dörtlükle güvenliğimiz tehlikeye girer mi? Bunu da, zamanında kendisi de bir dörtlükten hapis yatmış Başbakan’a sormalı... Ama belki bundan da önce sorulması gereken, mesela dindar olmayanları tinerci saymanın, ana muhalefet liderinin mezhebini sorgulamanın, Zerdüştlüğe atıp tutmanın, “Ermeni dölü” gibi tanımların, hiç ”alenen aşağılama”ya girmemesi... Savcılar “halkın bir kesimi”nin bunlardan rencide olmadığını mı düşünüyor, yoksa “halkın Başbakan’a yakın diğer kesimi”nin alınganlığı daha mı muteber sayılıyor? “Yakın bir tehlike” varsa, bence buradaki çifte standarttır. * * * Dini yasaklarla düşünce özgürlüğü arasındaki sınır çekişmesi, belki kutsal kitaplar kadar eski... Yeni olan şu: Din karşısında ifade hürriyetinin sınırları hepten daraldı. Tamam, kimse kimsenin kutsalıyla asla alay etmemeli, ama tabularla mücadele edeceğini söyleyen iktidarın, yegâne dokunulabilir kutsal olarak Atatürk’ü görmesi, onun ötesinde sansürcü kesilmesi, şiir, fıkra, nükte üzerinde bile baskı kurması da çifte standart değil mi? Mesela şu ara Başbakan’ın dünyevi işleri dini referansla savunmasına itiraz etsek, kürtaj karşıtlığına karşı nüfus planlamasını desteklesek, yine ihbarcılar çıkar mı? Savcılık çağırır mı? Hakkımızda “Halkı doğurganlıktan soğutmak”tan dava açılır mı?",https://www.milliyet.com.tr/yazarlar/can-dundar/fazil-say-yakin-tehlike-mi-1545549
Can Dündar,İşte 19 Mayıs böyle kutlanır,18 Mayıs 2012,"İtiraf edeyim ki ben de resmi bayramların asık suratından müşteki idim. Bütün o hamasi şiirler, bayrak öpmeler, elden ele taşınan meşaleler, resmigeçitler, ses sınırını aşan jetler, heyecanını çoktan yitirmiş bir bayramın köhnemiş ritüelleri gibiydi. Ta 1995’in 19 Mayıs’ında “Her Türk asker doğar” diye geçit yapan gençler adına “Doğumda meslek seçimi serbest bırakılsın” diye yazmıştım. * * * Bayramlarda Cumhuriyet, haki renk bir kılıkta yürüyordu. Oysa temelleri çok renkli bir sivil direnişle atılmıştı. Öğrencilere sorun bakalım: Mondros’tan hemen birkaç ay sonra Anadolu’nun değişik yerlerinde yerel kongreler toplanmaya başladığını, hatta Karslıların “Kars İslam Şzrası” adında bir “Cumhuriyet” ilan edip Japon İmparatoru’ndan tanınma talep ettiğini biliyorlar mı? Daha 1919 başında bu yerel kongrelerin, Ali Fuat ve Kazım Karabekir paşaları ordularının başına çağırdığından haberdarlar mı? 19 Mayıs 1919 günü Türk Ocağı’nın Fatih Belediye binası önünde 80 bin kişilik dev bir miting yapıp Halide Edip’i kürsüye çıkardığını, onun “Her gecenin bir sabahı vardır” sözünü çılgınca alkışladığını, halkın, elde kara bayraklarla meydana aktığını, esnafın 5 gün süreyle kepenk kapattığını duymuşlar mı? 19 Mayıs, biraz da bu direniş ruhu değil midir? * * * Mustafa Kemal Paşa’nın Samsun’a çıkışı, hiç kuşkusuz İstiklal Savaşı’nın çok önemli bir adımıdır. Halkın, aradığı önderliğe kavuşmasının ilanıdır. Sonu Cumhuriyet’le bitecek yürüyüşün başlangıcıdır. Ancak Mustafa Kemal ve arkadaşlarını cesaretlendiren sivil direnişi görmezden gelmek, Hasan Tahsin’i ve İzmir’in 2 gün içinde verdiği 2 bin şehidi unutmak, yerel kongre iktidarlarını yok saymak, her şeyden önce bu ulusa haksızlıktır. Cumhuriyete, şikâyet konusu haki üniformayı giydiren, onunla halk arasına görünmez bir tel örgü çeken, biraz da bu “unutkanlık”tır. İşte o yüzden, evet, bu bayram, tankların namlusunu ensesinde hissederek uygun adım yürüyen gençlerin “rap-rap” sıkıcılığını hak etmiyordu; kutlamalar stadyumdan dışarı taşmalı, sivilleşmeli, coşmalıydı. Hükümet, “1930 model kutlamalar”ı eleştirmekte haklıydı. * * * Ak Parti, aslında bu törenlerin Cumhuriyet, Atatürk ve Türk ordusuna methiye vesilesi olmasından rahatsızdı. Bunu engelleyebilmek için 19 Mayıs’a stat yasağı denedi. Ancak Milli Eğitim’in genelgesi Danıştay’dan döndü. Bunun üzerine kutlamalar Gençlik Spor Bakanlığı’na devredildi. O da, -dün Hilal Kaplan’ın gayet veciz ifade ettiği gibi- işi, Atatürk’e doğum günü pastası kestirmeye indirgedi. Lakin bu süreçte asıl beklenen, hayırlı gelişme oldu: Bence çok uzun zamandır ilk kez halk, bayramına sahip çıkmaya başladı. 19 Mayıs’ı kendi iradesiyle kutlamak için bayrak açtı. Bu yıl 19 Mayıs, yasak savma gibi değil de, gerçekten sivil bir coşkuyla ve kararlılıkla, sokaklarda, alanlarda kutlanacaksa, bunu biraz da hükümetin ona el uzatmasına borçluyuz. Bir taşla iki kuş: Hem bayramı militarist bir gösteri olmaktan kurtardık; hem özündeki sivil direniş ruhunu canlandırdık. Kutlu olsun!",https://www.milliyet.com.tr/yazarlar/can-dundar/iste-19-mayis-boyle-kutlanir-1542122
Can Dündar,Celladına âşık olmak,28 Mayıs 2012,"Stockholm’de 23 Ağustos 1973 günü bir soygun oldu. Soyguncu, bir bankayı silahla bastı içerdekileri rehin aldı. Polis hemen binayı kuşattı. Buraya kadar her şey “normal”di. Ancak kuşatma 5 güne uzayıp polis de korsan da taviz vermeyince rehinelerde huzursuzluk başgösterdi. Halk, soyguncuyu sevmeye, polise tepki vermeye başladı. Sonunda kriz, polis baskınıyla çözüldü ama yaşananlar, psikolojiye bir terim kazandırdı: “Stockholm Sendromu.” Yani rehinenin rehin alana, kurbanın avcıya, mahkzmun celladına âşık olma hali... * * * Dün bir kısım muhabir ve köşe yazarının, Ak Parti İstanbul Kongresi’nde konuşan Başbakan’la ilgili yazdıklarını okuyunca Stockholm Sendromu’na yakalandıklarını düşündüm. Tek sesli-tek şefli gösteride Erdoğan her zamanki agresif üslubuyla köşe yazarlarını fırçalarken dedi ki: “Daha düne kadar üniformalılar sizi arayıp yazdıklarınızdan dolayı azarlıyordu. Karşılarında hazırola geçip aldığınız emir doğrultusunda yazı yazıyordunuz. Sizi tasmalarınızdan biz kurtardık.” Bu ağır itham karşısında ne beklersiniz? “Köpek” iması ile işaret edilenlerin, meslek onuru bir kenara, hiç değilse kişisel itibar uğruna Başbakan’ı dava etmesini, en azından iki satır yazıyla itiraz etmesini değil mi? Ne gezer! Belki muhtemel bir adli soruşturmadan kurtulmaya hayrı olacağını umarak, belki de “Madem kaçış yok” diye zevk almaya çalışarak, yeni model tasmalar için Başbakan’a doğru boyun uzattıklarını gördük. Utandık. * * * Biz, dün askerce tasmalananlardan değildik; bugün de Başbakan’ın tasmaladıklarından olmayacağız. “Ak tasmalı gazeteciler” kadar, dışardan yularlı politikacılara, hocalara, paşalara da karşı duracağız. Başbakan’ın, sadakat ayinlerinde alkışlandıkça coşan egosuna alkış tutmayacağız. Uludere’yi unutturmak, “cambaza bak”tırmak için ortaya attığı kürtaj tartışmasına dalmayacağız. AK Partili kadınlar, Başbakan’ın tarihin yayılmacı despotlarından kopya çektiği “Bolca doğurun” emrini ve “Bedeninize ne yapacağınıza ben karar veririm” tavrını yine Stockholm Sendromu gereği destekleyebilir. Biz, hükümeti yatak odalarımıza sokmayacağız. Fikrini beğenmediği genç kızı, “Çok mu kürtaj yaptırdın” diye sorgulayan Ankara Belediye Başkanı’nı sevenler olabilir. Biz bu çirkin maçoluğa karşı duracağız. * * * Hafta sonu Diyarbakır’daydım. Başbakan’ın bahsettiği o “ölüleri seven insanlar”ı gördüm. Erdoğan’ın bir özrü esirgediği, sorumlularını ısrarla gizlediği katliamda yakınlarını kaybetmişlerdi; evet, onlar da en az şehit aileleri kadar ölülerini seviyor, vur emri verenlerden, katliamı örtbas edenlerden hesap soruyorlardı. Keşke siz de onları biraz sevebilseydiniz Sayın Başbakan! Belki o zaman hiç değilse Hüseyin Çelik kadar empati yapabilir, bu katliamı kürtaja benzetmezdiniz. Başkan olacağım diye milliyetçi oylara göz kırparken bölgeyi tamamen kaybetmezdiniz. Medyaya haki tasmalar yerine ak tasmalar dağıtmaz, tasmasız bir ülke dilerdiniz. Tarihte pohpohlarla vicdanı köreltilmiş liderlerin sonunu bilir, alkışlar yerine vicdanınıza kulak verir, insaf ederdiniz.",https://www.milliyet.com.tr/yazarlar/can-dundar/celladina-sik-olmak-1546403
Can Dündar,"Fatsa, 12 Eylül, İpekçi, Öz, vd...",21 Mayıs 2012,"1980 Temmuzu’nda Fatsa’daydım. Bağımsız Belediye Başkanı Terzi Fikri, partili rakiplerinin toplamından daha fazla oy alarak seçilmiş ve Fatsa’da bir tür “halk yönetimi” kurmaya girişmişti. Darbeye birkaç ay kala asker, büyük yığınakla Fatsa’ya girmiş, direnişi kırmış, Terzi Fikri’yi tutuklamıştı. Ben gittiğimde duvarlarda sloganlar, yollarda barikatlar, her yerde zırhlılar vardı. Kasaba eve kapanmıştı. Muhbir olarak göreve çağrılan, yüzü maskeli ülkücülerin gösterdiği evler askerlerce basılıyor, yakalananlar karakolda işkenceye çekiliyordu. Yankı Dergisi’ndeki izlenimlerime “Ağrımayan Dişe Kerpeten” başlığını atmıştım. * * * Dünkü Milliyet’te Türker Karapınar ve Gökçer Tahincioğlu, Genelkurmay tarafından 12 Eylül davasına bakan mahkemeye gönderilen “Fatsa Operasyonu” planlarını yazdı. Operasyon emrini bizzat Kenan Evren vermiş. Dönemin Komando Tugay Komutanı Eşref Bitlis de uygulamış. O dönemki askeri raporda şu ifadeler var: “Dev-Yol militanları bayilere gelen akaryakıta, sigaralara el koyarak, yokluk zamanında margarin bularak, normal fiyattan halka dağıtmış ve sempati toplamışlar.” Biz gittiğimizde bu “rezalet”e son verilmiş, normale yani yokluğa dönülmüştü. * * * Fatsa operasyonu, Evren ve Şahinkaya’nın yargılandığı 12 Eylül davasının iddianamesinde yer alıyor. İddianamenin temel tezi şu: “12 Eylül öncesi ülke yönetiminin askerin eline geçmesini isteyen güçler, ülkeyi kaosa sürükleyerek darbe şartlarının oluşması için bazı olaylar çıkardı.” Hangileri? 10 olay sayılıyor: 1) 1 Mayıs 1977 olayları (Evet, “provokasyon” deniliyor) 2) Postayla gönderilen bombalar 3) 16 Mart katliamı 4) Sivas olayları 5) Kahramanmaraş olayları 6) Abdi İpekçi’nin öldürülmesi 7) Çorum olayları 8) Fatsa operasyonu 9) Cumhurbaşkanlığı seçimleri 10) MSP’nin Konya mitingi * * * Fatsa’nın bu listede ne aradığı biraz karışık... Evren’e, “Maraş’a ‘Sıkıyönetim yok’ diye müdahale etmedin, o halde sıkıyönetimin olmadığı Fatsa’ya nasıl müdahale ettin” diye soruluyor. Yine de Fatsa’nın “Türkiye’yi darbeye sürükleyen olaylar” bahsinde diğer provokasyonlarla birlikte anılması garip... Daha garibi şu: İpekçi cinayeti ve sonrasında Ağca’nın askeri cezaevinden kaçırılması, darbe gerekçesi sayılan terör olayları arasında zikrediliyor. Bunların, “Devlet içindeki derin yapıların yönlendirmesi ve kurgulamasıyla yapıldığı” belirtiliyor. Buna rağmen, 12 Eylül davasının savcısı, İpekçi ailesinin davaya müdahil olma başvurusunu reddetti. Sadece onları mı? 1978’de öldürülen savcı Doğan Öz’ün ailesini de... 1979’da öldürülen akademisyen Cavit Orhan Tütengil’in ailesini de... 1980’de öldürülen DİSK Genel Başkanı Kemal Türkler’in ailesini de... Oysa cinayetlerin nasıl işlendiğini, katillerin nasıl kollanıp salıverildiğini, yargılama sürecine nasıl müdahale edildiğini en iyi onlar biliyor. Bu dava, çoğumuzun hissettiği gibi bir “göz boyama”dan ibaret değilse savcı, iddianamede zikrettiği olayların mağdur ailelerini bir an önce davaya müdahil olarak çağırmalı...",https://www.milliyet.com.tr/yazarlar/can-dundar/fatsa-12-eylul-ipekci-oz-vd-1543236
Can Dündar,Bekir Coşkun’u bırak da Uludere’nin hesabını ver!,19 Mayıs 2012,"Her ülkenin ordusu vahim hatalar yapabilir. Nitekim yapmıştır da... Şimdi Türk Genelkurmayı’nı suçlayıcı haberler sızdıran Washington’un işgal ordusu Irak’ta, Afganistan’da nice sivil hedefi “yanlışlıkla” vurup katliamlar yapmadı mı? Türk ordusu da 28 Aralık gecesi Uludere’de tarih boyu utançla hatırlanacak bir hataya imza attı. Ancak, en az bu hata kadar vahimi, Genelkurmay’ın faciaya ilişkin kamuoyuna hesap vermeye tenezzül etmemesi, aradan 5 ay geçtiği halde sorumluları saptayıp ceza vermemesi oldu. Bu devekuşu tavrı, “Ortada ihmal filan değil, bilerek girişilmiş bir katliam var” diyenleri haklı çıkaracak bir izlenim yarattı. Konunun Wall Street Journal’a yansımasından sonra Genelkurmay’ın yaptığı iki cümlelik açıklama, kamuoyunu zerrece önemsememenin bir başka örneği olarak kayıtlara geçti. “Bu faciaya kimin yanlış teşhisi yol açtı” konusunda hiçbir şey söylemeyen, katliamın hesabını vermeyen, “İlk görüntüyü biz tespit ettik” diyerek işin özünü gizleyen bir açıklama kimi kandırabilir? NATO’nun ikinci büyük ordusu, kendi tespit ettiği görüntünün hangi birimde, kimler tarafından, nasıl olup da yanlış değerlendirildiğini, onca masum insanın nasıl suçsuz yere katledilebildiğini açıklamaktan acizse “büyük”lüğünü kim takar? * * * Başbakan’ın yapması gereken, bir yanına Genelkurmay Başkanı’nı, öbür yanına Milli Savunma Bakanı’nı oturtup kamuoyunun önüne çıkmak, katliama yol açan süreçle ilgili ayrıntılı bilgi sunmak, iktidarı adına özür dilemek ve bu faciaya neden olanların görevden alındığını açıklamaktı. Bunu yapmadı. “Kimsesizlerin kimsesi” olma iddiasını çöpe attı. Sınır boyundaki kimsesizleri kimsesiz bıraktı. “Tazminatı veririm. Arkadaşı, akrabayı gönderirim. Unutulur gider” sandı. Böylece hem yakınlarını kaybedenlerin vicdanını yaraladı, hem de şimdi şikâyet ettiği uluslararası spekülasyonların önünü açtı. Ne var ki, Türk basını unuttuysa da dünya unutmadı. Daha da fecisi, bu duyarsızlık Kürtlerde “Bizim canımızın zerrece değeri yok” algısına ve kopuşuna yol açtı. Uludere’deki kayıtsızlığın bölgede yarattığı tahribat, zamanla çok daha derinden hissedilecektir. * * * Genelkurmay Başkanlığı, Bekir Coşkun’un “Paşa” yazısına çok içerlemiş. Bunu hakaret saymış. Suç duyurusunda bulunmuş. Ne hassasiyet!!! Yönettiği karargâhın vahim hatası sonucu bombalanmış 34 insanın kanı, Suriye sınırında yerde dururken, bunun hesabını veremeyen komutanın bir köşe yazarından hesap sorması ve yazdıklarından ötürü cezalandırılmasını istemesi, olsa olsa Bekir Coşkun’un yazısını haklı çıkaracak bir görüntüdür. Bekir Coşkun ifade verirken “Genelkurmay’ın Uludere tavrı, yazıma kanıttır” dese yeter. Ya Genelkurmay, Uludere rezaleti orada dururken, yazıdaki yaklaşımın doğru olmadığını nasıl ispat eder? Hükümetlerin koruyucu kollarının, “Paşa”ları ebediyen kollamaya yetmediğini, gün gelince eski hesapların sorulabildiğini, son yargılamalar kanıtlamıyor mu? Türkiye hep böyle mi gidecek sanılıyor?",https://www.milliyet.com.tr/yazarlar/can-dundar/bekir-coskun-u-birak-da-uludere-nin-hesabini-ver-1542497
Can Dündar,Fransa normalleşti darısı başımıza!,09 Mayıs 2012,"Fransa’nın yeni Cumhurbaşkanı François Hollande seçim kampanyasını “olağan” sözcüğü üzerine kurdu. “Normal bir başkan” olmayı vaat etti. Bunu söylerken hem rakibi Sarkozy’nin “anormal”liğine gönderme yapıyor hem de normalleşmeyi özleyen kitlelerin ruh haline tercüman oluyordu. Sonunda Fransa, Sarkozy kadar karizmatik, renkli ve maceraperest olmayan bu “mutedil adam”a oy verdi ve “Bizi normalleştir” dedi. * * * Türkiye’nin tam da buna ihtiyacı var işte: Normalleşmeye... Her sabah TV ekranlarında telaşla yanıp sönen “Son Dakika”larda yeni gözaltı dalgası haberleriyle uyanmamaya... Salı günleri Meclis’te lider düellolarından sokağa yansıyan elektriğe kapılmamaya... Köşe yazarıyla polemiğe giren Genelkurmay başkanlarından arındırılmış bir siyaset ortamına... Bir gün muhalefet liderine, ertesi gün aydınlara, sonra tiyatroculara, yetmedi köşe yazarına sataşan, bağıran, hakaret eden, aşağılayan, kavgadan yorulmayan bir Başbakan’la uğraşmamaya... Akşam haberlerinin başından dayak yemiş gibi kalkmamaya... Liderleri uygarca tartışırken izleyip alkışlamaya... Kısaca normal bir güne uyanmaya ne kadar ihtiyacımız var. * * * “Tek millet, tek devlet, tek bayrak, tek adam (pardon dilim sürçtü, “tek vatan”)” diye diye orada kalmayıp “tek inanç, tek fikriyat, tek yaşam tarzı” cenderesine itelenen bu rengârenk toplumun, üzerindeki bu “tekil” tahakkümden kurtulup rahatlamaya, özgürleşmeye ne kadar gereksinimi var. Yürüdükçe “hırs hırs” diye ses çıkaran hırsa kesmiş liderlerin toplumsal barışta yarattığı tahribatı onaracak, son birkaç yılda doruğa çıkan büyük kırgınlıkları barıştıracak, her gün benzin dökülen mütemadi kavgayı yatıştıracak, kutuplaşan kesimleri buluşturacak bir “sakin güç” ne kadar elzem... Fransa örneği gösteriyor ki, bunun için öyle bir sözüyle kitleleri peşinden sürükleyecek, “anormal”le onun dilinden kavgaya girecek, vurdu mu ses getirecek karizmatik liderler gerekmiyor. Tersine, gerilim hattında yaşamaktan elektriğe kesmiş bir topluma, “Sakinleşelim, normalleşelim” diyecek bir aklıselim, bir “sakin güç” yetecek. * * * Kendi başlattığı tsunaminin dalgalarından, Başbakan’ın bile rahatsız olmaya başladığını gördük dün... Peş peşe gelen tutuklamalardan “Bu dalgalarda boğulacağız” diye yakındı. Başta pek memnun görünüyordu oysa; şimdi “mış gibi” yapmıyorsa, ipler elinden çıkıyor demektir; bu da ayrı kıyamettir. Bu çıkıştan sonra adalet mekanizması, mesajı alıp dalgaları durdursa bir türlü devam etse bir türlü... Eminim siyasi görevli gibi çalışanlar dışında savcılar ve hâkimler de yargıda bir normalleşme bekliyor hasretle... Tıpkı gazeteciler, tiyatrocular, yazarlar, tutsaklar, sendikacılar, diplomatlar, bürokratlar, öğrenciler, öğretmenler, işçiler, akademisyenler, askerler, Kürtler, Aleviler, işadamları, sanayiciler gibi... Asabi bir başbakanın gündelik kavgasından yorulmuş Türkiye’yi yatıştıracak bir restorasyon dönemine ihtiyaç var. Ne mutlu Fransa’ya; “normal”i buldu. Darısı başımıza!",https://www.milliyet.com.tr/yazarlar/can-dundar/fransa-normallesti-darisi-basimiza-1538369
Can Dündar,Ana ile oğul,12 Mayıs 2012,"Katılır mısınız bilmem; derler ki: “Erkek kadınla hiç değişmeyeceğini umarak evlenir; kadınsa erkeği eninde sonunda değiştirebileceğini umarak... Sonuç, her ikisi için de hayal kırıklığıdır: Kadın çabuk değişir; erkek hiç değişmez. Ve kadın, arzuladığı erkeği oğlunda büyütmeye çalışır.” * * * İlginç bir tez bu... Dikkatli okunduğunda bir paradoks kendini ele veriyor: Tez doğruysa o değişmeyen erkekleri de her kadın kendi eliyle yetiştiriyor demektir. Neden olmuyor? Sanırım cevap, ana-oğul ilişkisinin karmaşasında saklı... * * * Cloeen Sell’in Bir Fincan Huzur” kitabında (Arkadaş, 2010) “Anneler ve oğulları için yazılmış öyküler” var. Birçok öyküde, bahsettiğim sorunun tezahürleri yazılmış. Çoğu anne, oğlunu istediği kalıba dökemediğinden dertli... Barbara Marshak, sık rastlanan bir ergen tavrını işlemiş: 6. sınıfı bitiren oğlu, okula giderken onu yanında istemiyormuş. Servise bindirirken, “Yanımda durma” diye bağırmış bir gün... Annesi az öteye gidince “Biraz daha uzaklaş anne” diye seslenmiş. Epey uzaktan izlediğinde de “Anne eve dön” diye kızmış. Marshak, aynı yaşta kendisinin de annesinin okula gelmesinden duyduğu utancı hatırlıyor. Öyküsünün adı: “Şimdi biraz mesafe gerek.” * * * Bir başka “mesafe” öyküsü Jeannette Valentine’dan... Oğlunun mezuniyet törenini anlatıyor. Dekan, velileri selamladıktan sonra öğrencilere dönüp “Mezunlar lütfen ayağa kalkın” diye bağırıyor. Mezunlar ayaklanıyor. “Şimdi dönüp velilerinize bakın” diyor Dekan... Oğullar, yüzünü arka sıralardaki velilere doğru dönüyor. Dekan diyor ki: “Beyler, şu an sizi büyütenlerin huzurundasınız. Onlar sizi ilk günden itibaren sevgi ve anlayışla destekledi. Şimdi onlara, önünüzdeki yeni hayata hazır olduğunuzu söylemenizi istiyorum. Lütfen benden sonra tekrarlayın.” “Ben...” diyor Dekan... Mezunlar “Ben...” diye tekrarlıyor. “Şimdi isminizi söyleyin!” Herkes ismini söylüyor. “Benim için yaptığın fedakârlıklara müteşekkirim.” Hep bir ağızdan tekrarlıyor mezunlar... “Benimle gurur duyacaksın.” “Ama istediğin gibi biri olabilmem için...” Velilerin merakla beklediği son cümle can yakıcı: “...lütfen beni bırak!” Sonra Dekan velileri ayağa kaldırıyor. Onlara oğullarının yüzüne karşı “Seninle gurur duyuyorum” dedirtiyor. Ve aynı cümleyi tersten okuyor: “...ve istediğin gibi biri olabilmen için...” “...seni resmen... “...bırakıyorum.” Veliler gözyaşları içinde tekrarlıyor. Bir oğlun yuvadan kanatlanış töreni adeta... * * * Erkekte arzuladığı değişimi başaramayan kimi kadınlar, onu oğullarında yaratmak ister. Ama bu hırs, oğulların “Ben ayrı bir varlığım” direncine toslar. Ve çoğu zaman, istenenin tam tersi sonuç verir. Erkek çocuk, annesine direnerek büyür. Anne ısrar ederse, o direnç, oğlanda karaktere dönüşür. Ve erkekte değişim ümidini çaresizce gelin devralır. Bu kısır döngünün kırılabilmesi, oğulların kendi ayakları üzerinde durabilmesi, değişebilmesi için “biraz mesafe” şarttır. Maharet, “Lütfen beni bırak” diye haykırmadan, onu koltuğunun altından uçurabilmek, kanatlandırabilmektir. Sağlam karakterler, biraz da bunu başarabilmiş annelerin eseridir. Tüm annelerin ellerinden öperim.",https://www.milliyet.com.tr/yazarlar/can-dundar/ana-ile-ogul-1539615
Can Dündar,Deniz Gezmiş darbeci miydi?,04 Mayıs 2012,"İdamlarının 40. yıldönümü dolayısıyla bir süredir Deniz Gezmiş üzerinde çalışıyorum. Dönemin gazetelerini, anıları, araştırmaları okuyorum. “Efsane”lerin bir kaderi var: Herkes onu istediği yere çekiştiriyor ve ortaya yanlış anlamalarla dolu bir kargaşa çıkıyor. Maalesef bu Deniz Gezmiş ve 68 hareketi için de geçerli... * * * Bugünden bakıp onlara “Darbeci” yaftasını asmak ya kolaycılık ya kötü niyet; ama kesin hakaret... Elbette yaşayanlardan iyi bilecek durumda değilim; ancak bugünlerde kimlere “darbeci” denip çıkıldığını görünce Deniz’lere asılmaya çalışılan yaftayı sorgulamak kaçınılmaz oluyor. Evet, 70’lerin başında Türkiye solu içinde ordudan gelecek bir devrimci darbeye bel bağlayanların sayısı hiç az değildi. Silahlı Kuvvetler içinde de görmezden gelinemeyecek yoğunlukta devrimci subaylar vardı. Gericiliğin ancak tepeden inme bir “devrim”le bertaraf edilebileceğine ve ilerlemenin yolunun böyle açılabileceğine inanıyorlardı. Bunu sorgulamak ayrı şey; herkesi bu çuvala tıkıştırmak ayrı... * * * Deniz’in 60’ların sonundaki söylemine bakıldığında Mustafa Kemal’e, Türk ordusuna, Kurtuluş Savaşı’nın anti-emperyalist ruhuna sıkça vurgu yaptığı görülür. Cunta beklentisi içinde olan çevrelerin onu etkilemeye, yanına çekmeye çalıştığı da biliniyor. Ancak bu çabalar sonuç vermemiştir. Deniz’ler, “Herkes kendi yoluna” demiştir. Hatta darbeciler bu cevap üzerine, “halk savaşında ısrar ederseniz karşı devrim saflarında olursunuz” diye tehdit etmiştir. 12 Mart’taki faşist darbe yerine 9 Mart’ta sol bir cunta işbaşına gelse Deniz’ler onun da hedefi olacaktı büyük ihtimalle... * * * 70’lerin başında sol içindeki bir grup, umudunu tamamen 9 Mart’ta beklenen darbeye bağlamışken, “Hangi komutan bizden” hesabı yaparken Deniz ve arkadaşları bu fikirden tamamen uzaklaşmıştı. Özellikle 15-16 Haziran’da patlayan işçi hareketi, “Toplumsal dinamik hazır. Bir an önce bu hareketin yanında yer almalıyız” hissiyatına yol açtı. Deniz Gezmiş, özellikle Bursa Cezaevi döneminde ve sonrasında İstanbul’da cuntalardan medet uman arkadaşlarından kopup yüzünü Ankara’ya ve dağlara döndü. Aydın Çubukçu, dağdan başka yol olmadığını söyleyen Deniz’e Mihri Belli’nin “Seni de dağınla birlikte yok ederler” dediğini aktarıyor örneğin... Ama onlar zaten yok edileceklerini biliyorlardı. Kırlardan ya da şehirlerden başlayacak bir direniş için çoktan kolları sıvamışlardı. 12 Mart geldiğinde, “reform gelecek” sanan bazı yaşıtları bakanlık için siyah takımlarını giyerken, onlar o anda hemen söndürülebilecek, ancak harı yıllar sonra çok uzaklardan görülebilecek bir yangını ateşlemeye dağa gitmişlerdi bile... * * * 12 Mart’ta birçok örgüt müdahaleye sempati mesajları yayınlarken THKO’nun bunu faşist bir darbe olarak niteleyen ve mücadele çağrısı yapan bildirisi ortadadır. Deniz’in son sözleri hafızamıza kazılı... Buna rağmen ona 40 yıl sonra darbeci yaftası asmak cehalet mi hakaret mi? Galiba ikisi birden...",https://www.milliyet.com.tr/yazarlar/can-dundar/deniz-gezmis-darbeci-miydi-1536366
Can Dündar,Futbolla ilgilenmeyenlerin derin yalnızlığı üzerine...,11 Mayıs 2012,"...söylenecek fazla bir şey yok. Başlık mevzuu özetliyor zaten... Kaç kişiyiz bilmiyorum; fazla kalabalık olmadığımızı sanıyorum. Adını bir futbol efsanesinden alan ve çocukluğunda bolca top koşturan biri olarak bende futbol ilgisi ne zaman, neden söndü, bilmiyorum. Galiba oynamayı, oynayanları izlemekten çok sevdim. Ve körü körüne taraftarlıktan, statların küfre bulanmış saldırganlığından, berbat da oynasa takıma laf söyletmeme bağnazlığından, oldum bittim hoşlanmadım. * * * Bugün derbi makaleleri arasında benimkinin aykırı kaçacağının farkındayım. Ancak farklılıklara saygı çağında, futbolda da “öteki”ler olduğu bilinsin, onların dar alanda ne çektiği fark edilsin istiyorum. Erkek dünyasında “Memleket nere”den daha yaygın bir sorudur “Hangi takımsın” sorusu... “Futbolla aram yok” cevabı, yeni soruları kışkırtır. Turist muamelesi görürsünüz. Laf olsun diye bir takım söyleseniz, açılacak muhabbete katılmanız gerekir. Oysa siz üç futbolcu ismi sayamayacak haldesinizdir; nerde kaldı ki takım üzerine yorum yapasınız. * * * Gazeteyi sonundan okumaya başlayan bir toplumda yaşayan biri, hele bir gazeteci için büyük eksiklik... Kaldı ki “taraftarlık”ın özendirici avantajları vardır: Maçı iple çekmenizi sağlayacak bir heyecan vesilesi... Galibiyette sevinci, mağlubiyette hüznü paylaşma keyfi... İçerde biriken öfkeyi akıtacak bir kanal... Her daim üzerine laf çevrilebilecek bir mevzu... İşe girmeden torpil bulmaya kadar her alanda işe yarayan bir takım ruhu... Generali erbaşa eşitleyen bir kolektif aidiyet... Rengârenk formalar, komik şapkalar içinde alabildiğine çocuklaşıp hiç yadırganmama ayrıcalığı... Takımsızlık, tarafgirliğin tüm bu avantajlarından mahrum kılar sizi... Hele derbi günleri, yalnızlığınız katmerlenir. Coşkuya katılmak, kız ya da oğlan tarafından olmadan gittiğiniz bir düğünde eğlenmek kadar zordur. Televizyonda sanki hiç bilmediğiniz bir dil konuşulur. Rahmetli Ecevit gibi “futbolcular para için rahatlıkla takım değiştirirken taraftarın takıma ölesiye bağlılığının manasızlığı” üzerine ahkam kesmeye ya da futbol kalitesinin bu ilgiyi hak edecek düzeyde olup olmadığını deşmeye kalkışırsanız veya bir gün futbol olmasa bu enerjinin nereye akacağını tahmin etmeye çalışırsanız hepten itici olursunuz. Sırf gözlem için seyretmenin de tadı yoktur. İçmeden sarhoş masasına oturanlar gibi sevimsiz görünürsünüz. Gündüz aklıselimle sohbet ettiğiniz arkadaşlarınızın, hakeme küfrederkenki şehvetinden dehşete kapılırsınız. Futbolun, iç dünyaları salıverme, gerçek kimliği ele verme, insanın üstündeki yaldızı dökme kabiliyetine hayran kalırsınız. * * * Ama sizin katkınız dışında oluşmuş klanlara, takımlara, tarikatlara uzaksanız, kaderinizi, kederinizi, keyfinizi onlara bağlamamışsanız ve hayatı benim gibi yakanıza rozet takmadan yaşayanlardansanız, derbi günlerinin gürültülü yalnızlığında da ayrı bir zevk olduğunu keşfedersiniz. Kaç kişi olduğunuzu, derbi saatinde sokaklar söyler size... O ıssızlıkta, mangal ateşinde kalmış vejetaryenler gibi birbirinize gülümsersiniz.",https://www.milliyet.com.tr/yazarlar/can-dundar/futbolla-ilgilenmeyenlerin-derin-yalnizligi-uzerine-1539218
Can Dündar,İşte Deniz’in “bilim adamı olsun” dediği kardeşi...,08 Mayıs 2012,"Deniz Gezmiş’in anıldığı pazar gecesi... Ataşehir Deniz Gezmiş parkında Zülfü Livaneli konserinden sonra ak saçlı bir adam davet ediliyor sahneye... Yüzü, Deniz’e benziyor. Sesi sakin, hali olgun... Konuşmuyor, sadece bir şiir okuyor: “Bir orman yangınından püskürmüş genç fidanlardı/ Güneşten ışık yontarlardı, sert adamlardı/ Hoyrattı gülüşleri, aydınlığı çalkalardı/ Gittiler, akşam olmadan ortalık karardı. Vasiyetteki sözler Sahnedeki adam, Hamdi Gezmiş... Deniz Gezmiş’in hemen hiç ortaya çıkmayan kardeşi... İlk kez kitleleri, Attilâ İlhan’ın, Deniz’ler için yazdığı harika mısralarla selamlıyor. Biz onu, Deniz’in idam öncesi yazdığı mektubundan tanıyoruz. “Baba, (...) Kitaplarımı kardeşime bırakıyorum. Kendisine özellikle tembih et. Onun bilim adamı olmasını istiyorum. Bilimle uğraşsın ve unutmasın ki bilimle uğraşmak da bir yerde insanlığa hizmettir.” İlk kez konuşuyor Deniz ve bilim açısından harikulade bir vasiyet... Ya o mektubu alan genç adam için? Acaba o, bu misyonla nasıl yaşadı? Gereğini yapabildi mi? Bilim adamı olabildi mi? Gece Başkan’ın teşekkür yemeğinde yan yana oturduğumuzda sordum bu soruları Hamdi Gezmiş’e... Yıllarca sessizce kenarda beklemişti. Büyük tevazu ve nezaketle, güvenerek özetledi yaşadıklarını... Hapishane buluşması Deniz’le aralarında 5 yaş varmış. Abisi asıldığında o, 19 yaşındaymış. İktisadi Ticari İlimler’de okuyormuş 1970’te, 1. sınıf öğrencisiyken bir eylemde polise direnmekten içeri düşmüş. Bayrampaşa’da karşılaşmışlar abisiyle... Deniz, “Sen niye geldin” diye terslemiş onu... Kendi hayatı için gözünü budaktan ayırmazken iş, kardeşine gelince bir koruma içgüdüsüyle hareket edermiş. Hamdi’nin hep okuyup bilim adamı olmasını istermiş. 15 gün birlikte hapis yatmışlar. Sonra Deniz’i Bursa Cezaevi’ne yollamışlar, Hamdi’yi salıvermişler. Hamdi, abisini son kez Nisan 1972’de, Mamak’ta, açlık grevinin 12. gününde görmüş. Neredeyse tanınmaz haldeymiş. Deniz, kendindeki mücadele azmini kardeşinde de gördüğü için son mektubunda bilim adamı olmasını vasiyet etmiş. Lakin “anarşistin kardeşi” sıfatı hiç bırakmamış ki yakasını... Yarım kalan eğitim 1973’te mezun olmuş. 1974’te İstanbul Üniversitesi’nde yüksek lisansa başlamış, 1977’ye kadar Sencer Divitçioğlu, İdris Küçükömer, Gülten Kazgan gibi hocalardan ders alarak master yapmış, doktoraya başlamış. Ama kendisini yanına asistan olarak alacak hoca, 1970 sonunun kaosunda, “Her gün tehdit mektupları alıyorum, seni ateşe atamam” diyerek vazgeçmiş. Zaten babasının emekli maaşı kitaplara yetmez haldeymiş. Hamdi, 1977’de okulu bırakmak zorunda kalmış. “Gezmiş” soyadı -henüz bugünkü itibarı sağlamadığından- her başvurduğu işte karşısına engel olarak çıkmış. Bir dönem kitap tercüme ederek çıkarmış ekmek parasını.. 1978’de İETT’ye müfettiş olarak girmiş. 5 sene orada çalışmış. 1983’ten sonra mali müşavirliğe başlamış. 1999’da yeminli mali müşavir olmuş. 60 yaşında bir öğrenci Geldik sürpriz finale: Geçen yaz üniversite affı çıkınca Hamdi Gezmiş, hiç aklından çıkarmadığı “vasiyet”i yeniden koymuş önüne... Dönmüş üniversiteye... Gece, birlikte izlediğimiz belgeselin duygusallığı içinde yaptığımız sohbette “Yaşım 60’a geldi, eski enerjim yok, doktora zor. Ama yine de ne yapıp edip o vasiyeti yerine getireceğim. Belki oğlumla birlikte okuyup bilim adamı olacağım” dedi. Deniz Gezmiş’i andıran yüzünde, 40 yıllık bir vasiyetin yüklediği misyonla bir ömür geçirmiş ve onu başarmaya ahdetmiş bir insanın kararlılığı ve huzuru vardı.",https://www.milliyet.com.tr/yazarlar/can-dundar/iste-deniz-in-bilim-adami-olsun-dedigi-kardesi-1537579
Can Dündar,‘Acıyıp bir şans daha vermeyelim’,05 Mayıs 2012,"İstanbul Üniversitesi’nin öğrenci odası... Odanın başucunda dev bir Che Guevera posteri asılı... Bir köşede bazı öğrenciler öldürülen arkadaşları Vedat Demircioğlu’nun fotoğrafının altına “6. Filo defol” yazıları yazıyor. 68 gençliği 6. Filo’yu “karşılamaya” hazırlanıyor. Odanın orta yerinde koca bir masa... Masanın etrafında dönemin öğrenci liderleri... Cihan Alptekin... Harun Karadeniz... Deniz Gezmiş... Alman ZDF televizyonunun kamerası orada... Amaçlarını soruyor Harun Karadeniz’e... Cevap: “6. Filo’nun Türk limanlarına girmesini engellemek... Bölünmez, bağımsız ve sosyalist bir Türkiye...”  Che posteri altında Dönemin gazetelerinden 6. Filo’nun geliş tarihinde bir Alman TV ekibinin Türkiye’deki öğrenci liderleriyle röportajlar yaptığını okuyunca hemen o görüntünün peşine düştüm. O yıllarda yayında olan bütün Alman televizyonlarının arşivlerini deştik. Sonunda Vedat Açıkgöz’ün yardımıyla görüntüyü ZDF’in arşivinde bulduk ve hazırladığımız “Delikanlım” belgeseline koyduk. Arşivin güzelliği işte: Deniz, asılışının 40. yıldönümünde Che’nin posterinin altından, ilk kez bakacak bize doğru...  ABD’den gelen mektup Halit Çelenk’in kızı sevgili Serpil Çelenk Güvenç de 40. yıl için benim gibi heyecanla arşive girdi. O dönem dünya ve Türk basınında çıkan yazıları derleyen çok önemli bir kitap çıkardı. (“Darağacına Mektuplar”, İmge, 2012) Aylar önce önsöz yazmam için kitabın taslağını getirdiklerinde bir sayfaya geldim, çakıldım. 7 Nisan 1972 günü, yani idamlara 4 hafta kala, Tercüman gazetesinin 2. sayfasında Ahmet Kabaklı’nın köşesinde bir mektup yayımlanmıştı. Mektubu Amerika’dan yollayan, Turgut Özal’dı. DPT müsteşarlığından ayrılmış Dünya Bankası’nda danışmanlığa gitmişti. Mektubunda o günlerde Washington Post’ta Boğaz Köprüsü’nü öven bir makalenin yayımlandığından söz ediyor ve köprünün Türkiye’deki solcular tarafından nasıl “tenkitlere maruz kaldığını” hatırlatıyordu.  ‘Komünist olmayacak!’ Mektubun devamını aynen alıntılayacağım: “Muhterem Ahmet beyefendi, Teknik Üniversite duvarlarına, bir tarafa köprü karikatürü, diğer tarafa da 6. Filo’yu koyarak ‘Köprü ve bekçisi’ diyen komünistlerin, aslında neyin peşinde oldukları bugün daha iyi anlaşılmıyor mu? Bir senelik bir Örfi İdare, bütün melanet ve hıyanetlerini meydana çıkardığı gibi, Türkiye’nin kalkınması için sarf edilen insanüstü gayretlere yapılan insafsız hücumların kasti hüviyetlerini de ortaya çıkarmıştır. Zaman, muhakkak durumu daha iyi gösterecektir.  Fakat bir endişem var: Tarihten, tecrübeden ders alacak mıyız, yoksa sözde bir acıma duygusu ile karıştırılan, aslında maksatlı birtakım oyunlara alet olarak Türkiye’yi yıkmak isteyenlere bir şans daha mı vereceğiz? Türkiye hiçbir zaman komünist olmayacaktır, ama kalkınma yolunda kaybettiğimiz zamanları geri getirmenin mümkün olmamasından korkuyorum.”  Boyunda bir ur Türkiye Turgut Özal’ın tavsiyesine uydu, “bir şans daha vermedi”, “acımadı”, astı evlatlarını... O günden beri boynunda kanlı bir urla yaşıyor. Bunun utancını da o dönem elleri “Evet” diye kalkan, nice sonra demokrasi havariliğine soyunan isimler taşıyor. ZDF’nin arşivinde bulduğumuz görüntülerde Deniz, asılışının 40. yıldönümünde Che’nin posterinin altından bakacak bizlere... Karşıyaka’da ilk Genel Başkan Bugün tarihinde ilk kez CHP’nin bir Genel Başkanı, elinde üç karanfille Ankara Karşıyaka mezarlığında olacak. Deniz’in, Hüseyin’in, Yusuf’un mezarlarına birer karanfil bırakacak. Belki de 1972’de “İdamlara evet” diye el kaldıran CHP’liler adına özür dileyecek. Sonra İstanbul’a uçup Ataşehir Belediyesi’nin büyük cesaretle Deniz Gezmiş’in adını verdiği parkta, onun devasa heykelinin önünde oturacak. Binlerce kişiyle birlikte o belgeseli ve Deniz’leri izleyecek. Zülfü Livaneli ile birlikte türküler söyleyecek. Ve Deniz, 44 yıl öncesinden bakacak ilk kez sevenlerine... “Hâlâ bölünmez, bağımsız ve sosyalist bir Türkiye istiyoruz” diyecek.",https://www.milliyet.com.tr/yazarlar/can-dundar/aciyip-bir-sans-daha-vermeyelim-1536689
Can Dündar,Şiddeti ancak adalet bitirir,14 Mayıs 2012,"Stadının koltuğunu söküp polise fırlatan taraftar... Çoluk çocuk ayırmaksızın biber gazı sıkan polis... Global ticaret devlerinin camını taşlayan eylemci... En küçük itirazda dayak atan koca... Çareyi dağa çıkmakta bulan genç... Dağları bombalayan asker... Şiddet, ortaçağın veba salgını gibi, dokunduğu yerde hızla ürüyor, kan döküyor, can alıyor. Baş etmesi de giderek güçleşiyor. Biz ona hükmedemedikçe şiddet bize hükmeder hale geliyor. * * * Neden? Uzun bir liste yapmak mümkün... İlk akla gelen, “insanın içindeki saldırganlık dürtüsü”dür. Aslında uygarlık tarihi, bu dürtüyü frenlenme çabası diye özetlenebilir. Çok başarılı olmuş gözükmüyor. Bir başka tez, şiddetin nedeninin kalıtsal değil, toplumsal olduğunu söyler. Öfkeyi üreten, şiddeti büyüten, sefalettir, cehalettir. O yüzden şiddetle mücadele için önce onu yetiştiren bataklığı kurutmak gerekir. * * * Bunlar kabul gören, klasik tezler... Ama daha çok şiddet uygulayanı sorumlu tutan, irdelemeye çalışan yaklaşımlar... Oysa günümüzde şiddetin elementlerine baktığımızda, “Yanlış eğitilmiş, vahşi tabiatlı sefiller”in ötesine geçen bir sorumlular listesiyle ve çok daha geniş bir gerekçeler yelpazesiyle karşılaşıyoruz. Bugünkü şiddeti doğuran önemli gerekçelerden biri, “devlet şiddeti”. Yani güç kullanımının, bizzat iktidar tarafından bir hükmetme yolu olarak benimsenmesi... Devlet aklının, Kürt sorunundan holigan salgınına, aile içi şiddetten öğrenci hareketlerine kadar hiçbir alanda barışçı çözümler üretememesi... Bir başka gerekçe, toplumda “gücü gücü yetene” ilkesinin şiar edinilmesi... Elinde güç olanın bunu, iktidarını pekiştirmek için kullanmaktan çekinmemesi... Şiddeti reddeden çözüm yollarının, özgürlükçü ifade kanallarının tıkalı olması... Kaba kuvvetin, sonuç veren bir yöntem olarak benimsenmesi... Bu nedenle de herkesin güç edinme peşine düşmesi... Ve nihayet adaletsizlik... Ben bugün şiddetin üremesinde “haksızlık”ın rolünün, cehalet ve sefalet kadar önemli hale geldiğine inanıyorum. Aslında son derece sabırlı, mütevekkil bir toplumuz. Örneğin insanlar hiç itiraz etmeden saatlerce kuyruk bekleyebilir. Ancak biri omuz atıp haksız yere öne geçtiğinde, yetkililer buna müdahale etmediğinde, hatta tersine boyun eğdiğinde, bu haksızlığa isyan başlar ve şiddet devreye girer. Bu “sabır taşması hali”, derbide de geçerliydi, şike soruşturmasında da, Ergenekon tutuklamalarında da, Kürt sorununda da... Günümüzde insanları şiddete sevk eden, cehaletten ya da sefaletten çok, a) devletin şiddeti, b) adaletsizlik illeti, c) diğer hak arama kanallarının (yüksek yargı, gösteri hakkı, örgütlenme özgürlüğü, medya vs) tıkanmış olması... Devletin zulmüne uğramış, adaletten ümidi kesmiş, dili kilitlenmiş, örgütsüz bir toplumun öfkesini ne Diyanet fetvası durdurabilir ne de biber gazı... Şiddetin en güçlü panzehiri adalettir. Yazı yazanın, poşu takanın, slogan atanın baskıyla ezildiği yerde zulüm bitene, adalet gelene dek, ne yazık ki tek seçenek, şiddettir.",https://www.milliyet.com.tr/yazarlar/can-dundar/siddeti-ancak-adalet-bitirir-1540493
Can Dündar,Behzat’ın Ç’ilesi,02 Mayıs 2012,"Türkiye’de farklı bir şey yapmak ne kadar zor. “Behzat Ç.”, müdavimi olduğum dizi... Televizyondaki en yalansız işlerden biri.. Seyirciye yaranma çabasına girmiyor çünkü; yalakalık yapmıyor. “Kahramanımı sevsinler, örnek alsınlar” derdinde değil. Bir tip çiziyor ve onu olabildiğince samimi anlatıyor. Daha önce Emniyet desteğiyle çekilen sipariş dizilerdeki tiplerin aksine sempatik değil somurtuk bir “amir” Behzat; ağzı bozuk, aksi, içiyor, dövüyor, küfrediyor. Ama derin bir iç dünyası var. Ona girebilirseniz çizilen tipten önce o derinliği ve samimiyetini seviyorsunuz. Dikliğine, ağzına geleni eğip bükmeden söylemesine, devletin derinliklerine dalmaktaki cesaretine hayran oluyorsunuz. Sık sık onunla birlikte küfrediyorsunuz. * * * Dizinin yayınından önce uyarı yazıları çıkıyor ekranda... Devlet, diziye karşı toplumu korumaya alıyor, aileleri “Aman ha bunun içinde bir sürü zararlı unsur var” diye uyarıyor, çocukları yatmaya yolluyor. Ama yetmiyor. Yeşilay Başkanı, birasını elinden düşürmeyen Behzat’ın Türk polisini temsil edemeyeceğini (sanki öyle bir iddiası varmış gibi) söyleyip yasaklanmasını istiyor. Hükümet, “Merak etmeyin izlemedeyiz” diye aba altından sopa gösteriyor. * * * Başta söyledim: Türkiye’de farklı işe kalkışan herkes, bunun bedelini ödemeye peşinen hazırlıklıdır. Hele rüşvet çeklerini kürsüde yırtıp atan, arada Emniyet içindeki tarikatçı yapılanmalara çakan, Meral Okay’ın ölümünden sonra “O kadına” diye gönderme yapan, küfürleri kapatmak için hemen her cümlenin bir yerine mecburen “bip” koyan bir diziyseniz, zaten kelle koltukta yayındasınız demektir. Yine de insan bu bağnazlığa isyan ediyor. “Her ekrana çıkana yüklenen topluma örnek olma misyonu”, yaratıcıları birer kamu görevlisi haline getiriyor. Behzat’ın eve ayakkabıyla girmemesi ya da yorgunluk atmak için geceleri doğa belgeselleri seyretmesi kesmiyor. İçkiyi, sigarayı bırakması, ağzını bozmaması, evlenip barklanması, farklılıklarından soyunması isteniyor. * * * Geçen bölüm zorla başgöz edildi Behzat... Kerhen nikâhlandığı her halinden belliydi. “Düzgün dizi kahramanı tasarımcıları”na bırakırsanız yakında birayı, sigarayı, barı da bırakır, “bip”siz konuşmaya başlar. Kamulaştırılır. Tatsızlaştırılır. Tektipleştirilir. Madem öyle, “Sovyetik” yöntemle bu işi tek merkezden yapalım. Devlet, bütün yazarları kamulaştırsın. Hepimizi maaşa bağlasın. Toplumun örnek almasını istediği karakterleri de belirlesin. Topluma ne lazımsa, “ideal Türk aile yapısı” nasılsa, iyi bir polis nasıl davranırsa öyle yazalım. Ağzı bozukları ıslah edelim; bekarları evlendirelim, 3 çocuk sahibi edelim. İçkiyi sigarayı bıraktıralım; tinerci değil, dindar bir nesil yaratmaya gayret ve hizmet edelim. RTÜK boşa yorulmasın, hükümet de “Gözüm üstünüzde” diye açıklamalar yapmak zorunda kalmasın. Dizinin adı “Behzat Ç’avuş” olsun. “Bip” filan da kalmasın. Dikta ülkelerinin seyircileri gibi, izlerken içinden “bip”lesin.",https://www.milliyet.com.tr/yazarlar/can-dundar/behzat-in-c-ilesi-1535447
Can Dündar,Amerika bu işin neresinde?,25 Nisan 2012,"Tam 10 yıl olmuş. 2002 yılıydı. Harp Akademileri’nde “Türkiye-AB” sempozyumu vardı. MGK Genel Sekreteri Org. Tuncer Kılınç da izliyordu. Oturumun sonunda -alışık olunmayan bir şekilde- söz aldı. “AB’nin Türkiye’ye bir hayrı olmadığını” söyledi. Yeni arayışlara girmemiz gerektiğini belirtti ve dedi ki: “Bunun da en doğru yöntemi, Rusya Federasyonu ile birlikte, ABD’yi göz ardı etmeksizin, mümkünse İran’ı da içerecek şekilde arayış içinde olunmasıdır.” Amerika ile iki düşmanının aynı cümle içinde kullanılması, alışılmadık bir çıkıştı. Tarihimizden edindiğim bilgiyle “Amerika bunu affetmez” dediğimi hatırlıyorum. Nitekim öyle oldu. Org. Kılınç, 2009’da Ergenekon dalgalarından birinde gözaltına alındı. * * * Ergenekon soruşturmasının çok çeşitli boyutları var; bunlardan biri kuşkusuz “ABD”’dir. 1970’lerde Ecevit’in ele verdiği, Susurluk sonrası ipliği pazara çıkan “Ergenekon”la, 2000’lerde yargılanan “Ergenekon”u birbirinden ayıran önemli bir faktör de budur: Ecevit’in üzerine gittiği Ergenekoncular, ABD patentli kontrgerillanın Türkiye temsilcileriydi. Erdoğan’ın mücadele ettiği Ergenekoncuların çoğu ise daha çok Amerikan karşıtlığı ve ulusalcılıkla sivrilmiş isimler... Org. Kılınç’ın sonradan Erbakan’ın ardından söyledikleri ilgi çekicidir: “Erbakan, ülkesinin çıkarını önde tutan millici bir liderdi. Askerler olarak biz, onu doğru anlayamadık.” * * * Şimdi gelelim güncel tartışmaya: Cengiz Çandar, Taraf’taki söyleşisinde “28 Şubat’ın İsrail destekli bir darbe olduğunu, ABD tarafından da desteklediğini” söyledi. Daha önce de, 1997 Mart’ında Amerikan Dışişleri’nde yapılan bir toplantıda “Doğrudan bir askeri darbe olmadan Erbakan hükümeti gitmeli” kararının alındığı bilgisini vermişti. Aslı Aydıntaşbaş, 23 Nisan tarihli Milliyet’te, o toplantıya katılanlardan birinin şu sözlerini yazdı: “28 Şubat’ı biz pişirmedik; ama Erbakan’ın gitmesine de üzülmedik. Sadece süreci seyrettik.” * * * Bizim askeri darbelerdeki Amerikan parmağını araştıranlar için renkli malzeme... Hepimizce malum olduğu üzre, Washington bazı darbelere önayak, bazılarına engel olur. Öyle anlaşılıyor ki, 28 Şubat’ta “Amerikan karşıtı ve millici” olarak gördükleri Erbakan’ın devrilmesini (eğer bilfiil tezgâhlamadılarsa en azından) keyifle “seyretmişler”. 2009’dan beri de “Amerikan karşıtı-‘Kızıl Elmacılar’”ın tasfiyesini yine ellerini ovuşturarak izliyor olmalılar. * * * “Kızıl Elma” fikriyatına da “Amerikancılık” kadar uzak biri olarak, sadece sürecin ardındaki bir başka itişmeye dikkat çekmek için yazıyorum bunları... Ve bu tabloya ilaveten, yine 23 Nisan tarihli gazetelerde yer bulan iki ayrıntıya dikkat çekmek istiyorum. Biri Aslı’nın konuştuğu Amerikalı yetkilinin bir teşhisi: “Erbakan, Erdoğan gibi de değildi. Tutarsızdı.” Bu sözü bir kenara not edelim. Bir de aynı günkü bir başka habere dikkat çekelim: “BDP, eşbaşkanlar düzeyinde bir heyetle Kürt sorununu görüşmek üzere Washington’a gitti. Şerafettin Elçi; ‘ABD artık bu işin içinde’ dedi.” Hangi işin içinde değil ki?",https://www.milliyet.com.tr/yazarlar/can-dundar/amerika-bu-isin-neresinde-1532703
Can Dündar,Azarlama tekeli,30 Nisan 2012,"“Despot aydın tavrı geride kaldı” diyor Başbakan... Aman ne iyi! Peki ya despot Başbakan tavrı? O ne zaman geride kalacak? “Türkiye’nin tapusu, belli kesimlerin, belli zümrelerin, elitlerin, seçkinlerin elinde değil artık” diyor Başbakan... Bunun için kendisine minnettarız da, kendi tek-eline aldığı tapuyu ne zaman geri verecek? Siyasetin “yeni seçkinleri” ne zaman bertaraf edilecek? “Aydınların parmağını sallayarak milleti azarlama devri bitti” diyor Başbakan... Çok iyi de, ya sizin parmağınız daha ne kadar sallanacak? Bu millet daha ne kadar Zat-ı Âlinizce azarlanacak? * * * Sallandıkça sıvası dökülen yapılar gibi, Başbakan’ın zihni de konuştukça içindeki tek parti zihniyetini biraz daha ele veriyor. “Hem maaş alacaksın, hem eleştireceksin. Böyle saçmalık olmaz” cümlesinin tercümesi “Paranı ben veriyorum, sus otur”dur. Hiç kusura bakmasın; (korkudan lafı ağzında geveleyen kimi tiyatro “büyük”lerine de kulak asmasın) hiçbir gerçek sanatçı, üç kuruş para için böyle bir darbe karşısında susmaz. Erdoğan arşiv çalışmasını seviyor; arşive girerse hep eleştirdiği devirlerden şöyle bir lafı bulabilir: “Hepiniz Başbakan filan olabilirsiniz ama sanatçı olamazsınız.” * * * Artık tartışma, şehir tiyatroları özelleşsin mi, kamuda mı kalsın tartışması değildir. Repertuarı sanatçılar mı bürokratlar mı belirlesin tartışması da değildir. Geçtik bu teferruatı! Tartışma, “Herhalde yüzde 50’den daha akıllı değilsin” diyen çoğunluk diktasıyla nasıl mücadele edileceği tartışmasıdır. Tartışma, 23 Nisan’da koltuğuna oturan çocuğa bile itiraz eden bakanı kovmasını tavsiye eden bir zihniyetle nasıl baş edileceği tartışmasıdır. Asıl tartışma, demokrasiyi içselleştirmemiş bir fikriyatın demokrasi içinde nasıl var olabileceği tartışmasıdır. * * * İsyan eden veya susup sinen tiyatro sanatçısı dostlara haddim olmayarak Amos Oz’dan bir hatırlatma yapayım: Malumunuz, Oz’a göre iki tip trajedi vardır: Biri Shakespeare, diğeri Çehov trajedisi... İyilikle kötülüğün çatıştığı Shakespeare trajedilerinin finalinde kaybedenler sahnede boylu boyunca uzanır. Çehov trajedilerinde ise herkes sağ kalır, ama kaybedenler öyle çok taviz vermiştir ki, bunun faturasını telafisi imkânsız bir mutsuzlukla öderler. Bizim perdemizin nasıl kapanacağı, bu oyunu nasıl oynayacağımıza bağlı...",https://www.milliyet.com.tr/yazarlar/can-dundar/azarlama-tekeli-1534865
Can Dündar,Kötülüklerin anası halledildi,28 Nisan 2012,"Halbuki Başbakan izin vermişti: “Iksırıncaya, tıksırıncaya kadar içiyorlar, kimsenin yiyip içmesine karışmıyoruz” demişti. Ne oldu da birden tıksırma yasağı geldi? Üstelik durumdan da memnun görünüyordu. Oğuz Atay’ı tanık gösterip “Türk solu geç kalkar. Çünkü gece sabaha kadar içmiştir” demişti. Ne oldu? Solcuların erken kalkması mı istendi? * * * Valilik, Afyon Hıdırlık Tepe’de, “zıkkım içesice” gençlerin kafa çekip ahaliyi tedirgin ettiği gerekçesiyle umuma açık yerlerde alkol yasağı getirdi. “Umuma açık yerler” demsever umuma kapatıldı. Afyon Valisi, bu 4. Murad kararını savunurken “Hıdırlık Tepesi tinercilere mekân oldu” demiş. Anlaşılan “tinerci nesil istemeyen” Başbakan’ın gözüne girme yarışındayız. Afyon önde gidiyor. Bunun bir “pilot uygulama” olduğuna kuşkumuz var mı? Afyon’un başarısı, (yani yasağın İçişleri Bakanlığı’ndan onay alması, Başbakanlık katında valinin sırtının sıvazlanması vs.) hemen yasağın diğer illere sirayetini sağlayacaktır. Ve nihayetinde yurt çapında “kötülüklerin anası” ağlatılacaktır. * * * Yasağın “Afyon”da başlaması manidar değil mi? Amerika, 12 Mart döneminde, “Benim gençlerimi afyona alıştırıyorsunuz” diye Türkiye’ye baskı yapıp ekim yasağı koydurmuştu da Ecevit, “Siz benim köylümün ne ekeceğine karışamazsınız” diye meydan okumuştu. Şimdi içki yasağı, aynı Afyon’da millileşiyor, yerelleşiyor. “İçen dağıtıyorsa dağıtanı cezalandırırsın. Kaza yapıyorlarsa önlem alırsın. Herkese yasak koyamazsın” diye itiraza kalkışsak alacağımız cevap belli: “Sen yüzde 50’den daha mı zekisin?” İki 50’yi zekâ yarışına sokan, birini diğerinin zekâsına tabi kılan despotik anlayışla nasıl demokratik anayasa yapılacaksa?. * * * “Yüzde 50’nin zekâsı” muhtemelen bu yasağa da “Evet ama yetmez” diyecektir. Piknik alanında 70’likle yakalananlar önlerinde suç aleti içki şişeleriyle Afyon emniyetinde umuma teşhir edilecek, belki falakaya çekilecektir. Islah seansında, devlet büyüklerimiz ne içiyorsa ondan içmeleri tembihlenecektir. Ve tabii arkası gelecektir. Bursa Emniyet Müdürü, “Her ağacın altında bir çift var. Kanıma dokunuyor” dediğine göre parklar yakında koklaşan gençlerden de temizlenecektir. Sıra dekolte giyen kadınlara gelecektir. Böyle böyle yüzde 50’lik halk, kalan halkı tasfiye edecek, onları İran’daki gibi özgürlüklerini evde yaşamaya ve ağaç altı yerine yatakta koklaşıp 3 çocuk yapmaya teşvik edecektir. Üstat, “Din toplumun afyonudur” derken bunu mu kastetmişti acaba? Lafı alıntılarken A’yı büyük harfle mi yazılmalıyız? Baha Okar’a özgürlük! Yarın 13.00’te Beşiktaş Adliyesi’nde Baha Okar’ın duruşması var. O, tutuklu 100 gazeteciden biri... “Bilim ve Gelecek” dergisinin editörü... “Devrimci Karargâh Örgütü”ne üyelikle suçlanıyor. Neresinden tutsanız elinizde kalacak düzmece bir operasyon nedeniyle, kanıtlar, tanıklar lehine olduğu halde, 600 gündür tutuklu bulunuyor. Bilim, bir gün gelecek. Ve umuyoruz ki o gün, adaleti ayaklar altına alanlar hesap verecek.",https://www.milliyet.com.tr/yazarlar/can-dundar/kotuluklerin-anasi-halledildi-1533995
Can Dündar,Görev çağrısı,20 Nisan 2012,"Bundan 10 yıl kadar önce tesadüfen girdiğim bir internet kafede karşılaşmıştım acı gerçekle: Bilgisayar başında kafası öne eğik çocukların hepsinin ekranında aynı oyun vardı. Anti-terör timi rolüne bürünen çocuklar, çetelere bölünmüş öfkeyle “düşman teröristler”e saldırıyor, bıçaklıyor, ateş ediyor, beynini uçuruyorlardı. Amerikan icadı oyundaki bütün teröristler Arap’tı. Kafeden dehşet içinde çıkıp oyunla ilgili bir yazı yazmıştım. Daha sonra değişik vesilelerle bu tehlikeye dikkat çektim. Bu arada oyun öyle popüler oldu ki, “Siberlig”de şampiyona düzenlendi. Türkiye’de farklı illerden en çok terörist öldüren 250 “klan” katıldı. Kazanan takım Güney Kore’de 55 ülkeden gelen “anti-terör timleri” ile yarıştı. * * * “Canım bilgisayar oyunu işte, abartma” mı diyorsunuz. Size tanık olarak dünkü haberi takdim etmek isterim: 2. Dünya Savaşı’ndan bu yana Avrupa’daki en büyük katliama imza atan Norveçli faşist Anders Behring Breivik, 77 kişiyi katlettiği olaydaki ilham kaynağını açıkladı: “Call of Duty” (Görev Çağrısı”) adlı bilgisayar oyunu... Katil, katliamdan önce annesinin evinde, günde 16 saat bu oyunu oynamış. Oyun, bahsettiğim türün en gelişmiş versiyonu... Size bir tankın içinden ya da uzak mesafeden ateş ettiğiniz düşmanın kellesi uçtuğunda çıkardığı sesi duyma, bedeninden boşalan kanı hissetme imkânını bahşediyor. Şimdi sıkı durun: “Call of Duty”, bir yılda 55 milyon kopya satmış. Sadece önceki ay, internette 40 milyon oyuncusu varmış. Bu rakamı internet cafelerce çoğaltın, neyle birlikte yaşadığımızı anlarsınız. * * * Bunların toplumsal şiddetin çoğalmasındaki rolünden yakındığımızda sektörün lobilerine yakın bazı uzmanlar “Bayatlamış tezler” diyordu. Bu oyunların çocukları şiddete yönlendirmek bir yana, tersine içlerindeki şiddeti boşalttığı için yararlı bile sayılabileceğini söylüyorlardı. Norveç örneği ile nereye boşalttığını görmüş oluyoruz. Oyundaki karakterler gibi “yabancı düşmanı” olan Breivik duruşmada şöyle diyor: “Nişan alma yeteneğimi bu oyun sayesinde geliştirdim. Oyun, çok iyi bir savaş simülatörü... O kadar iyi ki dünyadaki birçok ordu tarafından kullanılıyor. Sisteme alışırsa neneniz bile keskin bir nişancıya dönüşebilir.” * * * Eh, nenelerimiz değilse de, bebelerimiz dönüşüyor. Ve biz evde, okulda, sokakta ve şimdilerde de hastanelerde yükselen şiddet sarmalından yakınıp duruyoruz. “Daha fazla karşı şiddet” dışında da çare üretemiyoruz. “Toplumsal şiddetin kaynağı bu oyunlar” diyecek kadar cahil değilim; ancak bu oyunların içerdiği vahşetle şiddet iklimine katkısı inkâr edilebilir mi? Öyle bir çağdayız ki, ekranda azıcık ihtiraslı bir öpüşme sahnesi olsa üst kurullar makasla koşturuyor; aynı ekranda kan gövdeyi götürse kimse umursamıyor. Cinsellik içeren her tür yayın internetten tamamen temizlendi maşallah; şiddet ise keyfince at koşturuyor. Yasaktan yana değilim; ancak artık şiddete bahşedilen tolerans ve teşviki, sanata, kültüre, barışa, özgürlüğe, aşka göstermedikçe bu kanlı tezgâhtan çıkışımız yok. Bu da bizim “Görev çağrımız” olsun.",https://www.milliyet.com.tr/yazarlar/can-dundar/gorev-cagrisi-1530876
Can Dündar,Kılıçdaroğlu’nun çekildiği din tuzağı,18 Nisan 2012,"Yıllar önce rahmetli Erdal İnönü’ye bir politikacı olarak dinle ilişkisini sormuştum. Hayli zorlandığını anlatmıştı: “Mesela bir mitingde konuşurken ezan okununca konuşmayı kesiyoruz. Böylece dine saygılı olduğumuzu gösteriyoruz. Ama bu, dinleyenler üzerinde o kadar inandırıcı olmuyor. ‘Dine saygılıysanız gidin namaz kılın’ diye içlerinden geçiriyorlar herhalde...” * * * Aynı sorun şimdi Kemal Kılıçdaroğlu’nun başında... Erdoğan’ın tek parti döneminde yasaklanan dini yayınlarla ilgili açtığı bir polemik, CHP liderini, Başbakan’ın tabiriyle “tanımadığı derin sulara” çekti. O da ayetlere, dualara girdikçe akıntıya kapıldı. Erdoğan da rakibini deplasmana çekip din sınavına sokmuş olmanın keyfiyle ve kürsüde bir stand-upçı maharetiyle “Bilmediğin sularda kulaç atma” diye gülücük saçtı. Haksız mı? Haklı. * * * Din, özellikle onu kullanmayan politikacılar için sorunlu bir alan... Artık hepten sosyalleşip siyasallaştığı için, “Vicdanları ilgilendirir” deyip görmezden gelmek mümkün değil... İnanç sömürüsüne karşı tavır almak ise dindarlığın bunca prim yaptığı bir toplumda siyasi intihar sayılıyor. Geriye bir tek yol kalıyor: “Aslında ben sizden daha dindarım” tezine sarılmak... İçten içe tehdit saydığın bir dünyaya sığınmak... Kutsal metinlerden kendine haklılık payları damıtmak... * * * Bu çabayı anlıyorum tabii: Maneviyat alanını, din istismarcılarına kaptırmak istemiyorlar. “Dinsiz bunlar” yaftasını kazımaya, samimi Müslümanları kazanmaya çalışıyorlar. Laik oyların kendilerini iktidara taşımaya yetmeyeceği düşüncesiyle seçmen yelpazesini genişletmek istiyorlar. CHP’nin sokakla bağını kesmiş, itikatlara sırtını çevirmiş, katı laik çizgisini yumuşatmak adına, “Elhamdülillah laikiz” diyorlar. Ama burada birkaç tuzak var: 1. Orijinali varken kimse taklidine bakmaz. 2. Anlamadığınız konuda gireceğiniz polemik prim yapmaz. 3. “Tabanımı genişleteceğim” derken kendi tabanını kaybetme ihtimali yabana atılmaz. * * * Şahsen CHP’lilerin (ya da diğerlerinin) dindar olup olmadığı, duvarına Kur’an asıp asmadığı beni zerrece ilgilendirmiyor. Ama “Asıyorum” diye göze girmeye kalkarsan, ikide bir Hz. Peygamber’e atıf yaparsan, “O halde okulda okutulmasına niye karşısın” diye sorarlar adama... CHP’den beklenen dindar olması değil, demokrat olmasıdır. Özgürlüklerin bayrağını taşıyan bir parti, baskıları, yasakları, kısıtlamaları kaldırma iddiasındadır. Bir yandan toplumu ezen taassup baskısına direnirken diğer yandan mütedeyyin insanlara inançlarını özgürce yaşama imkânını vaat eder. Bu ikisinin çatıştığı noktada yaratıcı çözümler üretir. Daha demokratik bir ortamda herkese daha geniş bir hürriyet alanı yaratacağına muhafazakâr seçmeni inandırırsa (-ki Ecevit bunu yapabilmişti) zaten oyunu alır. Yoksa elde Kur’an’la dindar görünmeye çalışırken hem her taklit gibi orijinalini güçlendirmiş, hem kendi tabanından vazgeçmiş, hem de farkında olmadan dünyevi sorunların dini referansla tartışılmasına hizmet etmiş olur.",https://www.milliyet.com.tr/yazarlar/can-dundar/kilicdaroglu-nun-cekildigi-din-tuzagi-1529960
Can Dündar,Geçmiş günler aklından geçerse...,21 Nisan 2012,"Bazen zor yazılar yazarsınız. Hatta yazdıktan sonra “Yazmasa mıydım” hissi tırmalar zihninizi... Nadiren siler, çoğu kez dönemezsiniz. 10 yıl kadar önce öyle bir yazı yazmıştım Ayten Alpman’la ilgili... Müzik tarihimizin en tanıdık eserlerden birini bir reklam filminde duyunca ilk tepkim, “Memleketim’i satmışlar” demek olmuştu. Kültürel varlık haline dönüşmüş bu ezgiyi bir markanın hizmetine vermeye hakkı olup olmadığını sorgulamıştım. Şimdilerde artık neredeyse her parlayan şarkı hemen bir satış işine soyunuyor. O şarkıyı duygusuyla bize sevdiren yüzler de markanın tanıtım işini üstlenince “O duyguyu boşverin/ şimdi böyle söyleyin” havasında ekranda boy gösteriyor. * * * Neyse işte! Herkes aynı hızla kirleniyor da, ben birinciliği çok sevdiğim Ayten Alpman’a vermiştim. Belki de sanatçılarla bazı şarkıların dokunulmazlığı olsun istemiştim. Üstelik “Memleketim”, onun olduğu kadar söz yazarınındı. Ona sorulmamıştı bile... Bunları yazınca eleştiren çok olmuştu. “Reklamdan aldığı para olmasa o sanatçılar nasıl yaşar, nasıl geçinir” diye soruyorlardı. Doğruydu belki... Onları piyasadan korumanın başka bir yolu olmalıydı. * * * Yazıdan 5-6 yıl sonra bir belgesel için müzik gerektiğinde (belki reklamcıların refleksiyle) “Buraya Ayten Alpman’ın sesi lazım” diye tutturmuştum. O seste hem yaşanmışlığın yoğunluğu, hem içtenlik duygusu vardı. Hem de hafızamıza yerleşmiş bir memleket kokusu... Daha önceki yazının tedirginliğiyle aradım; randevu aldım. Çiçeğimi yaptırıp kapısını çaldım. Öyle sıcak, öyle sevgi dolu karşıladı ki beni, doğrusu utandım. Olgunluğuna, yüce gönüllülüğüne hayran kaldım. Buram buram müzik kokan evinde projeyi dinledi, notalara baktı, sözleri mırıldandı. “Deneyelim” dedi. Hemen ertesi gün stüdyoda buluştuk. Tam vaktinde geldi. Yanımızda eseri birlikte seslendireceği operacı dostlarımız Feryal Türkoğlu ve Selva Erdener de vardı. Onlar da Ayten Alpman gibi bir ustayla buluşmaktan dolayı heyecanlıydı. İşe koyulurken “Bu projeye çağırdığınız için çok sevindim” dedi, “Sürekli ‘Memleketim’ söylemem için törenlere çağrılmaktan biraz sıkılmıştım.” Saatlerce çalıştık. Alpman’ın işini yaparkenki ciddiyeti ve hiç eksik etmediği zarafeti hepimizi etkiledi. Ancak eserdeki sesler onun tonu değildi; tiz geldi. Ne yaptıysak uymadı, değiştirilemedi. Ve belgeselimizi onun sesiyle taçlandırma şansını kaçırdık. Ama zihnimizde tevazu sahibi, kırılgan, iyi bir insan, işini son derece ciddiye alan, sımsıcak bir sanatçı kaldı. * * * Benim favori Alpman şarkım, “Ben varım”dı. (O da reklam müziği oldu ya sonra!) Belki çok sık söylendiğinden, belki bir askeri harekâtla fazlaca özdeşleştiğinden “Memleketim”e daha mesafeliydim. Ama hiç kuşku yok ki “Memleketim”, bizi bunca farklılıkla ilmek ilmek dağıldığımız bir devirde, aynı notalarda buluşturan, yan yana bir koroya dönüştüren bir sivil milli marş, bir müşterek paydaydı. İnsan o paydalar azaldıkça anlıyor, paylaşmanın anlamını, tadını... O hissi bize hediye eden kadına ne kadar minnettar olsak az... Müziğince yaşasın!",https://www.milliyet.com.tr/yazarlar/can-dundar/gecmis-gunler-aklindan-gecerse-1531200
Can Dündar,GS mi kaybetti? FB mi kazandı?,23 Nisan 2012,"Bir panayır atmosferi vardı Arena’da derbi öncesi... Benim gibi futbola uzak olanları bile cezbedecek rengarenk bir şenlik ortamıydı. Lakin Fener’in golüyle düğün evi yıkılıp suskunlaştı. Ağlayan gözler, beraberlik golüyle sevinçten sulandı. Yeniden yeşerdi umut; heyecan kabardı. Ardından her kaçan gol, coşkuyu öfkeye dönüştürdü. Bu duygular med-ceziri, son golle noktalandı. Ayrılırken sahaya sırtını dönen 50 bin yüzde yas vardı. * * * Çıkışta kulak misafiri olduğum her dil, gol kaçıran oyunculara lanet yağdırıyordu. “Volkan da patlayacak günü bulmuş”tu. Bu ruh hali bana, bir sosyal psikoloji kuramını hatırlattı. İngilizce adı: “Self-serving bias”... (Miller & Ross, 1975). Futbol örneğinde “Kendine taraftarlık” diye çevrilebilir. Özeti şu: “İnsan, başarıyı kendine mal eder, başarısızlığı başkasına...” Araştırmalar gösteriyor ki bireyler, zaferlerini kişisel özelliklerine, yenilgilerini ise dış faktörlere bağlıyor. Böylece benlik, kendini korumaya alıyor. Takımı yenerse zafere ortak çıkıyor; “Biz yendik” diyor. Yenilince sorumluluğu üstüne alınmıyor, “Futbolcular yenildi” oluyor. Sınavda da öyledir: İyi not alan, “süper zeki” olduğu için geçmiştir. Notu kötüyse kimse “Ben zeki değilim”, “Yeterince çalışmamışım” demez. Ya “sorular çok kazıktı”r. Ya “Hoca ona takmış”tır. Başarıyı sahiplenmedeki girişkenlik, başarısızlıkta hızla erir; zihin, her yenilgiye dışarıda bir mazeret üretir. Yani nihayette taraftar, kendinin taraftarıdır. Zaferde “Aslan payı”nı kendisi alır. * * * Bu bencilliğin, insanları ders almaktan, hatalarını düzeltmekten alıkoyduğunu belirtip asıl ilginç bölüme geçelim: “İnsanlar” diye genelledim, ama aslında bu davranışın insandan insana, daha doğrusu toplumdan topluma değiştiğini ortaya koyuyor araştırmalar... Yani “kusur”, genetik değil, kültürel... Amerika’da yapılan araştırma, Japonya’da tekrarlandığında “kendine taraftarlık”ın doğuda pek geçerli olmadığı çıktı ortaya... Bireyin önemsendiği Batılı toplumların aksine doğuda grup çıkarı ön plandaydı. “Doğulu” lafa “Ben” diye değil, “Biz” diye giriyordu. Başarıyı gruba (şirkete, takıma vs.) mal ederken, başarısızlığın nedenini kendinde arıyor, bazen harakiri yapıp kendini cezalandırıyordu. Çoğu Amerikalı yenildiğinde “Rakip güçlüydü” veya “Şanssızdım” diye sızlanırken, çoğu Japon, “Ben zayıftım”ı itiraf ediyordu. Zaferde “Çok iyiydim, başardım” diyen Amerikalılara karşı Japonlar, “Şansım yardım etti” ya da “Takımın başarısı” yorumu yapıyordu. Genellersek, başarısızlıktan başkasını sorumlu tutup başarıyı üstlenen “Batılı”ya karşı “Doğulu”, başarıda primi başkasına verip başarısızlığın sorumluluğunu üstleniyordu. * * * Bu gözle bakınca, (hiç olmazsa) taraftarımızın, (hiç değilse bu noktada) “Batılı” özellikler gösterdiğini söyleyebiliriz. Not: Konuyu daha iyi anlamak için bakınız: Sandıkta kaybeden liderlerin seçim ertesi açıklamaları...",https://www.milliyet.com.tr/yazarlar/can-dundar/gs-mi-kaybetti-fb-mi-kazandi-1531802
Can Dündar,Taksiciden al haberi,27 Nisan 2012,"İstanbul’da taksiye bindim. Şoför beni görünce ön koltuğa buyur etti. “Gel de sohbet edelim” dedi. Ben sıradan bir taksici-müşteri muhabbetİ beklerken, birbirinden ilginç ipuçlarıyla dolu bir sohbetin kapısını açtı. Orta yaşın üstündeydi. Önce İngilizce, Almanca, Rusça ve Arapça bildiğini, her dilde birer cümle kurarak gösterdi. Bu gösteriye şaşırmamı bekledi. “Sezer o anayasayı fırlatana kadar 7 milyon dolar serveti olan bir fabrikatördüm ben” diye girdi lafa... Zirveden sıfıra inince yurtdışına gitmiş, kısa sürede biraz toparlanıp geri gelmiş, AKP’ye girmiş. “Abdullah Gül’le İstanbul İktisat’tan arkadaşız” dedi. 68 döneminde Milli Türk Talebe Birliği’nde beraberlermiş. “-Deniz Gezmiş’i de tanırsınız o halde” dedim gülümseyerek... Tanırmış. “-Deniz’in ‘O faşistler bu üniversiteye girmeyecek’ diye giriş kapısına yazı yazdırdığı söylenir, doğru mu” diye sordum. Doğruladı. “Epey husumetimiz vardı. Belki birbirimizi vurmayı düşündük vaktiyle... Ama asıldığında çok üzülmüştük” diye ekledi. O dönemin solcu öğrencilerine ait fişlerin hâlâ MTTB’nin arşivinde saklandığını söyledi. Bilmem doğru mudur? * * * Bir gün genç bir kadınla erkek arkadaşı binmiş taksisine... Arkaya kurulmuşlar, şoför nasılsa anlamaz diye İngilizce sohbete başlamışlar. Konu, CHP eski Genel Başkanı’nın özel hayatıymış. Kulağına, “Yakında patlar, görürsün” gibi laflar çalınmış. 3-4 ay sonra da malum skandal patlamış. “O işin parti içinden tezgâhlandığına şahidim” dedi şoförüm... “Keşke durumu bildirseydim” diye sızlandı. Sonra güncel politikaya daldı. ABD onay verirse, Erdoğan’ın Başkanlık sistemine geçeceğini, büyük halkoyuyla Köşk’e çıkacağını söyledi. “Yerine Gül Başbakan olur sananlar yanılıyor”muş. Erdoğan, Ali Babacan’ı hazırlıyormuş. Babacan’ı önce diplomaside gelişsin diye Dışişleri’ne koymuş, sonra ekonomiyi ona teslim etmiş. “Polemiklere girme. Kendini yıpratma, sakla” diye de tembihlemiş. * * * Bunlar, inanıp inanmamakta özgür olduğunuz renkli sohbetler... Asıl etkilendiğim bölümü sona sakladım. İnmeme yakın kartvizitini verdi; “emlakçı” yazıyordu. “Taksicilik bahane... Gün boyu direksiyon sallarken satılık-kiralık evleri bulup emlakçılık yapıyorum” dedi. Cebindeki defteri, ev adresleri ve telefon numaralarıyla doluydu. Ancak asıl sürpriz, defterdeki “siyaset notları”ydı. Arabasına binen her müşteriyle “memleketin halini” konuşuyordu. Nabız tutup punduna getirirse seçimde oy vereceği partiyi soruyordu. Müşteri indikten sonra da saptadığı eğilimi deftere not alıyordu. Gün sonunda her bir müşterinin cevaplarını toplayıp “merkeze” bildiriyordu. “Böyle 100 taksimiz var İstanbul’da” dedi: “Hepimiz gönüllü kamuoyu yoklaması yapıyoruz. Gün sonunda hepimiz bulgularımızı birleştiriyoruz. ‘Merkez’ de bunları haftalık sonuçlar halinde genel merkeze iletiyor. Böylece gündelik nabza dayalı bir anket yapmış oluyoruz.” “Tutuyor mu peki” dedim. “Son 3 seçimi yüzde 100 doğru bildik” dedi. * * * İnerken, beklenmedik bir politika dersi almış ve gönülsüz katıldığım bir anketten çıkmış gibi hissettim kendimi... Deniz’i, Gül’ü, Baykal’ı, Babacan’ı, Erdoğan’ı düşünerek uzaklaştım.",https://www.milliyet.com.tr/yazarlar/can-dundar/taksiciden-al-haberi-1533645
Can Dündar,“O kadın”,09 Nisan 2012,"Şubat sonu hastanede görmüştüm Meral’i... Tekerlekli sandalyedeydi. Kocaman gülerken sevimli bir yaya dönüşen gözleri, büyük güneş gözlüklerinin gerisindeydi. Halsizliğinden endişelendiğimi fark ederek her zamanki dobralığıyla teselli işini üstlenmiş, “Merak etme, iyiyim. İyi olacağım” demişti. Son görüşüm, son sarılışımmış. * * * Yaman Okay ile ilişkisini, “Yüzyılın Aşkı” olarak belgeselleştirmek istemiştim bir ara... Önce niyetlenmiş, sonra vazgeçmişti. Şimdiki zamanda sevdiğinden, di’li geçmiş zamanda bahsetmek istememişti. Âşıktı hâlâ ve “en zoru, bir ölüye âşık kalmak”tı. Sezen Aksu’yla birlikte kaleme aldıkları “Şimal Yıldızı”nda bu ebedi yangının dumanı tüter: “Hey uzun yol arkadaşım, şimal yıldızım, nerdesin/ Nasıl havalandın, hasar almadan bu tufandan/ Bak ben yaralandım, kayıtsız şartsız adanmaktan/ Bak ben paralandım, imkânsıza bağlanmaktan...” * * * Uzun yolda yalnız kalmışsanız; yaralanır, paralanır, yaşlanırsınız, lakin bağlandığınız imkânsız, yarasız, hasarsız, yaşsızdır; ebediyen genç kalır. Sadece güzellikleriyle anımsanır. Kuşkulanmazsınız hiç; gece nerede yattığını bilirsiniz. Ve çok âşıksanız, ona kavuşmak için acele edersiniz. Nitekim Taraf gazetesi hayatın manasını sorduğunda, ”Hayat, hafif ve kısa bir şeydir” diye özetlemişti Meral... Öldüğünde Tanrı’nın kapıda kendisine, “Geç kaldın” diyeceğini tahmin etmişti. Sevdiğini hemen ve hep yanında ister seven... O yüzden Meral’in ölümü, Tanrı için geç, bizim için erken... Çok erken... * * * Meral, bonkör kahkahası, dost sıcaklığı ve paylaştığımız güzelim anıları ile daima yaşayacak bende... Oyunculuğu, yazarlığı, insancıllığı, cesareti ile her daim parıldayacak insanların zihninde, yüreğinde... Onu yobaz bir tarih zihniyetinin ateşine atanlar, canıyla uğraşırken canını yakanlar, ardından “O kadın öldü” diye haber yazanlar mı? Muhtemelen onlar için hayat, “ağır ve uzun bir şey” olacak. “İnsanları dinden soğutma” diye bir suç varsa, bunun cezası ahrette boyunlarına asılacak ve belki de Tanrı onları bu yaftayla karşılayacak. * * * Meral gibi yazamayan, tarihe meydan okuyamayan, kabaramayan kel Fatmalar! Siz, “Ölülerinizi hayırla yad ediniz” buyruğunu dahi çiğneyecek kadar kindar, bir o kadar çirkinsiniz; yuh olsun! Sevgiyle uğurladığımız “O kadın”, “yine güzel, yine çiçek...” Hamdolsun!",https://www.milliyet.com.tr/yazarlar/can-dundar/o-kadin-1526143
Can Dündar,Erdoğan’ın Köşk hesabı çökebilir,04 Nisan 2012,"Anayasa Mahkemesi Başkanı Haşim Kılıç’ın “Siyasetin yargıyı kuşatmasına izin vermeyeceğiz” demesi önemli... “Aktörleri değişmiş yeni vesayet odakları”ndan söz ediyor Kılıç... “Adaletten uzaklaşan zorba yönetimlerin ömrünün uzun olmayacağını” söylüyor. Bu sözleri, Hükümet üzerine alındı. Kılıç‘ın Herkes sınırını bilsin” uyarısına karşılık “Herkes işine baksın” çıkışı yapıldı. * * * İçeriği kadar, zamanlamasıyla da önemli bir polemik bu... Çünkü Anayasa Mahkemesi’nin gündeminde CHP’nin “Cumhurbaşkanı Seçim Kanunu” ile ilgili itiraz dilekçesi var. Ocakta kabul edilen kanunun Geçici 1. Madde’si doğrudan Gül’ü adres göstererek “11. Cumhurbaşkanı’nın görev süresi 7 yıldır” diyor. “Eski cumhurbaşkanlarının iki defa seçilemeyecekleri”ni ekliyor. Kim var eski cumhurbaşkanlarından hayatta: Evren... Demirel... Sezer... Gül... Açıkça seçilme yasağı getirilen hangisi sizce? Sadece adı yazılmamış maddeye: Abdullah Gül... * * * CHP, bunun “kişiye özgü bir düzenleme” getirdiğini, kanun önünde eşitlik ilkesine aykırı olduğunu belirtiyor, “Anayasaya göre cumhurbaşkanının görev süresi 5+5 yıldır” diyor. Anayasa Mahkemesi’nin 17 asil üyesi var. 7 üye, Gül tarafından atandı. 1’ini daha o atayacak. 1 üye Özal, 1 üye Demirel, 5 üye Sezer döneminden... 2’si Meclis’ten... Yani Gül’ün Mahkeme’de ciddi bir ağırlığı var. Şimdi bu Mahkeme, onun görev süresine karar verecek. Elbette “Anayasayı bir kenara koyup kendini atayanı kayıracak” denemez; ancak en azından “siyasetin kuşatması”na tavır alacağı anlaşılıyor. “Kuşatan siyaset”, yani Hükümet ne istiyor? Gül’ü yasaklayıp 2014’te Erdoğan’ı Köşk’e çıkarmak... Bu durumda Anayasa Mahkemesi CHP’ye hak verir de Geçici 1. Madde’yi iptal ederse Ankara’daki bütün siyasi hesaplar altüst olur. Bir defa, Gül’e AKP’nin koyduğu aday olma yasağı kalkar. Gül, görev süresinin dolacağı 28 Ağustos’tan önce, yeni 5 yıl için meydanlara çıkar, “icraatını anlatıp” halktan oy ister. Erdoğan’ın cumhurbaşkanlığı hayali suya düşer. Veya Erdoğan Köşk’e çıkıp başbakanlığı Gül’e devreder. 2 yıl sonrası için öngördüğüm gelişme, birdenbire öne alınır. Her ikisi de Ankara’da birçoklarının uykusunu kaçıracak, hesabını bozacak seçenekler... O yüzden dedim ya: Kılıç-Hükümet atışması, sıradan bir polemik değil... Evren’in yüzde 91 oyu vardı Ankara Adliyesi önünde slogan attıran genç kız, ağız alışkanlığıyla “Gün gelecek/ devran dönecek/ darbeciler halka hesap verecek” diye haykırıyordu dün... Oysa devran dönmüş, o gün gelmiş, darbeciler halka hesap vermek için mahkemeye çağrılmıştı. Mahkeme kapısında asılı duruşma listesinde “Ahmet Kenan Evren” adını gördük. “Anayasal düzeni zorla değiştirmeye kalkışma”yla suçlandığını okuduk. Bu suçlamayla idama gidenleri, işkence görenleri düşündük. Acı acı güldük. Tarihin geç de olsa hükmünü verdiğine dair inanç tazeledik. Halkın verdiği yüzde 91 oy bile, baskıcı bir iktidarı meşrulaştırmaya yetmiyormuş demek ki... Gün geliyor, devran dönüyor, despotlardan hukuksuzluğun hesabı soruluyormuş. Sevindik.",https://www.milliyet.com.tr/yazarlar/can-dundar/erdogan-in-kosk-hesabi-cokebilir-1524139
Can Dündar,Sam Amca seni iteliyor!,12 Nisan 2012,"Cumhuriyetçi Parti’nin son başkan adayı senatör John McCain, 6 ay önce, 11 Eylül’ün yıldönümünde herkesi şaşırtan bir konuşma yapmış ve demişti ki: “ABD’yi dünyanın o parçasında (Ortadoğu’da) bir daha savaşa girmiş görmeyeceksiniz. Amerikan kamuoyu engeller bunu...” ABD, kendisine 3,5 trilyon dolara mal olan Irak savaşından, ardında 1 milyonu aşkın ölü ve harabe bir ülke bırakarak çekilince şahin McCain bile pes etmişti anlaşılan... “Akıllandılar demek ki” diyecekken bir de ne görelim: McCain bizim Hatay Yayladağı’nda basın toplantısı yapıyor. Yanında “İlk Yahudi Demokrat Başkan yardımcısı adayı” olarak lanse edilen Joseph Lieberman var. (Mavi Marmara olayında İsrail lobisi adına Erdoğan’a protesto mektubu gönderen Amerikalı senatörlerden biri değil miydi o?) Diyorlar ki: “Suriye’de diplomasi çöktü. Askeri yöntem devreye sokulmalı.” E hani Amerika bir daha buralarda savaşa girmeyecekti? Basın toplantısında “Zaten biz girmeyeceğiz ki” anlamında şöyle diyorlar: “Washington’a dönünce Suriye’deki özgürlük savaşçılarının silahlandırılması için yönetimi ikna etmeye çalışacağız. Seneye Şam’da görüşmek üzere...” * * * Yani: “Siz savaşıp devirin, biz gelip devralırız!” Eskiden bizim şahinler Suriye sınırına gidip karşı tarafa gürlerdi; şimdi bu işi Amerikalı şahinler yapıyor. İç siyasette anti-Amerikan, anti-Siyonist hava basanlar da dış siyasette onlarla aynı dilden konuşuyor. Erdoğan’la İsrail lobicisi Lieberman’ı buluşturan, Vietnam gazisi McCain’i telaşla Yayladağı’na koşturan ne ola ki? Yine “1 koyup 3 alma” hayali mi? * * * Irak’ta “kitle imha silahları” yalanıyla dünyayı savaşa ikna etmişlerdi. Şimdi psikolojik harp sırası Suriye’ye geldi. Erdoğan geçen sene “Kardeşim Esad” diye seslendiği liderin adını ”Zalim Esed” olarak değiştirdi. Kendi basını da peşinden... “Esat” isminin çağrıştırdığı kültürel akrabalığı silmek için herhalde... Batı basınında da “kara propaganda” başladı. CNN, “Suriye’deki özgürlük mücadelesinin genç temsilcisi” olarak tanıttığı Danny ile görüşmek için Humus’a bağlandı. Danny, silah sesleri arasında ve panik halinde, 200’den fazla ölü olduğunu anlattı. Sonra Suriye devlet televizyonunda gördük ki Danny yayın öncesi gayet sakin, etrafındakilere yayın sırasında efekt olsun diye ateşe hazır olmalarını söylüyor. Ortada çatışma filan yok. El Cezire’de muhalifler tarafından çekildiği söylenen bir görüntü: Yüzü sargılı bir çocuk Esad zulmünü anlatıyor. Yine Suriye televizyonu “haberin” montajsız halini yayımlıyor: Çocuğun yüzüne yalandan bandaj saranlar, ne söyleyeceğini ezberletiyor. El Cezire’nin Lübnan ofisi şefi, yayın politikasını eleştirerek istifa ediyor. * * * “Savaşta ilk kurban hakikattir”. Harbe daha fazla para dökmemek için, Ortadoğu’da Müslümanların kanını dökenlerin yalanlarına kanmamalı, lobilerin dolduruşuna gelmemeliyiz. Bildikleri dilden söyleyelim: “Kendi çıkarlarınız için Türkiye’yi dünyanın bu parçasında komşularıyla savaşa sokamayacaksınız.” “Türkiye kamuoyu engeller bunu...” ESAD BU İŞİN UCUNU KOLAY BIRAKMAZ BÜYÜK KÜRDİSTAN SINIRI SAVAŞ ÇIKARSA NE ZAMAN ÇIKAR",https://www.milliyet.com.tr/yazarlar/can-dundar/sam-amca-seni-iteliyor-1527104
Can Dündar,Kimin kalbinde hangi şiir saklı?,07 Nisan 2012,"Cezmi Ersöz ilginç bir çalışma yaptı. Edebiyat, sanat, medya dünyasından kamuoyunun tanıdığı 115 isme en sevdikleri şiiri sordu. Sonra da bunları “Kalbimde Bir Şiir Gizli” adlı kitapta (Tekin, 2012) topladı. Cezmi için şiir seçenler, geçenlerde bir akşamüstü buluştuk. Şiirden ve vaziyetten konuştuk. Herkes merakla, birbirinin fincanından falına bakar gibi kalbindeki şiire baktı; şiir seçiminden ruh halini çözmeye çalıştı. En çok Can Yücel İlk teşhis şu: 10 kişi, “Kalbimde gezdirdiğim şair Can Yücel” demiş. Altan Erkekli’nin tercihi, “Bir Sen Eksiktin Ayışığı”... Bedri Baykam’la Tarık Akan “Mare Nostrum”u seçmiş. Eşber Yağmurdereli “Sevgi Duvarı”na, Fatma Girik “İğneli”ye oy vermiş. Hülya Koçyiğit’in, İlker Aksum’un, Müjdat Gezen’in, Selçuk Yöntem’in, Ufuk Uras’ın da favori şiiri Can Yücel’den... Nâzım Hikmet ve Attilâ İlhan Can Baba’nın ardından iki usta, yan yana göğüslüyor ipi: Nâzım Hikmet ve Attilâ İlhan... “Nâzımcılar”: Altan Öymen, Ayşe Kulin, Bennu Yıldırımlar, Cahit Berkay, Kerem Görsev, Mehmet Ali Birand, Nilüfer, Sırrı Süreyya Önder, Suavi... “Attilâ İlhancılar”: Ahmet Ümit, Aytunç Altındal, Cüneyt Arkın, Çolpan İlhan, Fazıl Say, Kerem Alışık, Kürşat Başar, Melike Demirağ, Tuncer Cücenoğlu... Ahmet Ümit, tarzına uygun “Cinayet Saati”ni seçmiş; Kerem Görsev, adına uygun “Kerem Gibi”yi... Hemen arkadan Orhan Veli geliyor: Ara Güler’in en sevdiği “Cımbızlı Şiir”, Nur Sürer’inki “Kuyruklu Şiir”, Ata Demirer’inki “Deniz Kızı”, Deniz Türkali’ninki “Çirozname”, Geveze’ninki “Eskiler Alıyorum”, Müşfik Kenter’inki “İstanbul’u Dinliyorum”, Nurgül Yeşilçay’ınki “Yolculuk”... İkinci Yeni’ciler Gelelim “İkinci Yeni”cilere... Onlar da az değil... “En çok bir Edip Cansever şiirini sevdim” diyen 6 kişi var: Biri “Mendilimde Kan Sesleri” tercihiyle benim... Diğeri, “Masa da Masaymış ha” tercihiyle Tuğrul Selçuk... Gülten Akın ve Haydar Ergülen aynı şiirde birleşmiş: “Gelmiş Bulundum”... Serra Yılmaz ile Soner Olgun’un gözdesi “Umuş”... “Ece Ayhan’cılar”: “Meçhul Öğrenci Anıtı” ile Altay Öktem, “Bakışsız Bir Kedi Kara” ile Mine Söğüt, “Ala Ala Hey” ile Orhan Kahyaoğlu... Melih Cevdet’i seçen Balçiçek İlter ile Nevzat Çelik, “Anı” demiş, Türkan Şoray, “Annabel Lee” çevirisini seçmiş. Aydın Engin, Bejan Matur ve Türkan Derya’nın en sevdikleri şiir Turgut Uyar imzalı: Sırasıyla “Çok Üşümek”, “Yokuş Yol” ve “Göğe Bakma Durağı”... “Cemal Süreya” diyenler ise: Coşkun Aral (“Afrika”), Ece Temelkuran (“Üvercinka”) ve Yılmaz Odabaşı (“Şarkısı Beyaz”)... Şairlerin seçimi Behçet Necatigil, ağırlıkla sinemacıların gözdesi... 5 şiiri var derlemede: Çağan Irmak’ın seçtiği “Solgun Bir Gül Dokununca”, Filiz Akın ve Demet Akbağ’ın seçtiği “Sevgilerde”, Şükrü Erbaş’ın seçtiği “Şeb-i Gam” ve Balkan Naci İslimyeli’nin seçtiği “Liman”... Şairler kimi seçmiş diye baktım: Ataol Behramoğlu, Tanpınar’a vermiş oyunu: “Herşey Yerli Yerinde...” Ahmet Telli, Refik Durbaş’ın “Kampana”sını seçmiş. Yılmaz Erdoğan, Ahmet Arif’ten “Karanfil Sokağı” demiş. Kendi şiirini seçen kim? Aynur Doğan’ın kalbinde, “Aşkın Piri” bir Kürt şairi var: Maleye Ciziri... Mazlum Çimen, Şanar Yurdatapan ve Rutkay Aziz Yannis Ritsos’u seçmiş. Canan Tan, “Aragon”, Gülsen Tuncer “Nikola Vaptsarov”, Vedat Sakman “Ömer Hayyam”, Ferhat Tunç “Vercors” demiş. Hüsnü Şenlendirici ise en sevdiği şiir olarak kendi şiirine oy vermiş: “Umutsuzluğun Verdiği İlham”... Listedekilerin kalbindeki diğer şairler şunlar: Pir Sultan Abdal, Metin Altıok, Cevat Çapan, Yelda Karataş, Gülten Akın, Ahmet Erhan, Bekir Sıtkı Erdoğan, Oktay Rifat, Müştak Erenus, Neyzen Tevfik, Bedrettin Cömert, Haydar Ergülen, İlhan Berk, Mahmut Temizyürek, Suat Taşer, Ahmet Haşim, Cahit Külebi, Cezmi Ersöz, Yahya Kemal Beyatlı, Ülkü Tamer, Mehmet Çetin, Fuzuli, Cahit Sıtkı Tarancı, Sezai Sarıoğlu, Özdemir Asaf, Bejan Matur, Cahit Irgat, Kemal Burkay, Arif Damar, Necip Fazıl Kısakürek... Belki bu yazı, sizi de kalbinizdeki şiiri seçmeye zorlar. Hepinize şiirli pazarlar...",https://www.milliyet.com.tr/yazarlar/can-dundar/kimin-kalbinde-hangi-siir-sakli-1525253
Can Dündar,12 Eylül’de kaç kişi “Hayır” demişti?,06 Nisan 2012,"Ben de Aslı (Aydıntaşbaş) gibi 12 Eylül davasından heyecanlanamayanlardanı. Aslı bunun nedenini “12 Eylül bitmedi ki, bütün kurumlarıyla ayakta” diye özetlenebilecek bir gerekçeye dayandırdı. Katılıyorum. AKP, darbenin mirasını yiyor. Ama ben bu kitlesel heyecansızlığın ve mahkeme önündeki tenhalığın ardında bir gerekçe daha seziyorum: Suçluluk duygusu... Suç ortaklığı psikolojisi... Benliği ezip çürüten bir günahkârlık hissi... * * * Mazide işlediği ve cezasını çekmediği bir cinayeti yok sayarak unutmaya çalışan suçlular gibiyiz. Biliyoruz ki 12 Eylül, bizim ortak eserimiz... Çoğumuz alkışladık, kimimiz rahatladık, kimimiz nemalandık, kimimiz susarak, oy atarak onayladık. Bakmayın şimdi atıp tutanların kalabalığına: İşadamından sendikasına, üniversitesinden basınına, parlamenterinden sanatçısına uzanan geniş bir kitle desteği sayesinde kolayca hükmetti, arsızca zulmetti 12 Eylül... Şimdi kime sorsanız “Ben anayasaya ‘Hayır’ oyu vermiştim” diyor. Öyleyse yüzde 91,3’lük “Evet”i kim verdi? Şahin Mengü ile hesapladık: O dönem 650 bin kişi gözaltına alınmış. Her gözaltına alınanın 4 kişilik ailesi olsa 2,6 milyon kişi etkilenmiş demektir. Peki kaç kişi Evren ve anayasasına “Hayır” dedi: 1,6 milyon... Yani bazı tutukluların aileleri bile darbeyi destekledi. Başka söze ne hacet... * * * Evet, katilimize âşık olmuştuk. Belki buradan bir çıkış ummuştuk. Şimdi 94’lük Evren’i lanetleyip duruyorlar ya... O dönem Evren’in yurt gezilerini izlemiş bir gazeteci olarak tanıklık edebilirim: Yüz binler darbecileri coşkuyla alkışlayarak bu suça “müdahil oldu.” Şimdi mahkeme kapısına gidip “Darbecilerden hesap soralım” diye bağıramıyorlarsa, biraz da bu suçluluk kompleksindendir. Evren’in tek başına yargılanıp mahkzm olması, davanın orada durması, şakşakçıları kurtarıp aklayacağı için çoğumuzun işine gelir. * * * Suçluluk duygusuyla baş etmenin birkaç yolu var: Ya suçluluk duyduğunuz konudan kaçarsınız. Ya arsızlığa vurup üste çıkarsınız. Ya da günah çıkarıp onunla hesaplaşırsınız. İlk iki yol kullanışlı olsa da sonunda vicdan azabına çıkar. Sağlıklı olan, gerçeği (suçu) kabullenip sebeplerini keşfetmek, tekrarını engellemektir. * * * Evet, can havliyle toplu bir suç işledik. Ama üç yıl sonra askerin işaret ettiği partiye nanik yaparak bizim alkışlara pek güven olmayacağını da ispat ettik. Mazimizle hesaplaşabildiğimiz, suçumuzu itiraf edebildiğimiz ölçüde rahatlayacağız. Belki o zaman, 12 Eylül’ün ezdiği solun boşluğunda iktidar olanların, iktidarken darbenin hukukuna, seçim barajına, ekonomi bakanına sahip çıkanların, cunta liderini Köşk’te ağırlayanların şimdi “Hesaplaşıyoruz” cakası satmasına göz yummayacağız. Katilimize âşık olmamızın günahını affedecek vicdanımız... Bundan böyle biri darbeye kalkıştığında ya da başka birileri darbenin neticelerinden nemalandığında her bir ağızdan “Hayır” diye bağıracağız. İşte biz o gün heyecanlanacağız.",https://www.milliyet.com.tr/yazarlar/can-dundar/12-eylul-de-kac-kisi-hayir-demisti-1524968
Can Dündar,"Çok harbeden cengâver, zamanla hasmına benzer",13 Nisan 2012,"28 Şubat’tan sonra ne yazmışım diye baktım: “Başka Kapıya” başlığı atmışım yazıma (http://www. candundar.com.tr/_v#!/KÖŞE_YAZILARI/1997/Başka_kapıya/#Did=1536) Hem ayar verene, hem ayar yiyene çatmışım: “Bizi laik ve demokrat kimliklerimiz arasında seçime zorluyorlar. İki gözümüzden birini feda etmemizi istiyorlar” diye yakınmışım. Sonra iki gözüme de sahip çıkmışım: “Balans ayarı, tank paletleriyle yapılmış bir demokrasiyi içimize sindiremeyiz” demişim. Ama Susurluk çetesinin temizlenmesini isteyenleri “Glu glu dansçıları” diye aşağılayıp zora gelince onlardan destek dilenen zihniyete de aynı dilden cevap vermişim: “Sizi gidi glu glu dansçıları sizi... Hadi başka kapıya!” * * * Öyle kızgın bir kazanda çalkalanıyoruz ki, “1000 yıl sürer” denen süreçler, 15 yılda eriyip gidiyor. Ve iktidar tahterevallisi, bir muktediri tahttan indirirken hasmını tahta çıkarıveriyor. Böyle çalkantılı zeminlerde dik durabilmek, tutarlı tavır alabilmek, tahttakilerle mesafeyi koruyabilmek önemlidir. Tahterevalli, bir kez daha devrik kralı yere doğru itti dün... Eski yazıyı 15 yıl sonra yeniden (bu kez tersinden) yazmanın vaktidir. * * * Dün süngü zoruyla Başbakan’ı eve yollayanlar, bugün polis zoruyla evden toplanıyor. Dün “Adalet, insan hakları” diye haykırdığımızda üstümüze tank sürenler, şimdi adalet ve insan hakkı istiyor. Dün düzmece andıçlarla demokratları yok etmeye çalışanlar, bugün düzmece kanıtlarla yargılandığından yakınıyor. Adaletsizliğe, zulme karşı her zaman, herkesin yanındayız. Ama dün burnundan kıl aldırmayan mağrurların bugün mağdur rolü oynamasına cevabımız aynı: “Başka kapıya!” * * * Çevirelim madalyonu ve ikinci gözümüze sahip çıkalım: Niye karşıydık 28 Şubat’a?.. İdeolojisini zorla dayatıyor, rengârenk bir topluma tektip haki elbise giydirmek için toplum mühendisliği yapıyor diye... Medyayı kıskaca alıyor, yargıya baskı uyguluyor, kendinden olmayan belediyeleri, şirketleri kuşatıyor, eğitim süreleriyle kendi çıkarına oynuyor diye... Tanıdık geldi değil mi? Uzun süre cenk ede ede sonunda savaştığı hasmına benzeyen bir cengâver gibi; AKP de darbe yiye yiye, darbeci askerlerin yöntemlerini aynen benimsedi. Benim için “Herkes haki giyecek” diye zorlayanla, herkese yeşil giydirmeye kalkışanın bir farkı yok. Caddelere tank sürüp “Demokrasiye balans ayarı yaptık” diyen sopayla, polise hâkim olup “Dindar bir nesil yetiştireceğiz” diyen kafa aynı... Aynı Toplum Mühendisliği Fakültesi’nden mezun bunlar... * * * Şimdi bu iki gözle ileriye bakalım: Bugünküler de iktidarlarının 1000 yıl süreceğini sanıyor. Gördük işte; sürmüyor. Bir bakmışsınız tahterevallinin kefeleri yine yer değiştirmiş, uçağın ön koltuğundakiler en arkaya gitmiş, bu sefer de basını kuşatıp yandaş medya icat edenler, hukuku çiğneyip yargıyı ele geçirenler, Deniz Feneri davasında örgütü gizlemek için savcı değiştirenler, dindar nesil projesi uğruna 4+4+4 taktiği geliştirenler hesap vermeye davet edilmiş. Olur mu olur. Ne yapsan tek kalıba sığmayan, hiç durmadan fokurdayan, kızgın bir kazan burası...",https://www.milliyet.com.tr/yazarlar/can-dundar/cok-harbeden-ceng-ver-zamanla-hasmina-benzer-1527972
Can Dündar,Batı’dan yasak haberleri,14 Nisan 2012,"Hep Türkiye’nin yasaklarını eleştiriyoruz. Oysa son zamanlarda Batı dünyasında da çok ilginç yasak hikâyeleri dolaşıyor. Birkaçını sizlerle paylaşmak istiyorum.  Seksist yasak Dünyanın en büyük şirketlerinden IBM, Masters golf turnuvasının sponsoru... Turnuvayı düzenleyenler, geleneksel olarak şirketin genel müdürüne üyelik öneriyorlar. Son 4 IBM Genel Müdürü, Masters’ın onur üyesi olmuş. Ama bu kez bir sorun var: IBM’in zirvesine 3 ay önce bir kadın getirildi. “Ne var ki bunda” demeyin. 80 yıldır Masters turnuvasını düzenleyen kulübe sadece erkekler üye olabiliyor. Bu nedenle de turnuvanın sponsoru IBM’i temsil eden Ginni Rometti, üstelik bir golf oyuncusu olduğu halde, üyeliğe davet edilemiyor. Konu Amerika’da özellikle kadınlar arasında öyle tepki yarattı ki, Başkan Obama, kulüp yöneticilerini kadınları da üye yapmaları için uyardı. Ama sonuç alınamadı. Hâlâ maço gelenekler, cinsel ayrımcılıktan daha güçlü anlaşılan...  Yasak şiir İkinci yasak, İsrail’den... Nobel ödüllü 84 yaşındaki Alman yazar Günter Grass, geçenlerde İsrail’in nükleer gücüyle dünya barışını tehdit ettiğini dile getiren bir şiir yayımladı. “Söylenmesi Gereken” başlıklı şiirde, “Yarın çok geç olacağından bunun söylenmesi gerekiyor. Çünkü, biz zaten yeterince suçlu bir geçmişe sahip Almanlar olarak, öngörülebilecek bir suçun taşeronlarına dönüşebiliriz. İtiraf ediyorum: Artık sessiz kalmayacağım” diyordu. Tel Aviv hemen tepki gösterdi. İsrail İçişleri Bakanı, savaşta bir Nazi birliğinde görev yaptığını daha önce açıklayan Grass’a eski Nazilerin ülkeye girişini yasaklayan yasanın uygulanacağını ve yazarın ülkeye sokulmayacağını açıkladı. Grass ise, şiirinde İsrail’i değil İsrail hükümetini eleştirdiğini söyledi.  Eşcinsel penguenler Amerikan Kütüphane Derneği, “2010’un En Çok İtiraz Edilen Kitaplar Listesi”ni açıkladı. Dernek, bu listeyi, okul ve halk kütüphanelerine konan talep formlarını değerlendirerek hazırlıyor. Listede Aldous Huxley’in distopya klasiği “Cesur Yeni Dünya” da var; Stephenie Meyer’in “Alacakaranlık” serisi de... Listenin 1 numarasında ise, son 5 yıldır zirveyi kimseye kaptırmayan ödüllü çocuk kitabı “And Tango Makes Three“ yer alıyor. Masalın kahramanları, hayvanat bahçesindeki iki erkek penguen... Aynı yuvada yaşayan ve dişi penguenlerden pek hoşlanmayan Roy ve Silo, bir gün yuvalarına bırakılan bir yumurtanın üzerine sırayla oturup Tango’yu dünyaya getiriyor. Ve Tango, iki babasıyla mutlu mesut yaşıyor. Eşcinsellerin evlat edinebilme hakkına dikkat çeken bu öykü, muhafazakâr Amerikalıları çıldırtmış ve kütüphanelere şikâyet yağmış. İbretlik haber ise şu: Okul yöneticileri konuyu ilgili mercilere sormuş. Amerikan PEN’i, Kütüphaneler Birliği ve İnsan Hakları Derneği, “Kitabın yasaklanması Anayasa’ya ve ifade özgürlüğüne aykırıdır” diye görüş bildirmiş. Bir yerel mahkeme ise “Çocuğunun bu kitabı okumasını istemeyen, kütüphanede ona eşlik etsin. Ama diğer çocukların Anayasal okuma haklarını engellemesin” demiş. Yasaksız bir dünya ümidiyle, iyi pazarlar size...",https://www.milliyet.com.tr/yazarlar/can-dundar/bati-dan-yasak-haberleri-1528310
Can Dündar,Topbaş Tiyatrosu,16 Nisan 2012,"Vasfi Rıza Zobu yazmıştı: 1940’larda Matbuat Müdüriyeti, tiyatro oyunlarında “kadınların namuslu, erkeklerin faziletli olması”nı şart koşmuş. Müdüriyet, Zobu’nun “Yürü Ya Kulum” oyununu yasaklama gerekçesini şöyle açıklamış: “Piyesteki kadınlar, şerefli birer aile kadını olması lazım gelirken, halleri evlilik kutsiyetine aykırı düşmektedir.” * * * Şimdi AKP’li İstanbul Belediyesi, tiyatroda tek parti devrinin zihniyetine ve “mazbut piyes anlayışı”na geri dönüyor. Yakında tiyatro girişlerine “Aile salonumuz vardır” yazısı asılırsa hiç şaşmayın. İstanbul Belediyesi Şehir Tiyatroları’nı Genel Sanat Yönetmeni yönetiyordu. Ancak son dönem tiyatroda sergilenen bazı oyunlar, “genel adaba mugayir” ve “ziyadesiyle muhalif” bulundu. Onun üzerine Genel Sanat Yönetmeni Kenan Işık’a bile haber verilmeden apar topar bir yeni yönetmelik hazırlanıp gece Meclis’ten geçirildi ve tiyatroya belediye bürokratları el koydu. Getirilen yenilikler şöyle: 1) Eski yönetmelikte Tiyatro Müdürü’nün görevi idari idi. Şimdi içerikle de ilgilenecek. “Oyunlarda toplumun etik değerlerine özen gösterilmesi”ni gözetecek. 2) Sanat çalışmalarından Sanat Yönetmeni değil, Müdür sorumlu olacak. 3) Yönetim Kurulu’na Sanat Yönetmeni değil, Kültür Daire Başkanı başkanlık edecek; kuruldaki sanatçıların yerine belediye memurları oturtulacak. 4) Sahnelenecek oyunları belirleyen Edebi Kurul’da sanatçılar azaltılıp, bürokratlar çoğaltılacak. 5) Disiplin cezalarını Sanat Yönetmeni değil, Tiyatro Müdürü verecek. * * * Rahmetli Metin And, “Türk Tiyatrosu” kitabında (Türkiye İş Bankası Kültür Yayınları, 1983, s: 326), kurulduğu 1914’ten beri Şehir Tiyatrosu’nda “Okuma Kurulu” ile “Yönetim Kurulu” arasında bitmeyen bir kavga yaşandığını, bunun büyük huzursuzluğa yol açtığını, suçlu görülen yönetmeliğin sık sık değiştirildiğini anlatır. Çekişmenin tarafları “sanatçı” ile “idareci” gibi görünse de aslında çatışan, “özgürlük” ile “sansür”dür. “Hayat bir tiyatro, tiyatro ise gerçek hayat” ise zorlu soru şudur: Sahnede gerçek hayatın ne kadarını görmek istiyoruz? AKP, şimdi bize tek parti Türkiye’sinin cevabını veriyor: “Hiç!” “Ya da şimdilik, engelleyebildiğimiz kadar azını...” * * * Peki “2 kalas, bir heves” diye özetlenen tiyatro susar mı? Tabii ki hayır! Son 100 yılda tiyatro çok engellendi, baskı altına alındı, yozlaştırıldı, ama ne yapılsa gerçek hayat, sahneden indirilemedi, sanatçıya boyun eğdirilemedi. Bugün de Şehir Tiyatrosu’ndan birçok onurlu isim, sanata hükmeden bir bürokrasiye “Hayır” diyerek istifa etti. Gelecek sezon, “Mazbut Şehir Tiyatroları”nın sahnesinde “namuslu kadınlar, faziletli erkekler” görebiliriz. Belki “alternatif tiyatrocu” İçişleri Bakanı’nın takla attırdığı vatandaşlar sahne alabilir. Veya “Rosenbergler Ölmeli” diye bir oyun sahnelenebilir. Ama bu zihniyet değişikliği, gerçek tiyatroyu susturamaz. Olsa olsa, bir süre için Şehir Tiyatroları’nın asırlık heyecanını öldürür. Ne yapalım, ona da “heves gitti, kalas kaldı” deriz.",https://www.milliyet.com.tr/yazarlar/can-dundar/topbas-tiyatrosu-1529076
Can Dündar,Ahmet Türk’ü çok ararsın Devlet Baba!,22 Mart 2012,"Bugüne dek yetişen her nesli kırıp geçirdin Devlet Baba... Özgürlük istediler, dövdün. Bağımsızlık dediler, astın. Demokrasi talep ettiler, hapsettin, işkence ettin, ezdin. Vurursam, asarsam, yasaklarsam ufalarım, sustururum, boyun eğdiririm sandın. Gencine düşman bir ülke yarattın. “Ey vatan gözyaşların dinsin, yetiştik çünkü biz” marşıyla yetişen nesil, senin hoyratlığına kurban gitti. Yerine, her koyunun kendi bacağından asıldığına inanan, ülkesiyle hissi bağı kalmayan, umursamaz bir kuşak geldi. Öyle olmayanları da hala baskıyla ufalamaya çalışıyorsun. * * * Ama senin dayak, Güneydoğu’da farklı sonuç verdi. Hani Diyarbakır Cezaevi’nin foseptik havuzunda işkence yaptıkların, Filistin askısında sakat bıraktıkların var ya... Hani seher vakti evlerinden alıp bir dağ başında sorgusuz, yargısız infaz ettiklerin, köyünü yakıp sürgüne gönderdiklerin, Meclis’te tutuklayıp hapsettiklerin, ana dilinde türkü söylemekten men ettiklerin... Onların çocukları, terk edilmiş köylerinde, kayıplarının boş mezar yerlerinde, Cumartesi Anneleri’nin gösterilerinde, yitik babalarının resimlerinin asılı olduğu evlerde veya sürüldükleri kentlerde o acıları çekerek, bu öyküleri dinleyerek büyüdü. Bugün sana dağda silah sıkanlar, şehirde taş atanlar, Meclis’te kafa tutanlar onlar... * * * Her pedagog bilir: Asi bir çocuğunuz varsa, dövmek, kömürlüğe kilitlemek çözüm değildir. Şiddete şiddetle tepki gösterir: Eşyayı yakar, evi terk eder, size düşman kesilir. Onunla diyalog kurmanız, derdini anlayıp çözmeniz gerekir. Oysa Devlet Baba, senin hoyratlıktan başka usul bilmeyen despot kafan yaşananlardan zerrece ders almadığı için, daha çok döversem, dilini kesersem, bayramını engellersem yola getiririm sanıyor. Gölge etmediğinde sulh içinde kutlanan bir bayramı yasağınla cehenneme çeviriyorsun. İstanbul’da gazdan etkilenip ölen gösterici de, Cudi’de çatışmada şehit düşen polis de, senin şiddete dayalı çözüme endekslenmiş darkafalılığının bedelini ödüyor. * * * Geçen yıl “resmi Nevruz”u bir hafta önceden başlatan sen, bu yıl “Nevruz, gününde kutlanır” diye tutturdun. Daha kaç bayramı izne bağlayacaksın Devlet Baba? Hapishanelerin doldu; daha kaç kişiyi tutuklayacaksın? Dağa militan taşıyan çocuk servislerini yoldan çevirerek, şiddet karşıtı aydınları hapsederek, barış yanlısı politikacıları dövdürerek, köşe yazarlarına yüklenerek bu işin üstesinden gelebileceğini mi sanıyorsun? Yasak kararınla asıl provokasyonu sen yapıyor, “Bunlara dayak bile az” diyenlerle, “Bir bayramı bile çok gördüler” diyenleri birbirine düşman ediyorsun. Birbirinin çığlığını duymayan, komşusunun şehidine ağlamayan, asırlardır birlikte kutladıkları bir bayramda bile ayrı ateşler yakan bir ülke yaratıyorsun. Kangren hale getirdiğin meselenin çözümü için silah sıkmak, operasyon yapmak, caka satmak dışında bir politikan var mı? Yoksa ılımlı Ahmet Türk’e yaptığın gibi, “Karşı çıkanı gaza boğup polise yumruklatır, bastırırım” diye mi düşünüyorsun? Öyleyse korkarım yarın, çocuklarını görünce onları çok arayacaksın.",https://www.milliyet.com.tr/yazarlar/can-dundar/ahmet-turk-u-cok-ararsin-devlet-baba-1518334
Can Dündar,Kızıldere’nin 40. yılında Mahir’le...,28 Mart 2012,"“Mahir” adlı bir liseliyle tanıştım dün... Adını aldığı kişiyi ne kadar tanıdığını sordum. Aklı erince araştırmış Mahir Çayan’ı; kitaplarını karıştırmış. “Okudukça heyecan duydum” dedi. Ama Çayan ve arkadaşlarının kaçırdığı İsrail Konsolosu Elrom’un ve NATO görevlisi 3 İngilizin öldürülmesi bahsinde durup düşünmüş. İsmini taşıdığı adamın, birilerinin canına kastetmiş olduğunu öğrenince üzülmüş. * * * Yarın “Kızıldere katliamı”nın 40. yıldönümü... 1972’nin 30 Mart günü Mahir Çayan ve 10 arkadaşı, idam bekleyen yoldaşları Deniz, Hüseyin ve Yusuf’a karşı rehin tutmak amacıyla kaçırdıkları 3 İngiliz teknisyenle birlikte, Kızıldere’de kıstırılmıştı. Baskında tesadüfen kurtulan Ertuğrul Kürkçü dışında herkes öldürülmüştü. Orada öldürülenlerin adını alanlar, orada öldürülenlerin yaşına vardılar bugün... İsmini taşıdıkları insanları araştırıyor, yanlışlarını doğrularından ayırmaya çalışıyorlar. * * * Liseli Mahir’e, “Eli kolu bağlı insanların öldürülmüş olması elbette kabul edilemez” dedim. “Ama unutma ki onlar da oraya, eli kolu bağlı halde öldürülmeyi bekleyen arkadaşlarının idamını engellemek amacıyla gitmişti.” Koca ordu, 11 adamı, bir köy evinde kıstırınca ateş açmadan bekleyip sağ yakalamaz mıydı? Bunu denemediler bile... İngiliz rehineleri de gözden çıkararak, büyük askeri güçle ve hınçla yaylım ateşi açıp hepsini katlettiler. Can çekişenleri kurşuna dizdiler. Onların kurtarmaya çalıştığı 3 genci de hemen ipe çektiler. Bir yanda 20’li yaşlarının ortalarında “Ülkemiz emperyalizme teslim olmasın” diye bayrak açan bir avuç genç... Öte yanda onları yok etmeye çalışan devasa bir devlet mekanizması... Kimin şiddetini suçlamalı? * * * Türk devleti, her daim toplumsal muhalefetin karşısına şiddetle dikildi. Parlamenter mücadele veren TİP’i Meclis’ten kovdu. Gençlerin demokratik üniversite talebini baskıyla ezdi. İsyan sokağa taşınca karşısına silahlandırılmış komandoları sürdü. Sonra da eliyle büyüttüğü şiddeti bastırma bahanesiyle iktidarı orduya verdi; gençleri katledip aydınları hapsetti. Ne kazandı? 70’lerin sonlarında daha büyük bir şiddet dalgası geldi; kan gölüne dönen ülke, adım adım 12 Eylül’e götürüldü. * * * Şiddetin, Türkiye siyasetinin olmazsa olmazı, aynı zamanda da en büyük çıkmazı olduğunu anlattım Mahir’e... Önceki kuşakta, gençliğinde hapse girmemiş, işkenceden geçmemiş, şiddet görmemiş hemen kimsenin olmadığını, bu zihniyetin gençliğe şiddet dışında yol bırakmadığını söyledim. “Bak bugün bile devlet, sendikaların eğitimle ilgili protestosunu yasakla, copla, gazla boğmaya çalışıyor. Demokratik kanalları tıkayarak şiddetin yolunu bizzat açıyor. Bunlar hep geçmişten ders almadığımızdan başımıza geliyor” dedim. “Ama Türkiye’nin en birikimli kuşağını acımasızca yok eden 12 Eylül sayesinde sizin kuşak, Türkiye’nin Amerikan üsleriyle, Kürecik’le nasıl başının belaya sokulduğunu umursamıyor bile” diye ekledim. “O kadar da değil” dedi Mahir... Adını taşıdıklarının hatalarından ibret, ideallerinden ilham almış gibiydi. Sanki 40 yıllık bir sesti. Ve hâlâ gençti.",https://www.milliyet.com.tr/yazarlar/can-dundar/kizildere-nin-40-yilinda-mahir-le-1521173
Can Dündar,"Tepeden inmecilik değişmedi, tepe değişti",26 Mart 2012,"Bugün CHP grubu, Tandoğan’da “4+4+4”ü protesto mitinginde toplanacak. Adı “milli” olan iki bakanlıktan birinin, bu kadar hayati bir konuyu, yangından mal kaçırır gibi çıkarmaya çalışması, bir sakat doğumu haber veriyor. Kılıçdaroğlu, parti grubunu mitingde toplama kararıyla konuya verdiği önemi ve kamuoyu tepkisini sergilemek istiyor. AKP kararı eleştirdi. Başbakan Yardımcısı Arınç, “Anayasayı, içtüzüğü biliyorsanız grup toplantısını parlamento dışında yapamazsınız” dedi. Sayın Arınç’a daha 9 ay önce, 30 Haziran 2011 tarihinde, partisinin grup toplantısının AKP Genel Merkezi’nde yapıldığını hatırlatmak isterim. Keşke Başbakan’ın konuşmasına gözyaşı döktüğü o gün de bunu hatırlatsaydı. * * * İktidar partisi, bu türden çifte standartlarla dün yaptıklarını bugün eleştirip, dün eleştirdiklerini bugün aynen yaparken giderek zayıflayan hafızamıza güveniyor. Oysa unutmuyoruz. Mesela yine Arınç’ın Bursa’da haberini beğenmediği bir yerel gazeteye hitaben söylediği “Ayağını denk al” sözünü de 28 Şubat döneminde asker brifinglerinde aynen duyduğumuzu hatırlıyoruz. O zamanlar derin devlet “Özgür Ülke” gazetesini kundaklardı, şimdiki iktidar “Özgür Gündem”i kapatıyor. İktidarlar değişiyor, “Özgür”lük açısından durum değişmiyor. * * * 1994’te Özgür Ülke bombalandığında dönemin emniyet müdürünün, Emniyet Genel Müdürü’nü arayıp “Benim bölgemden adamlarını çek” dediği basına yansımıştı. AKP “Devlet kurumları arasında eşgüdüm” vaadiyle iktidara geldi. Şimdi MİT’çileri polis muhasarasından kurtarmaya çalışıyor. Dün, “apoletli medya”nın “Mehmetçik gazetecileri”nden yakınıyorduk; bugün yerini “yandaş medyanın tetikçiler”i aldı. Medyada itaat âdeti değişmedi; sadece komutan değişti. * * * 15 yıl önce Devlet Denetleme Kurulu, Milli Gazete’nin sahibi Mercümek’in peşine düşerdi; şimdiki denetçiler Başbakan’ın “candaş medya” saydığı kuruluşların peşinde... 15 yıl önce türban takanlar dışlanıyordu, bugün puşi takanlar cezalandırılıyor. Öncekiler DEP milletvekillerini hapsediyorlardı; bunlar BDP’lileri yumruklatıyor. Nevruzlarda baskı vardı eskiden; şimdi yasak. Baskı değişmedi; baskıcı değişti. * * * Siyasi yasaklarla mücadele edeceklerdi; bizzat kendi cumhurbaşkanlarını hedef alan bir özel yasa çıkarıp “12. cumhurbaşkanlığı için aday olamaz” diye yasak getirdiler. Yasakçılık değişmedi; yasakçı değişti. “Siyasi rant”la mücadele edeceklerdi. 3 yıl önce, Ankara Hamamönü’nde çok değerlenecek binaların, restorasyon öncesi Suat Kılıç’a belediye bürokratları aracılığıyla ucuza satılıp büyük rant sağlandığı iddiası günlerdir cevap bekliyor. Rantçılık değişmedi; rantçı değişti. Yalan beyanlarla muhalifleri andıçlama modasının yerini yalan kanıtlar, sahte cd’lerle muhalifleri karalama yöntemi aldı. İftira salgını değişmedi; iftiracı değişti. Başa dönelim: Aslında 4+4+4 baskınıyla yaptıkları da, 28 Şubat’ta “dayatma” saydıkları yöntemin aynısı... Tepeden inmecilik değişmedi; tepe değişti.",https://www.milliyet.com.tr/yazarlar/can-dundar/tepeden-inmecilik-degismedi-tepe-degisti-1520423
Can Dündar,"Beyler, uzatmayın artık!",25 Mart 2012,"Bir internet sitesi... Tecavüz haberi veriyor. “Bartın’da ilköğretim öğrencisi 14 yaşındaki Ç.K.’ya tecavüz ettikleri gerekçesiyle 22 kişi gözaltına alındı.” Haberin hemen altında bir ilan: “Beyler, anında 7 cm uzamak mümkün. Nasıl mı? Tıklayın!” Pes! * * * Dünkü Milliyet’in manşetine yerleşen haber, Bartın’da bir köy ilköğretim okulunda okuyan Ç.K.’nın, son dönemde durgun ve içe kapanık hale geldiğini yazıyor. Durumdan kuşkulanan okul yönetimi bir uzman psikolog eşliğinde küçük kızla görüşmüş. Ç.K.’nın “Tecavüze uğradım” demesi üzerine soruşturma başlatılmış. 22 şüpheli gözaltına alınmış. 18’i küçük kıza tecavüz iddiasıyla mahkemeye sevk edilmiş. 10 yıl önce de Mardin’de 13 yaşındaki N.Ç. 26 kişinin tecavüzüne uğramış, mahkeme sanıklara alt sınırdan ceza verirken “Kız kendi istedi” demişti. * * * Çoğumuz bu işi yapan adamları çocuk tenine susamış canavarlar sanıyoruz. Konuştuğum bir adli tıp uzmanı, “Hiç de öyle değil” demişti: “Tersine, tecavüzcüler genellikle sıradan insanlar... Bazen çoluk çocuk sahibi bir aile reisi... İşinde gücünde munis esnaf, mahallenin delikanlısı, hatta komşumuz...” Ne oluyor da, o munis adam bir toplu suç ayininde kızı yaşındaki çocuğa uçkur çözebiliyor? Bu soruma aldığım cevap şuydu: “Tecavüzcü, öfkeden saldırır. Tecavüz, nefretin erotize olmuş formudur.” Neye öfke? “Ailesine... Mazisine...” Tecavüzcüyü biz yetiştiriyoruz aslında... Çoğu, çocukluk yıllarında cinsel saldırıya, fiziksel istismara maruz kalmıştır. Bunun yarattığı derin kişilik sorunlarını hayat boyu ruhunda taşımıştır. Anti-sosyaldir, ama fırsat bulduğunda ya da alkol zihnini kararttığında derinlerde sakladığı öfke silahını çeker ve saldırır. Kendine geldiğinde mazereti hazırdır: “Kız kendi istedi.” Mahkeme, “Evet, bence de” diye onaylar. * * * Böyle bakınca tecavüzün tecavüzcüyü aşan bir kolektif suç olduğunu kabullenmemiz lazım. “Tüh sana” diye lanetlediğimiz tecavüzcü, temel eğitimini ailede alıyor. Yetiştirdiği yılan tarafından sokulan bir yılan terbiyecisi gibi aile... Ürettiği şiddet, sonunda gelip kendisini vuruyor. Çocukken uğradığı tacizin, gördüğü şiddetin öfkesiyle büyüyen sakat ruhlar, öcünü yeni çocuklara şiddet göstererek, tecavüz ederek alıyor. Bu paslı zincir, toplumun, polisin, yargının mağduru değil tecavüzcüyü kollaması sayesinde nesillerdir hüküm sürüyor. * * * İşte bu “erotize olmuş nefret”, tıbbın, eczanın, teknolojinin desteği sayesinde daha güçlü silahlarla donanıyor bugün... Şiddete tutkun bir toplumda silah ruhsatlarının kolaylaştırılmasındaki tehlike gibi, ailedeki şiddeti çözmeden, o şiddetin tutkunlarına bahşedilen her imkân, belalı namluları uzatıyor. Toplu tecavüz haberinin altına denk gelen “Uzatın. Tıklayın” anonsu da o yüzden, tecavüzcüye mühimmat tedarikiymiş gibi çınlıyor, belki de tıklanma oranlarını artırıyor. Beyler, bence artık uzatmayın! Biraz da vicdanları büyütmeye çalışalım.",https://www.milliyet.com.tr/yazarlar/can-dundar/beyler-uzatmayin-artik-1519602
Can Dündar,Muhatap ithalatı,24 Mart 2012,"AKP’nin Kürt sorununda yeni yol haritası ortaya çıktı. “Yeni” dendiğine bakmayın. Bizim 90 model eski harita: “PKK ile silahlı mücadele devam edecek. Örgütle sadece silah bırakması için görüşülecek. Çözüm için ipleri Kandil’in elinde olmayan partiler muhatap alınacak.” Başbakan BDP’yi “İpleri Kandil’in elindeki parti” saydığına göre BDP muhatap değil. O halde iki soru sormalıyız: 1- AKP her attığı adımım meşruiyetini, “arkamda halkın yarısının oyu var” diye savunurken, Güneydoğu’da halkın çoğunluğunun oyunu alan bir partiyi muhatap almazsa “milli irade”yi hiçe saymış olmayacak mı? 2- İmralı ve Kandil’le hiç teması olmayan bir parti ya da kişiler, PKK’yı silah bırakmaya nasıl ikna edecek? * * * Fikret Bila’nın yazısının satır aralarından ve Deniz Zeyrek’in dünkü yazısından “yeni muhatap”ı öğreniyoruz: Mesut Barzani... Türkiye, aradığı muhatabı “sınır ötesi”nde bulmuşa benziyor. Tabii “sınır ötesi”nin hudut çizgisini Washington’a kadar uzatmak mümkün... Özal da zamanında bu yolu denemiş, ülke içindeki bir sorunu ABD ile, Barzani’yle çözebileceğini sanmıştı. Olmadı. Şimdi Barzani’ye gidip “Bizim içerdeki haydutların ipi sizin oradaki Kandil’de... İyisi mi biz size çektirelim onların ipini” demek akıllıca mı? * * * Manzaraya daha genel bakalım: “28 Şubat belgeseli”nde Mehmet Ali Birand, Öcalan’ın nasıl CIA tarafından paketlenip Türkiye’ye teslim edildiğini tanıkları ve belgeleriyle ortaya koydu. “Ama asmayacaksınız” koşuluyla verilen bu “hediye”nin neye karşılık olduğu üzerine farklı fikirler var. Bu tezlerden biri, Irak işgaline ortak olmayı reddeden Türkiye’nin, bölgede ABD’nin müttefiki Barzani eliyle kurulacak Kürt devletine razı olmasıydı. Kürtler de bu formülden çok hoşnuttu. Ama bir pürüz çıktı: Devre dışı bırakılmaya çalışılan Öcalan, kendisini yakalayıp teslim eden Amerika’ya karşı çıkıyordu. 2003 Nevruz’unda yolladığı mesaj bugün daha anlam kazanıyor. Diyordu ki Öcalan: “Türkler de Kürtler de gözlerini dört açmış, ‘Bize ne verir’ diye ABD’ye bakıyor. ABD size ne verir salaklar! Bir verir, on alır. Kanınızı döker, karnınızı birbirine bağlar, sömürür. Sen demokrasini geliştireceksin. ABD ile de ölçülü ilişkiye gireceksin.” Öcalan’ın tezine göre “ABD, milli devletleri kendi eyaleti haline getirecek”ti; buna direnmek için “Türk ve Kürt halkları demokrasi temelinde mücadele etmeli”ydi. * * * Şimdi Türkiye, PKK’yı dağdan indirmesi karşılığı bugüne dek “kırmızı çizgimdir” diyerek karşı çıktığı Kürt devletine yeşil ışık yakabilir mi? Bölgede Washington mahsulü, “Arap olmayan, laik, yeni bir İsrail” kurulmasına cevaz verip bir yandan Amerika’nın boşalttığı kuyuların bekçiliğine soyunurken öte yandan Barzani ile birlikte PKK’nın üzerine gidebilir mi? Bu çözümü Öcalan’a dayatabilir mi? Öcalan, “Bu bir Amerikan oyunudur. Kürtler bu oyuna gelmemelidir” derse buna Kürtlerin, BDP’lilerin, bölge halkının cevabı ne olur? Önümüzdeki sürecin önemli sorusu budur.",https://www.milliyet.com.tr/yazarlar/can-dundar/muhatap-ithalati-1519256
Can Dündar,Niye Ergenekon’u gizliyorsunuz?,30 Mart 2012,"Köşe yazarlarının bir bölümü, “Ergenekon” diye bir örgüt olmadığını, bunu Hükümet’in, muhalifleri içeri tıkmak için uydurduğunu düşünüyor. Bir bölümü ise Sivas yangınından darbe hesaplarına, Danıştay baskınından şike davasına kadar her şeyin altında Ergenekon olduğuna inanıyor. Bir de benim gibiler var. Yani “Ergenekon diye tehlikeli bir derin devlet yapılanması var; ama Hükümet, bununla uğraşmak yerine, muhaliflerine ‘Ergenekon’ yaftası yapıştırarak davayı başka bir hesaplaşmaya alet ediyor” diyenler... Dava ilerledikçe bu sonuncu grup giderek kalabalıklaşıyor. * * * Metropol araştırma şirketinin yeni açıkladığı veriler, halkın çoğunluğunun da böyle düşündüğünü ortaya koydu. Buna göre kamuoyunun yarısından fazlası Ergenekon’u “terör örgütü değil, çıkar amaçlı bir suç örgütü” sayıyor. “Rejimi kurtarma amacıyla kurulmuş vatansever bir örgüttür” diyenlerin oranı yüzde 16’da kalıyor. Davayı “hukuki” sayanlar yüzde 33... “Siyasi bir dava” diyenler yüzde 54... Kamuoyunun yarısı bu davadan etkili bir sonuç çıkmayacağına inanıyor. “Sonuç çıkar” diyenler yüzde 37... Halkın yarısı “Bu dava, bizi dünyaya rezil etti” fikrinde... Yani savaş, kamuoyu nezdinde kaybedilmiş vaziyette... * * * Milliyet’in dünkü manşeti, “Siz Ergenekon’u değil, muhaliflerinizi ezmeye çalışıyorsunuz” diyenlere yeni bir kanıt sundu. Hrant Dink davasının savcısı, suikastın ardında örgüt bulamayan mahkemenin kararına itiraz etti. “Trabzon merkezli bir örgüt var ve bu örgüt, Ergenekon’la aynı DNA ve gen özelliklerine sahip” dedi. Bu irtibatları delillerle ortaya koyduklarını belirtti. “Ancak mahkeme ‘Ergenekon’ adını bile anmamaya özen göstermektedir” diye itiraz etti. * * * Her taşın altında Ergenekon’u arayan bir iktidarın, buradaki örtbas çabası karşısında suskun kalması tuhaf değil mi? Birçok davada yaptıkları gibi “Suç örgütü gizleniyor. Suçluların örgüt bağları görmezden geliniyor” diye feveran etmeleri, sipariş yorumlar yazdırmaları, her zamanki yöntemleriyle kamuoyu oluşturmaları gerekmez miydi? DNA testlerinde “Ergenekon ailesinden” olduğu belgelenen bir örgüte ilişkin bu sessizlik niye? Nasıl oluyor da o örgütün eline bayrak verip fotoğraf çektirtenler AKP tarafından “Ergenekoncu” diye yaftalanmadığı gibi bir de üstüne üstlük terfi ettiriliyor? * * * Cevabı, yine Milliyet’in dünkü 1. sayfasında bulabilirsiniz: “Kırmızı bültenle aranan Sivas katliamının firari hükümlüsü Polonya’da yakalandığı halde iade talebi zamanında yollanmadığından salıverildi.” Oysa “Sivas yangını da Ergenekon tezgâhı” demiyorlar mıydı? Niye bunu kanıtlama fırsatını teptiler? Diyelim Deniz Feneri savcılarını yargılamakta gösterilen cevvaliyetin burada yerini “ihmalkârlığa” terk etmesi niye? İşte başta söylediğim nedenle: Mesele, Ergenekon’u çözmek değil... Mesele, çoğu kez Ergenekoncuları kollama, örgütü saklama pahasına yargıyı siyasi hesaplaşmaya alet ederek muhalifleri ezme, iktidarı perçinleme meselesi... Neyse ki artık halk da yemiyor bunları...",https://www.milliyet.com.tr/yazarlar/can-dundar/niye-ergenekon-u-gizliyorsunuz-1522083
Can Dündar,Gençler için bir rol model,31 Mart 2012,"Boğaz’da mehtaplı bir gece... Gecenin ikisinde kapı çalınıyor. Halet ile Nail fırlayıp açıyorlar. Kapıda Orhan Veli... Yanında bir avukat arkadaşı... Kafayı bulmuşlar. Küçücük bir botla Boğaz’dan gelmişler. “Hadi Fenerbahçe’ye gidiyoruz. Kahvaltıya yetişiriz” diyorlar. Vazgeçirmek ne mümkün... Dördü, daha büyücek bir sandala doluşuyor. Nail yüzme bilmiyor. Öbür ikisi sarhoş. Halet hamlaya geçiyor. Akıntıları hesaplayarak sabaha Fenerbahçe’ye ulaşıyor. Yorgun argın kayalıklara çıkıp uyuyorlar. Halet Çambel ile Nail Çakırhan’ın 68 yıllık birliktelikleri bu türden nice anıyla yüklü... Arnavutköy’deki “kızıl yalı”larının konukları arasında kimler yok ki? Yaşar Kemal, Bedri Rahmi, Mehmet Ali Aybar, İlhan Selçuk, Sait Faik, Turgut Cansever... Adnan ve Nazife Cemgil oğulları Sinan’ın, Filiz Ali babası Sabahattin Ali’nin öldürülmesinin acısını bu evde dindiriyor. Tan baskınından sonra ülkeden göçmek zorunda kalan Serteller dönünce bu evde alıyor soluğu... Abidin Dino da, Pertev Naili Boratav da, Niyazi Berkes de... Ruhi Su onlara bas bariton sesiyle türküler söylüyor. Edebiyat ve arkeoloji konuşuluyor bol bol... Ve tabii politika ve tarih... Evet, “solcu bunlar”... Çok içiyor ve muhtemelen geç kalkıyorlar. Ama ömürlerini servet yapmaya değil, eser vermeye harcadıklarından,Türkiye’nin kültür ağacını onlar çiçeklendiriyor. * * * O evin beyefendisi, mimarların duayeni Nail Çakırhan’ı 2008’de yitirdik. Oktay Ekinci’den öğreniyoruz ki, Çakırhan’ın cenazesinde taziye için Kültür Bakanı aramış Halet Çambel’i... “Sizin için yapabileceğim bir şey var mı” diye sormuş. 68 yıllık eşini toprağa veren Halet abla “Evet, var” demiş: “Kastabala’ya kurulmak istenen fabrikayı engelleyin lütfen...” Ve o fabrika engellenmiş. Kültür mirasını kurtarmaya adanmış bir ömrü daha iyi ne anlatabilir? Hem de ne ömür! 1935’te Sorbonne’da öğrenci Çambel... 1936’da Berlin Olimpiyatları’nda Türk eskrim takımında... 1939’da Midas kazısında... O yıl ateşlenen bir büyük ideal, bugüne dek yaşadı onunla... Cumhuriyet’in ilk yetişen arkeoloji kuşağındandı. Keban’ı, Aşağı Fırat’ı su basmadan tarihi eserleri o çıkardı. Kazandığı para ödüllerini kazılarına bağışladı. 95 yıllık ömrünün 68’ini aynı erkeğe, 70’ini kazı idealine vermek ve sevdasını, çalışma azmini hiç yitirmemek... “Evet mümkün”ün canlı kanıtıdır Halet Çambel... * * * Önceki gün Mimarlar Odası, Halet Çambel’le buluşturdu “hayranlarını”... Günün hediyesi, vefakâr Melih Güneş’in yine titizlikle hazırladığı “Halet Çambel’le Buluşma” kitabıydı. Buluşmada 95 yıllık bu canlı abideye hayranlık, Boğaziçi Üniversitesi’ne kızgınlık vardı. Çünkü Halet Çambel, Arnavutköy’deki yalısını “Arkeolojik Araştırma ve Mimari Merkezi” yapılmak üzere eşyaları ve belgeleriyle birlikte Boğaziçi’ne bağışlamıştı. Üniversite de Halet hoca için 2 hemşire görevlendirmişti. Ama geçen ay hemşireler geri çekiliverdi. Çambel’i kaygıyla evine uğurlayan davetliler, üniversitenin bu “hata”yı bir an önce düzelteceği ve Hoca’yı öğrencilerine “rol model” olarak takdim edeceği ümidiyle ayrıldı geceden... Onun gibi kaç değer yetiştirebildik ki?",https://www.milliyet.com.tr/yazarlar/can-dundar/gencler-icin-bir-rol-model-1522469
Can Dündar,Ekrem Bora ve Yeşilçam’ın patronları,02 Nisan 2012,"Atıf Yılmaz’ın 1966’da çektiği “Pembe Kadın” filminde Yıldız Kenter ve Sema Özcan ana-kızı oynuyordu. Filmde ikisi, aynı adama âşık oluyordu. Ve o adam, Ekrem Bora’ydı. Safa Önal, Mithat Alam Film Merkezi’ndeki bir söyleşide Ekrem Bora’yı bu özelliğiyle takdim etmişti: “Aralarında 20 yıllık zaman farkı, görgü farkı, beğeni farkı olan anne-kızın birlikte seveceği adam... Ekrem budur.” * * * Önceki gün kaybettiğimiz Ekrem Bora, benim hafızamda “kızların anneleriyle birlikte âşık olacağı adam”dan ziyade arada gazino patronu rolüne bürünen bir “kötü adam” olarak yer etmiştir. Sesi denenen genç kız, sahnede acemice şarkı söylemeye çalışırken o, barda, gür kaşlarının gölgelediği yırtıcı gözlerle onu izler, arada kristal viski kadehinden bir yudum alırdı. Ya da yakışıklı bir fabrikatör olarak olmadık komplolar kurar, kızları baştan çıkarır, sevenleri ayırırdı. * * * Türk burjuvazisinin son 60 yıllık değişimi, sinemada Ekrem Bora’nın da sıkça canlandırdığı işadamı tiplemeleri üzerinden incelenebilir. 1950’lerin filmlerinde Vahi Öz’de simgeleşen patron tipi, büyük ölçüde devlet eliyle palazlanmış “taşra tüccarı”dır. Demokrat Parti ile hepten zenginleşen tüccar, perdede görgüsüz bir hacıağa olarak resmedilir. Çoğu Kayserili veya Adanalıdır. Pamuğu sattı mı soluğu pavyonda alır. Bugünün tabiriyle “azgın teke”, o zamanki tabirle “kart horoz”dur. Paralandıkça çapkınlaşır, kız için dans ve dil öğrenmeye çalışır. 1960’larla birlikte perdede “tüccar”ın yerini “sanayici” alır. Sermaye holdingleşmiş, işadamının toplumsal konumu yerleşmiştir. İşletmeleri, kurucu kuşağın yurtdışında tahsil görmüş evlatları devralmıştır. İşte bu dönemde sinemada da “hacıağa” yerine “fabrikatör” tiplemeleri perdeye yansır. Bunlar da ikiye ayrılır: Hulusi Kentmen gibi tonton, iyi yürekli olanları, adeta yeni burjuvaziye sempati yaratma işlevini üstlenmiştir. Yükselen toplumsal muhalefet karşısında arsız sermayenin kötücül yüzünü sergilemek ise çoğunlukla Kenan Pars ile Ekrem Bora’ya düşmüştür. Paranın her şeyi satın alabildiği bir döneme girildiğinde Yeşilçam, sokağın vicdan azabına tercüman olur: Ekrem Bora’nın, sevdiği kıza karşılık, ceketinin iç cebinden çıkarıp imzaladığı çeki yırtıp yüzüne çalan delikanlı, sevdanın satılık olmadığını kanıtlar. O çeki derhal katlayıp cebine koyma eğilimindeki seyirci, perdede kendi yapamadığını yapana şapka çıkartır. * * * 80’lerden sonra Yeşilçam daha gerçekçi bir yöne gittiyse de artık “holding patronu” olmuş yeni işadamının imajı çok da değişmedi. O dönemin işadamı algısını “Öyle Bir Geçer Zaman Ki”nin Karcı Holding patronu ele veriyor: Komplocu, mafya bağlantılı, sinsi, karanlık bir adam... Hulusi Kentmen’den sonraki yarım asırda beyazperdenin itimat şayan bir işadamı profili görmediği söylenebilir. Türk sermayesi buradan ne ders çıkarır acaba? Ekrem Bora’ya bu soruyla rahmet dileyelim.",https://www.milliyet.com.tr/yazarlar/can-dundar/ekrem-bora-ve-yesilcam-in-patronlari-1523119
Can Dündar,Erdoğan’a hoşgörü ödülü mü?,17 Mart 2012,"Başbakan bugün Almanya’da Steiger ödülünü alacak. Ödül, 2005’ten beri maden işçileri anısına, Avrupa, medya, spor, sanat dallarında “hoşgörüyü ve insani değerleri ön planda tutanlara” veriliyor. Erdoğan, “Avrupa’nın inşası” dalında ödül alacak. Ödülü önceki yıllarda Jean-Claude Juncker, Hans Dietrich Gencher, Romano Prodi, Boris Tadic, Jose Manuel Barosso gibi Batılı başbakanlar almış. * * * Peki Erdoğan’ın “Avrupa’nın inşası”na ne katkısı olmuş? Türkiye’nin Avrupa vizyonunun toprağa gömüldüğü, Avrupa İnsan Hakları Mahkemesi’nde en çok suçlu bulunduğu, soykırım suçlaması nedeniyle Avrupa parlamentolarında peş peşe kınandığı bir dönemin başbakanı değil mi Erdoğan? O halde bu ödül neye? Ödülü verenler, bu soruyla çok muhatap olmuş belli ki... Sitelerinin açılış sayfasına (http://www.der-steiger-award.de) bir açıklama koyup “son günlerde gelen ağır tepkiler”i şöyle yanıtladılar: “Erdoğan’a bu ödülün, Türk halkını temsilen, 50 senedir süren Türk-Alman dostluğu adına verileceğini tekrar belirtmek istiyoruz. Bu ödül kesinlikle Türkiye’nin iç ve dış politikası ile ilgili bir değerlendirme değildir.” Yani? “İçerde olup biteni biliyoruz, ama biz, onun şahsında Türkleri ve Türk-Alman dostluğunu ödüllendiriyoruz.” Bu açıklamadan ikna olmayan Avrupa’daki dernekler, bugün ödülü kitlesel bir eylemle protestoya hazırlanıyor. * * * Erdoğan, yükselişini kısmen 90’ların sonundaki seleflerinin aczine, kısmen onu hileli yöntemlerle siyaset dışına itmeye ahdedenlerin kibrine, kısmen de uluslararası konjonktüre borçlu olsa da, bu avantajları kişisel özellikleriyle güçlü bir iktidara çevirdiği de, karşıtlarının bile kabul ettiği bir gerçek... Halkın içinden geliyor. Hitabeti, belagati güçlü. Enerjik. Karizmatik. Hırsı var. Vefakar. Kitleleri motive etmeyi biliyor. Ekibini kolluyor. Pragmatik. Partisini kurarken gösterdiği gibi, hangi gemiyi ne zaman terk etmek gerektiğini hemen sezip krizleri fırsata çevirebiliyor. Taktik tavizler verse de ana stratejisinden kopmuyor. Mesela bu ödül, “Tek başına bir toplumu dönüştürme kudreti” dalında verilse Erdoğan hak edebilirdi. * * * Ama “hoşgörü ve insani değerler” konulu bir ödül için ideal isim olmadığı ortada... Sadece hapisteki gazeteci sayısı ile AİHM’nin son 10 yılda Türkiye’ye verdiği mahkumiyet cezası, bu ödülü tekzibe yeter. Ermenistan krizinde İstanbul’da izinsiz çalışan Ermenileri kapıya koymakla tehdit eden, seçim öncesi “Biz olsak Öcalan’ı asardık” diyebilen, halinden yakınan işsizi “Ananı da al git” diye tersleyen, medya patronlarına “Köşe yazarına hakim olamıyorsan kovacaksın” tembihi veren bir Başbakan “hoşgörü ödülü” alabilir mi? Evet, liderlik tahakkümdür ama, tahammüldür de aynı zamanda... Kararlılık kadar tutarlılık da gerektirir. Lider, ayrıştırmak değil, birleştirmek, öfkesini bastırabilmek, herkesi kucaklayabilmek zorundadır. Almanlar, Erdoğan’ın seçim sonrası balkon konuşmasının cazibesine yenilmiş olmalı... Onlar yenildi diye biz de mağlup sayılmasak bari yine...",https://www.milliyet.com.tr/yazarlar/can-dundar/erdogan-a-hosgoru-odulu-mu-1516335
Can Dündar,Güneşle buluşma,11 Mart 2012,"Uçak havalandı, çelik kanatlar gri bulutları yara yara bizi semaya taşıdı. Aylardır beyaz örtünün muhasarasında yaşayan şehir, kardan evleri, lekeli tepeleriyle kayboldu uçağın oval penceresinde... Epeyce bir kanat çırptıktan sonra yükseldik, sarsılarak bulutları deldik ve aniden güneşe erdik. Oradaymış meğer... Biz nicedir yeryüzünde onun hasretini çekerken, o sanki onsuzluğa ne kadar dayanabileceğimizi test etmek istercesine gizlenmiş gökyüzünde... Esirgemiş kendini bizden... Aramıza yerleşen somurtkan bir bulut kümesi yüzünden, mahrum kalmışız sıcağından, ışığından, nurundan... * * * Bulutları aşınca bir tutam güneş, uçağın minik penceresinden süzülüp sol omzuma yaslandı; saçlarını kucağıma dağıtıp dizimi okşadı. Tatlı bir gün uykusunda sevdiğinizin sessizce örttüğü battaniye nasıl ısıtırsa içinizi, ansızın çıkagelen bu ışık buketi de öyle ısıttı tenimi, kalbimi... Elimi açıp güneşe yatırdım, onu özlemiş gözeneklerimi ışığa batırdım. Sonra yavaşça yumdum avucumu, onu tutup saklayabilecekmişim gibi, her daim yanımda taşıyabilecekmişim gibi, cebimde onunla ısınabilecekmişim gibi hissettim. * * * Ben güneşli ayların çocuğuyum; yaz ateşi doğumluyum. Bana göre değil, böyle aylarca yürüyen kardan adamlar gibi gezmek, kapalı mekânlarda havasızlık çekmek, toprakla tabanım arasında botlar, buzlar, karlar hissetmek... Yorgunum, aylardır kalın paltolar altında büzülmekten, kurşuni gökyüzüne bakıp cemre gözlemekten, leylak kokularıyla çıkagelip beni yeniden hayata raptedecek güneşi özlemekten... Sadece sıcak ya da ışık değil ki o; ümit, aynı zamanda; bahar kokusu, hayat coşkusu, yaşama sevinci... “Bugün karanlık bassa da, yarın yeniden gün ışır” inancı... O yüzden yokluğunda, keder bulutlu bu gökyüzü, ruhumuzu da griye boyadı. Gündem, güneşsizlikten mi bu kadar kasvetli, yoksa güneş mi ışığın kıymetini bilmememize kızıp gecikti, bilmiyorum. Ama şu bulutlar yarılsa, şöyle kocaman bir güneş açsa, şehir grilerini çıkarıp yeniden renklerine kavuşsa, yollarımız, kollarımız çözülse buzlarından, birbirine kavuşsa, ruhumuz da ısınacak, üzerimizdeki kasvet dağılacak gibi hissediyorum. Güneş, beni buna inandırmak ister gibi, bir görünüp bir kayboluyor. Umutlandırıp vazgeçiyor. Nazlı bir yavuklu gibi hepten özletiyor kendini... * * * İşte o yüzden, pek kıymetliydi semadaki buluşmamız... El ele hasret giderdik bir uçuş süresince... Mahrumiyetinde buz tutmuş kemiklerim ısındı. Eridi sarkıtları, dikitleri ruhumun, yüreğime aydınlık yayıldı. Havayı içime çektim; güzel günlerin habercisi gibi leylak kokuları geldi burnuma... Uçak, sarsılarak, yeni bir gri şehrin lekeli beyazlığına doğru alçalırken, güneş de çekti elini elimden, telaşla toplayıp omzumdan uzun sarı saçlarını, kaybolup gitti penceremden... * * * Ama giderken, haddinden uzun sürmüş bu karlı kasvetten yorgun düşmüş ruhlara haber yolladı: “Ben buradayım, hemen yukarıda” diyor, “Az kaldı, bizi ayıran bulutlar dağılır yakında... “Kasvete kapılmayın; karanlık geçicidir. “Umutsuz her gece, ümitvar bir güneşe gebedir.”",https://www.milliyet.com.tr/yazarlar/can-dundar/gunesle-bulusma-1513807
Can Dündar,Balbay’dan Avrupa’ya mektup var,20 Mart 2012,"Mustafa Balbay, geçen cumartesi “9 karoya 5 karoluk” hücresinde Avrupa Parlamentosu milletvekillerine bir mektup yazdı. 4,5 sayfalık mektubu dikkatle inceledim, el yazısı okunaklı başlıyor, giderek bozuluyor. Bunun nedeni “Zulümhane” kitabında (Cumhuriyet Kitap, 2010) yazılı: Nazım Hikmet mahpushanede daktilo kullanabiliyordu; 70 yıl sonra Balbay’a daktilo yasak. Hücrede bilgisayar da yasak. Elle yazmak zorunda... Kantindeki kalemler, 5 sayfada tükeniyormuş. Kötü el yazısını Silivri’de yaza yaza biraz düzeltmiş.  Deniz Gezmiş kitabı geliyor Elle yaza yaza geçenlerde yeni kitabını bitirdi Balbay... Gözaltına alındığı sabah, çantasında Deniz Gezmiş’in savunması olduğu halde Halit Çelenk’le buluşmaya gidecekti. Çelenk’le yaptığı uzun söyleşiye dayanarak Deniz’lerin savunma sürecini, idamların 40. yıldönümünde yayımlayacaktı. Sonra kendisi tutuklandı, Halit abi vefat etti, ama kitap, Silivri’de tamamlandı. Yakında basılacak ve biz de 12 Mart adaleti ile günümüz adaletinin benzerliklerini göreceğiz.  Toplum susturuluyor Dönelim mektuba... Balbay yaşadığı hukuksuzlukları ve tecrit koşullarını uzun süre Avrupa’ya duyurmadı. Belki de ülkesini dışarıya şikayet etmek istemedi. Oysa dünyanın tepkisinin önemi, Şener-Şık tahliyesinde görüldü. Balbay’ın mektubu Avrupa’daki algıyı düzeltmeyi amaçlıyor: “Size 37 aydır cezaevinde tutuklu olarak adalet bekleyen ciddi bir gazetenin köşe yazarı ve milletvekili olarak sesleniyorum” diye başlayan mektup şöyle sürüyor: “Hükümet, Ergenekon davasını ‘derin devletin açığa çıkarılması’ olarak sunmaktadır, ama gerçek böyle değildir. Bu davalar aracılığıyla toplum susturulmak istenmekte ve iktidar muhaliflerine gözdağı verilmektedir. Tutukluluk cezaya dönüşmüş durumdadır. Uzun tutukluluğun getirdiği tedirginlik, medyada otosansüre, toplumda da ifade özgürlüğünün kısıtlanmasına neden olmaktadır. Medyada muhalif olmak bir yana, tarafsız kalmaya çalışan haber programı yapımcıları ve yorumcular işinden olmakta, istifaya zorlanmaktadır. Halen 100’ün üzerinde gazetecinin ve 8 milletvekilinin tutuklu olması, uygar dünyanın tüm değerleriyle çelişen bir durumdur.”  Korku imparatorluğu Balbay mektubunda George Orwell’in bir baskı toplumunu anlattığı “1984” romanının 2012 Türkiye’sinde “korku imparatorluğu” şeklinde yaşandığını belirtiyor, 1 yıldır hücrede tek başına olduğunu hatırlatıyor, “Yalnızlaştırma, insanları tüketmek, kişiliğini yok etmek için bir yöntem olarak kullanılmaktadır” diyor. Mektubun sonunda bir çağrı var: “Görüşme ve iletişim zemini sağlamanız halinde daha geniş bilgilendirebileceğimi belirtirken sizleri sorumluluk almaya davet ediyorum.”  Komplocular kim? Oyların yüzde 50’sini almış Başbakan’ın koğuşta geçen 4 ayını her vesileyle dinliyoruz. İzmir’de oyların yüzde 50’sini almış Balbay’ın 4. yılına giren tutukluluğunu ve hücredeki 1 yılını kim, nasıl izah edecek? Ya “Bu komployu kuranlar da içeri girecek” diyen Ahmet Şık’a hakim ve savcıları hedef gösterdiği iddiasıyla yeniden soruşturma açılması?.. Niye “komplocu” suçlamasını üzerlerine aldılar ki?",https://www.milliyet.com.tr/yazarlar/can-dundar/balbay-dan-avrupa-ya-mektup-var-1517405
Can Dündar,Alın size kindar bir nesil!,15 Mart 2012,"Dün Ahmet Şık’la konuşurken, dedi ki: “Kızım dişine tel taktırmış. Benimle görüşe gelirken annesine ‘Acaba güvenlikten geçerken öter mi’ diye sormuş. 12 yaşında bir kıza bunu düşündürenleri unutabilir miyim?” Biz konuşurken Nedim Şener ekrandaydı. Ayşenur Aslan’a cezaevinin nasıl gri bir tabutluk olduğunu anlatıyordu. Onun kızı da babasının tutsak gözü farklı bir renk görsün diye masmavi eteğini giyerek gitmiş görüşe... Etekteki üç metal düğme yüzünden dedektöre takılmış o da... Giriş aramasında Doğan Yurdakul’un eşine yapılanları anlatırken gözyaşlarını tutamadı Nedim... Ağladı, hepimizin yüreğini kanata kanata... * * * Kısakürek’in “Gençliğe Hitabe”sinden “kininin davacısı bir gençlik” idealini damıtanlar, asıl bu cenaha nasıl kin tohumları ektiklerinin farkında mı acaba? Ahmet’in, Nedim’in kızları, babalarına, ailelerine yapılanı affeder mi sanıyorlar? Balbay’ın, Tuncay’ın çocukları babasız bırakıldıkları yılların hesabını sormayacak mı? Müyesser Yıldız’ın oğlu, annesini koğuşta tek başına soğuğa terk edenleri unutacak mı? Ya Zeynep Altıok? Babasına kıyanların “Kaçarsan yırtarsın” düzeni içinde affedildiğini, bir insanlık suçunun zamanaşımıyla örtbas edildiğini sesi yettikçe haykırmayacak mı? Önceki gün Ankara’da adliye önünde gazla dağıtılan, acımasızca coplanan gençler, polisin aynı cengâverliği niye Sivas’ta Madımak önünde göstermediğini sorgulamayacak mı? Bu öfke, onlarla birlikte büyüyüp çoğalmayacak mı? * * * Zaman aşınır, izan aşınmaz. Hukuk unutsa, insanlık unutmaz! Bakın, 1944 Mayıs ayında, faşist Almanya’nın işgali altındaki Letonya’da yaşanan bir katliam, 66 yıl sonra Avrupa İnsan Hakları Mahkemesi’ne geldi ve AİHM, “İnsanlığa karşı suçlarda ‘Kanunsuz ceza olmaz’ ilkesi işlemez” kararı aldı. Zamanaşımı da işlemedi, katliamcıların cezası onandı. “Kononov-Letonya kararı” olarak literatüre geçen bu kararı, Sivas mağdurlarının avukatları mahkemeye hatırlattı. Ankara’nın katliamda zamanaşımı uygulaması, muhtemelen AİHM’den dönecek. Hem de 2. Dünya Savaşı’ndan kalma bir katliam örneğiyle... Türkiye için yeni bir kara leke... * * * Neyse ki unutmuyor insanlık... Bir Letonya köyündeki katliamın hesabını 66 yıl sonra da olsa soruyor. Sivas da öyle olacak; Madımak’ın tetikçilerinden sonra katliamı tezgâhlayanlar, gözyumanlar da mutlaka yargılanacak. Nevruz’da “üç kibrit çöpü” ile hatırlanan Diyarbakır Cezaevi’ndeki 12 Eylül zulmünün de hesabı sorulacak. 12 yaşında bir kız çocuğunun diş teli, diğerinin mavi etekliği, karanlık bir dönemin simgelerine dönüşüp sorumlulara her daim hatırlatılacak. * * * Mahkeme önünde de söyledim; karşılaştırma yanlış: Madımak’ı yakanlar tinerciler değil, dincilerdi. “Siz, güneşi ceketinizin astarı içinde kaybetmiş marka Müslümanlarısınız! Gerçek Müslüman olsaydınız bu hallerden hiçbiri başımıza gelmezdi” diyecek bir gençlik istiyordu değil mi Necip Fazıl? Bu lafı üstünüze almıyor, “kininin davacısı” bir nesil istiyordunuz; değil mi? İşte yetiştirdiniz.",https://www.milliyet.com.tr/yazarlar/can-dundar/alin-size-kindar-bir-nesil-1515414
Can Dündar,Sabancı suikastı çözülürse Ergenekon da çözülür,10 Mart 2012,"Bu cümleyi birçok cinayet için kurmak mümkün elbet... Ama pek azında bileşenler bu kadar bir araya gelmiştir: Bir holding patronunu öldürmekle görevlendirilmiş bir sol örgüt militanı... Eylemcilerden birini holdingde işe yerleştiren polis şefi... Suikastçının teslim olduktan sonra basına konuşmasını engelleyen ve onu infazcılarıyla buluşturan yargı bürokrasisi... Ve onu içerde öldürten, sonra da “Bize onu bir komutan öldürttü” diyen mafya örgütü... * * * Önceki gün Ergenekon davasında ifade veren bir gizli tanık, defalarca yazdığım manzarayı daha net görmemizi sağladı. “Dilovası” kod adlı tanık, duruşma salonunun yanındaki bir odaya alındı. Kimliği açıklanmadı. Sesi ve görüntüsü, deforme edilerek salona yansıtıldı. Yine de sanırım benim gibi dosyayı yakından izleyenlerin çoğuna tanıdık geldi. “Dilovası”, Sabancı’nın infazcısı Mustafa Duyar’la aynı örgütten olduğunu ve aynı cezaevinde birlikte kaldığını söyledi. “Örgüt mensupları, yaptıkları eylemlerden pişmanlık duymaz. Duyar gibiler ise örgüte ajan olarak sokulmuş ve kullanılmış oldukları için genellikle pişman olurlar” dedi. Duyar’ın cezaevinde “Ben bunu niye yaptım” diye pişmanlık içinde ağladığını belirtti. “Duyar, cezaevinde MİT ve Jandarma ile görüşüyordu. Ve cezaevinden çıkacağını söylüyordu. Bu, bir yerlerden güvence aldığının göstergesidir” dedi. * * * Bu köşeyi izleyenler hatırlar: Duyar’la cezaevinde görüşmek üzere Adalet Bakanı’ndan izin almıştım. Bu görüşme, son anda Bakanlık bürokrasisi tarafından engellenmişti. Aynı sırada bazı mafya üyelerinin apar topar Duyar’ın cezaevine sevk edildiği ortaya çıkmıştı. Duyar cezaevinde öldürülerek susturuldu. Daha sonra infaz emrini verenler “Biz de emri Veli Küçük’ten aldık” dediler. “Dilovası”, bu konuyu da açıklıyor: “Duyar, yaşananları Can Dündar’a açıklayacaktı. Bu istek, dönemin Cezaevleri Tevkif Kurulu Başkanı’nca engellendi” diyor. Aynı dönemde bir albayın cezaevinde Duyar’la görüşerek “Ayağını denk al. Yoksa kimse sana sahip çıkmaz” dediğine şahit olduğunu söylüyor. * * * “Dilovası”nın verdiği bilgiye göre, bu olaydan sonra Duyar’a hücresinde başarısız bir suikast girişimi olmuş. Duyar hemen nakil için cezaevi yönetimine başvurmuş. Onu örgüt mensuplarının yattığı, tehlikeli bir cezaevine göndermişler. Daha sonra da infazcılarını oraya sevk ederek işi bitirmişler. Dedim ya: Sabancı suikastı, derin devlet yapılanmasını çözecek laboratuardır. O suikast çözülürse, Ergenekon da çözülür. Düzeltme ve teşekkür Önceki günkü yazımda 1867 ile 1876 rakamları karıştı.1867’deki kararnameyi çıkaran Sultan, Abdülaziz olacaktı. Aynı yazıda, ırkçı bir kitabın Kartal’daki okullarda Milli Eğitim Müdürlüğü’nce bedava dağıtılmasına sessiz kalan Milli Eğitim Bakanı’nı eleştirmiş, “Susmayın! Ya sahiplenin ya gereğini yapın” demiştim. Bakan Ömer Dinçer, talimat vererek kitabı aldırttığını, dağıtımını durdurttuğunu ve inceleme başlattığını söyledi. Teşekkür ediyor ve aynı duyarlılığı Bakanlık tarafından yasaklanan internet sitelerine de göstermesini bekliyoruz.",https://www.milliyet.com.tr/yazarlar/can-dundar/sabanci-suikasti-cozulurse-ergenekon-da-cozulur-1513437
Can Dündar,Basın kartlı teröristler,08 Mart 2012,"Diyor ki Sultan: “Bazı gazeteler, devlete dil uzatıyor. Biz memleket için çabalarken, onlar fesat için yalan haber yazıyor. Devlete laf eden, ‘vatan haini’ sayılacaktır.” Kim mi Sultan? Abdülhamit Han... 30 yıllık diktatörlük döneminin padişahı... Hıfzı Topuz’un “Türk Basın Tarihi” kitabından (Remzi, 2003) yukarıya alıntıladığım sözleri, Namık Kemal’in bir yazısı üzerine çıkardığı kararnamede yer alıyor. Yıl: 1867... Neredeyse 150 yıl önce... * * * Bu kararnameyle basına sansür kondu, gazeteler kapatıldı, kitaplar yakıldı, gazeteciler tutuklandı. Saray, gazetelerden “Padişah’ın değerli sağlığına dair haberlere öncelik verilmesi”ni istedi. Basını susturmanın bir yolu “Padişahım çok yaşa” demeyeni “vatan haini” saymaksa, diğer yolu gazete ve gazetecilere ödenekten para vermek, yani onları satın almaktı. Çoğu gazetecinin vicdanı, cüzdanıyla susturuldu. * * * Dün, tutuklu gazetecilerin aslında “terörist” olduğunu izah eden Başbakan’ı dinlerken, 150 yıl öncesine gittim. Kim sağlık haberini yazmış da, kim hangi örgütle ilişkilendirilmiş de, kaçının basın kartı varmış da... Verelim basın kartlarını, onların olsun! Baskıcı her hükümet, tahakküm için kendi mazeretini yaratır. Bugünün “kahraman”ı Hasan Tahsin, işgalci gözünde “terörist”ti. 1940’larda Milli Şef’e dil uzatanlar “mürteci” sayılıyordu. McCarthy’ye göre Rosenbergler “komünist ajanı”ydı. 12 Mart generalleri, Balyoz operasyonunda rehin aldığı 500 aydını Elrom’u kaçıran THKP-C ile “ilişkilendiriyordu.” * * * Dedim ya, her iktidar, muhalefeti illegal diye damgalayarak kendine yer açar. Bakmayın şimdi mahkzm olmamış insanları “örgüt militanı” diye yaftalamasına; Başbakan da bu “ilişkilendirme” hastalığından çok çekmiştir. Zamanında onun hareketi de “şeriatçı” diye nitelenmiş, partileri Hizbullah’la, El Kaide ile ilişkilendirilip kapatılmıştır. Ama dünün mağdurları, bugünün mağrurları oldu. “Bana yapılan cadı avını ben yapmayayım, kendimi mahkeme yerine koymayayım, bu ayıba kılıf yaratmayayım” demek yerine karşıtlarına “terörist” damgası vurmaya koyuldu. Olsun! Kimin aslında ne olduğu yazılır nasılsa basın tarihinde: Matbuatın da... İstibdadın da... Susmayın Sayın Bakan! Öfkeli bir zat kendince bir tarih kitabı yazmış; “ağzından köpük saçan aşağılıklar”, “azgın güruh” vs dediği bazı gazetecileri isim isim sayıp hedef göstermiş. Kartal Milli Eğitim Müdürlüğü de bu kitabı alıp öğrencilere bedava dağıtmış. Rezalet ortaya çıkalı iki gün oldu; Milli Eğitim Bakanı’ndan tık yok. Aralıkta, Milli Eğitim’e bağlı okullardan Bakan Bey’in, Cübbeli Ahmet Hoca’nın, Fethullah Hoca’nın kişisel internet sitelerine girilebildiğini, benim sitemin ise sakıncalı diye engellendiğini yazmıştım. Bakan, “İnceleteceğim. Kasıt varsa hesabını sorarız” demişti. 3 aydır inceletemedi. Bize yasak sürerken, asıl yasaklanması gereken nefret söylemi, tavsiye ve teşvik ediliyor. Susmayın Sayın Bakan! Bu yasaklar, bu tavsiyeler size aitse açıkça sahip çıkın. Değilse gereğini yapın. Yoksa kindar bir nesle başucu kitabı dağıtmanın vebali altında kalacaksınız.",https://www.milliyet.com.tr/yazarlar/can-dundar/basin-kartli-teroristler-1512511
Can Dündar,Ses,18 Mart 2012,"Nedim Şener telefonda kısık sesle konuşuyordu. “Kusura bakma” dedi, “İçerdeyken en küçük bir ses bile, boş zeminde öyle büyüyüp yankılanıyordu ki, kısık sesle konuşmak bende alışkanlık haline geldi. Artık istesem de sesimi yükseltemiyorum.” Tuhaf aslında, ama biz de dışarıda ne kadar bağırırsak bağıralım sesimiz öyle kalın bir duvarda ufalanıp kayboluyor ki, her şeyi yüksek tondan söylemeyi alışkanlık haline getirdik. Liderlerimiz düşük perdeden konuşamıyor artık... En munis yazarımız bile kaleminden öfke saçıyor. Bağırmayan, haksız sayılıyor. Ama sessiz çoğunluk bu gürültülü dövüşü, nicedir dili tutulmuş bir ahraz gibi, sükut içinde kenardan izliyor. * * * Adana’da işsiz bir anne, çocuklarına aş yetiştirememekten, soğukla baş edememekten bunalıyor. Cebindeki son 6 lirayla birkaç parça ıslak odun alıyor. Onu da yakamıyor sobada... Titreşen iki evladını saç kurutma makinesiyle ısıtmaya çalışıyor. Sonra ne geçiyorsa içinden, aniden yatak odasına geçip asıyor kendini... 6 yaşındaki oğlunun “Annem... annem...” çırpınışına koşuyor komşular... Haberi dehşetle okuyoruz, ağlıyoruz belki, ama içimize akıyor gözyaşımız... Ses, seda vermiyoruz. Lüks bir alışveriş merkezi inşaatının çadırında yanan işçilere ölümünden birkaç saat sonra sigorta yapıldığı çıkıyor ortaya... “Vay namussuzlar” diye söyleniyoruz. Sonra sıradaki habere geçip unutuyoruz. “Tarihimizin en büyük yargılaması” denilen davada birer ikişer çürütülen delillerle insanlar içerde çürütülüyor; kalabalık kayıtsız gözlerle izliyor. Sevdikleri muhalif yazarın köşesi elinden alınıyor, hoşa gitmeyen sesler susturuluyor; okurun çıtı çıkmıyor. Kalabalık, kafeste pineklemekten özgürlüğü unutmuş, uçmaktan korkutulmuş bir kuş gibi, mütemadiyen susuyor. * * * Büyük kent polisleri şehir suskunsa tedirgin olurmuş. Çünkü bu, sinsi bir hazırlık alametiymiş. Aynı şey yatılı okulda da vardır: Ortalık sütlimansa haytalar mutlaka bir bela hazırlığındadır. Ya bizdeki sessizliği neye yormalı? Asırların dilsizliğine mi? Konuşanların başına gelenlere mi? Tevekkül kültürüne mi? Yoksa sükutun ikrardan gelmesine mi? * * * Mehmet Uzun, “Dicle’nin Yakarışı” kitabında seslere tutkun bir çocuğun öyküsünü anlatır. Duyduğu, duymadığı her sesin peşine düşen, unutulmuşların nidasına kulak veren Bıro’yu anlatırken der ki bir yerde: ”Sessizlik yorgunluktur; yorgunluk değilse kederdir; keder değilse hasrettir; hasret değilse sızıdır; sızı değilse derin bir düşünce, bir anıdır veya bütün bunlardır veya bunlardan bazıları...” Bizim sessizliğimizin mazereti hangisi? Yorgunluk mu? Keder mi? Yaşadığımız acılar mı, onlardan kalan anılar mı? Bilmiyorum. Bildiğim şu ki; çaresizliğin ipinde sallanan yoksul annelere, çadırda uykusunda yanan sigortasız işçilere, içeride kanıtsız çürüyen esirlere, sözü kelepçesine dönüşmüş gazetecilere bakarken, nereden geldiği belirsiz bir “tıp” sesiyle dondurulmuş gibi susuyor kitleler... Tarih, bu tür ağır suskunlukların sonraki sayfasını iki türlü yazıyor: Ya son ses de susturulana dek susacaklar ya da pusuya yatmış bir kent gibi, sessizliklerini biriktirip büyük bir ses doğuracaklar.",https://www.milliyet.com.tr/yazarlar/can-dundar/ses-1516740
Can Dündar,Atatürk’ün okullarında din dersi var mıydı?,13 Mart 2012,"Yoktu diyebiliriz. Daha doğrusu başta vardı, giderek azaltıldı ve sonunda kaldırıldı. Cumhuriyet kurulup Öğretim Birliği Yasası çıkarıldıktan sonra 1924’te, ilkokullara (birinci sınıf hariç) haftada 2 saat “Kuran-ı Kerim ve Din Dersi” kondu. Bu ders, 1929’da 3 ve 5’lerde haftada birer saate indirildi. 1930’da yalnızca 5. sınıf öğrencilerine, o da ebeveyni isterse, haftada yarım saat okutuluyordu. Sonra o da kaldırıldı. 1935-1948 arasında okullarda din eğitimi yapılmadı. (Bkz: S. Kalkanoğlu, “İsmet İnönü: Din ve Laiklik”, Tekin, 1991) Dersin yeniden müfredata girişi, CHP’nin 1946 seçim yenilgisinden sonradır. 1950’de DP, din derslerini seçmeli olarak müfredata soktu; 12 Eylül de, 4. ve 5. sınıflarda, haftada 2 saat zorunlu hale getirdi. * * * Yani Cumhuriyet’i kuranlar, okulda din dersinden yana değildi. Onların fikrini değiştiren öncelikli gerekçe, “oy kaygısı”dır. Ancak okulda din eğitimi olmamasının, çocuğuna dinini öğretmek isteyen aileleri başka arayışlara ittiği, illegal Kuran kurslarını ateşlediği, dinin yanlış yorumlarını güçlendirdiği de bir gerçek... “Sıfır din dersi” ile “zorunlu din dersi” uçları arasında bulunabilen sağlıklı çözüm, “seçmeli din dersi”ydi. O dersin de ibadet eğitimi gibi değil, “dinler hakkında eğitim” şeklinde verilmesi, mezhepler ve dinler üstü kalması, kucaklayıcı bir yaklaşımı benimsemesiydi. Olmadı. * * * Şimdi Hükümet “4+4+4” formülüyle 28 Şubat’la hesaplaşıyor. 28 Şubat’çılar nasıl “ideolojik bir dayatma”yla zorunlu eğitimi 8 yıla çıkardıysa, AKP de “ideolojik bir teklif”i, aynen askerin yöntemiyle, toplumun hassasiyetlerini dikkate almadan, yangından mal kaçırır gibi getirerek 8 yılı parçalıyor. Teklifin bam teli, yine zorunlu din dersleri, imam hatiplerin orta kısmı ve kızların eve, Kuran öğretiminin sınıfa dönmesi... Dün Milli Eğitim Bakanı, CNN-Türk’te “Toplum neden bu konulardan kaygı duyuyor” diye sorup kendisi yanıtladı: “Bu, ciddi bir güvensizlik meselesi...” * * * Aynen öyle! Güvenmiyoruz. Bakan’ın hepimizi ilgilendiren, bu kadar kritik bir konuda açıkça niyeti ortaya koyup savunmak yerine, “Müfredatı henüz bilmiyoruz”, “Talim Terbiye karar verecek” türünden muğlak cevaplar vermesi, kuşkuları perçinliyor. Ama güvensizliğimizin asıl gerekçesi, teklifi getirenin, “dindar nesil yetiştirme”ye iman etmiş bir hükümet olması... 28 Şubat’ta soru, “Çocuğuna din eğitimi vermek isteyen aileler ne yapacak”tı. Şimdiki soru, “Bu iktidardan din dersi almak istemeyen aileler ne yapacak?” Ve bir soru daha: “Uzlaşma anayasası” da böyle, kapılara vekillerden barikatlar kurdurularak, dayak zoruyla mı kabul ettirilecek?   Bugün Ankara’da  “Madımak dosyası kapanmasın, Sivas katliamı zaman aşımına uğramasın, insanlık suçunun kaçak ortakları cezasız kalmasın” diyenler, bugün Ankara’daki karar duruşmasında buluşacak. Hasret Gültekin’le, Metin Altıok’la, Nesimi Çimen’le, Asım Bezirci’yle, Behçet Aysan’la ve diğer canlarla el ele, adaletin kararını bekliyor olacak.   Gözümüz aydın!  Nedim ve Ahmet’in tahliyeleriyle yüzümüz güldü. Tutuklanmalarının ve tutuklu yargılanmalarının nedeni hukuki değil, siyasi idi. Muhtemelen tahliye kararı da öyle... Bu kararı, Türkiye’de arkadaşlarının, dışarıda dünyanın artan baskısına mı borçluyuz; basılmamış bir kitabı toplatmanın artık taşınamaz hale gelen utancına mı, Hükümet-Cemaat kavgasına mı, bilmiyorum. Ama onların başına gelenler, tarihimize bir yüzkarası olarak geçti. Dilerim bu tahliyeler, “İşte basın kartlıları bıraktık” bahanesiyle diğerlerinin içerde kalmasına ve unutturulmasına vesile olmaz, tersine tüm tutsak düşünür ve gazetecilerin salıverilmesinin kapısını açar.",https://www.milliyet.com.tr/yazarlar/can-dundar/ataturk-un-okullarinda-din-dersi-var-miydi-1514619
Can Dündar,AKP’nin 28 Şubat’ı,01 Mart 2012,"28 Şubat’ta asker siyasete müdahale ediyordu. Şimdi polis ediyor. Silah siyasetten çekilmedi; sadece el değiştirdi. 28 Şubat’ta medya, askerden korkuyordu. Şimdi hükümetten korkuyor. Medya bağımsızlaşmadı, efendi değiştirdi. 28 Şubat’ta Genelkurmay, dinci işletmeleri batırmaya çalışırdı. Bugün de muhalifler iktisadi baskı altına alındı. Ekonomi özerkleşmedi; sermaye el değiştirdi. 28 Şubat’ta insanlar “irticacı“ yaftasıyla ordudan, medyadan, politikadan kovulurdu, şimdi “Ergenekoncu” yaftasıyla kovuluyor, yargılanıyor, hapsediliyorlar. Yaftalama âdeti değişmedi; yafta değişti. 28 Şubat’ta dindarlara seks tuzakları kurulur, özel hayatları afişe edilirdi; bugün dindarlar kuruyor seks tuzaklarını... Tuzak aynı tuzak; avcıyla av, yer değiştirdi. 28 Şubat’ta asker, irtica ile mücadele için eğitim süreleriyle oynamıştı. AKP de kendi hedefi için eğitim süreleriyle oynuyor. İdeolojik eğitim bitmedi; eğitimde ideoloji değişti. 28 Şubat, toplumu dizayn etmek, tek tip gençlik yaratmak istiyordu. AKP de aynısını istiyor. Gençliğin kaderi değişmedi; tipi değişti. 28 Şubat yerel yönetimleri baskı almıştı; tıpkı bugünkü iktidar gibi... 15 senede belediyelere baskı değişmedi, sadece baskı gören belediyeler değişti. 28 Şubat’ta hukuk tamamen siyasallaşmıştı. Bugün hukuk yine emirle hareket ediyor; sadece emri verenler değişti. 28 Şubat, “skandal kaset“ler, fişlemeler, andıçlar, usulsüz dinlemelerle tam bir cadı avıydı. Bugün aynısı devrede... Cadı değişti; av geleneği değişmedi. * * * Yani AKP, 28 Şubat sürecinde karşı çıktığı ne varsa, beterini hükümette kendisi yaptı. Meselenin ilke değil, iktidar olduğu anlaşıldı. Biz o yapılanlara 28 Şubat’ta nasıl karşı çıktıysak aynı gerekçelerle bugün de karşı çıkıyoruz. Sivil siyaset, bağımsız basın, adil yargılama, özerk ekonomi, demokratik eğitim, özgür ülke istiyoruz. Ne askerci ne dinciyiz. Kışlayla cami arasındaki bu ip çekme yarışında taraf değiliz; ipiz. Çekiştirilen biziz. * * * “Babalarımız 27 Mayıs’ın gölgesinde yetişti. Biz, 12 Eylül’ün gölgesinde yetiştik. Ama 28 Şubat’ın bizi ezmesine müsaade etmedik“ diyor Başbakan... Ne var ki yeni kuşağı, 28 Şubat’ı örnek alan, sivil bir tahakkümün gölgesinde yetiştiriyor. “Dindar nesiller yetişmesini önlemeye çalışmakla” suçladığı 28 Şubat’çıların yöntemlerini taklit ederek “dindar nesiller yetiştiriyor.” Yöntem aynı; sadece hedef değişiyor. * * * Ama bu iktidarın 1000 yıl süreceği zannıyla susan, alkış tutan, teslim olan, boyun eğen, göze girmek için kelle verenler şunu aklında tutmalı: Asker, “28 Şubat 1000 yıl sürecek“ demişti; 10 yıl bile sürmedi. Ama o baskıcı süreç, askeri itibarsızlaştırırken Milli Görüş hareketini değişime zorladı; yenileyip iktidar yaptı. Bugün aynı baskıcı süreç, hükümeti dünya gözünde itibarsızlaştırırken sosyal demokrat hareketi değişime zorluyor. Yani AKP, 28 Şubat’çıları örnek alarak kendi kuyusunu kazıyor. Başbakan “28 Şubat’ı yapanlar artık yok ortada, mağdur ettikleri ise ayakta” diyor. Bugünün tahakkümcüleri için alınacak bir ders yok mu burada?..",https://www.milliyet.com.tr/yazarlar/can-dundar/akp-nin-28-subat-i-1509448
Can Dündar,“Yeni CHP” amacını değiştirdi,28 Şubat 2012,"Kılıçdaroğlu’nun bürosu CHP’nin 12. katında... Sade döşenmiş, bej rengi, ışıklı, geniş bir oda... İlk bakışta Atatürk’ün (-ki Genel Başkan “Mustafa Kemal” demeyi tercih ediyor) dev portresi ile İsmet İnönü’nün küçük büstü dikkat çekiyor. Kitaplıkta Uğur Mumcu’nun bütün eserleri var. Çalışma masası, odanın karşı köşesinde... Üzerinde Masanın üzerinde dosyalar, açık bir lap top ve Paul Auster’in, Başbakan’ın hışmını çeken son kitabı var. Tepkiler üzerine aldırmış Kılıçdaroğlu; bu aralar onu okuyor. Karşı köşede yuvarlak bir toplantı masası var; iki masa arasında da bir oturma takımı... Ortadaki sehpada güzel kokular yayan taze çiçekler... Sehpa üzerinde bir rapor: “Atatürk ve CHP’nin din anlayışı”... Recep Tayyip Erdoğan, Beşir Atalay ve MİT yöneticileri için hazırlanmış suç ihbarı dilekçesi dikkatimi çekiyor. Köşede bir okuma koltuğu var. Yanında bir madenci heykeli... Sehpa üstünde gözü bağlı, eli terazili, adalet tanrıçası... Emek ve adalet yan yana...  CHP’nin nesi yeni? Kılıçdaroğlu, CHP tarihinin en kısa kurultayını kazasız atlatmış olmanın rahatlığı ve özgüveni içinde... Yorgun görünmüyor, yüzü gülüyor. Pek “kiracı”ya benzemiyor; “ev sahibi” gibi davranıyor. “Asıl şimdi lider oldu” yorumlarını soruyorum. Böbürlenmiyor. “Kavgacı bir yapım yoktur. Sorunları kırıp dökmeden zaman içinde çözeceğimi düşünmüştüm. Zaman beni haklı çıkardı” diyor. Bir saat süren sohbetimiz boyunca peş peşe yağan sorularımıza cevap yetiştirirken hep “Yeni CHP”den söz ediyor. “Nesi yeni” soruma madde madde cevap veriyor: 1-Tüzüğü yeni ve demokratik... 2-Güç merkezi, Genel Merkez’den örgüte kaydı. 3-Kadınların ve gençlerin kotası yükseldi. 4-Avrupa’ya ve dünyaya açıldık. 5-İnsan haklarını, demokrasi ve özgürlükleri öne aldık.  Partinin yeni amacı Bu sonuncusu önemli; çünkü “değişim”in ideolojik özü burada saklı... Tüzüğe ilişkin teknik detaylar içinde “Amaç” maddesindeki değişim gözden kaçtı. Eski tüzükte CHP’nin 1 numaralı amacı, öncelikle “ülkenin güvenliğini ve bütünlüğünü koruyup güçlendirmek”ti. Yeni tüzükte “Amaç, insan haklarına ve hukukun üstünlüğüne, laik, çağdaş, katılımcı ve çoğulcu demokrasiye dayanan hakça bir düzen oluşturmaktır” denildi. Bir anlamda partinin anayasası, “güvenlikçi”likten “özgürlükçü”lüğe doğru değiştirildi.  Evrensel sosyal demokrat Liderin dilinden düşmeyen bir kavram da “Halkın değerleriyle barışma”... Bu da, “siyasete bulaşmayan dini inançlara ve ayrıştırıcı olmayan etnik kimliğe saygı” anlamı taşıyor. Kılıçdaroğlu bu değişimi “Evrensel anlamda bir sosyal demokrat parti olacağız” diye yorumluyor. Bu cümle, “geçmişte öyle değildik” teşhisini de içinde barındırıyor. Her kafadan bir ses çıkarsa tasfiye olabilir Ya partide bu çizgi değişikliğini benimsemeyenler, değişimi “CHP’nin genetiğinden sapma” olarak niteleyenler, “sağcılık” sayanlar ne olacak? Onları sorunca ince düşünüp sözcüklerini dikkatli seçerek konuşuyor Kılıçdaroğlu; itici, kırıcı olmamaya, polemik yaratmamaya özen gösteriyor. Baykal’ı kurultaya davet etmesi sorulduğunda “Bütün eski genel başkanları davet ettim” diyerek Baykal’ı artık eskilerin arasında gördüğünü hissettiriyor kibarca... Ötesine “Yorum yok” diyor. Ama Baykal’ın delegelerinin sağduyulu davranıp kendisini seçtiğini ima ediyor.  “İdeolojik değil, şahsi” Sav hareketini “ideolojik değil, şahsi bir ayrışma” sayıyor. Partiden bir kopma beklemiyor. Siyasette kazanan, bir güç merkezi oluşturuyor ve yüzer-gezerler hızla oraya doğru seğirtiyor. Muhtemelen şimdi CHP’de de öyle olacak. Kılıçdaroğlu “CHP’den çok kopmalar oldu, ama kopanlar yaşayamadı. Ana gövde hep ayakta kaldı” diyor.  Tasfiye olur mu? 60’larda Ecevit “değişim” diye ortaya çıktığında “statükocular” partiden kopmuştu. Bugün “Güven Partisi”nin adını hatırlayan var mı? Tasfiye ihtimaline “Hayır” demiyor Genel Başkan... Söylediklerinden, “Her kafadan bir ses çıkarmaya devam ederlerse, olabilir” anlamı çıkarıyorum. CHP’nin son dönem anketlerde düşük çıkmasını da kısmen bu “kakofoni”ye bağlıyor. “Seçimde beklentimizin altında, yüzde 26’da kalmamız hem tabanda, hem bizde bir moralsizlik yarattı. Parti içinde söylem birliği olmaması, birbirine girmiş bir yapı görüntüsü de halkı etkilemiş olabilir. Ortak bir söylem yaratırsak daha iyi bir sonuca gideriz, halk da bize güvenir, iktidar yolunu açar” diyor ve ekliyor: “Bunu aşamazsak, iktidar olmamız çok zor.” Bu sözlerden benim çıkardığım sonuç şu: Parti içi muhalefet, delegenin desteğini alan Genel Merkez politikalarının aleyhinde görüş bildirmeye, partide ikilik izlenimi vermeye devam ederse bir tasfiye gündeme gelebilir. CHP kendi içinden, “ulusalcı bir parti” doğurabilir. Ama buna çok ihtimal verilmiyor. Bugün itibarıyla Kılıçdaroğlu, elini güçlendirmiş, yerini sağlamlaştırmış gibi görünüyor. Şimdi maharet, seçime kadarki iki yılda bu enerjiyi bir iktidar yürüyüşüne dönüştürebilmekte...",https://www.milliyet.com.tr/yazarlar/can-dundar/yeni-chp-amacini-degistirdi-1508508
Can Dündar,Sünnetsizler listesi,03 Mart 2012,"Bir yerel gazete... Gazetede tam sayfa bir köşe... Köşede Belediye Meclisi üyesi bir yazar... “Namussuz Batılılar”ın, Türkiye’yi bölmek için nasıl Ermeni ve Süryanileri kullandığını “ispat ediyor”. 50’yi aşkın isim sayıyor: “Bölücü Kürt partisinin eşbaşkanı: Katıksız Ermenidir. “HADEP il kurulu üyesi: Sünnetsizdir. “DTP kurucu üyesi: Büyük ninesinin adı Kotine’dir. “HADEP şube yöneticisi: Ermenidir. Kilisede Hıristiyanlık propagandası yapmıştır. “DTP Merkez yönetim kurulu üyesi: Yezididir. “Bu bölücü militanların yumuşak uzantısı, tüm medya, bürokrasi, parlamento hatta asker içindedir. Kim ki ‘Türküm’ demekten imtina eder, kim ki İslam’a laf eder, bilin ki ya Yahudi dönmesi ya da kendini gizlemiş Ermeni-Rum kırmasıdır. Düşmanı, kendi içimizde yaşayan, bizden olmayan hainlerde aramak lazımdır.” * * * Hrant Dink Vakfı, bir yıldır “medyada nefret söylemi”ni takibe aldı. Son raporda, bu köşe yazısı da örnek verilmiş. Nefretin, Kürtlerden BDP’ye kaydığına dikkat çekiliyor. Son 4 ayın, öncekilerden dikkat çekici bir farkı var: Yılın ilk 8 ayında ağırlıklı olarak Ermeni-Kürt-Yahudi-Rum ve Hıristiyan grupları hedef alan medya, nefret yelpazesini genişletmiş son 4 ayda...",https://www.milliyet.com.tr/yazarlar/can-dundar/sunnetsizler-listesi-1510446
Can Dündar,Yüz,04 Mart 2012,"Yüzümüz bizim vitrinimiz. İçimizin aynası... Ruhumuzun kapısı... Suretimiz. Nasıl bir ağacın yaşı, gövdesindeki halkalardan, yeryüzünün izi, haritadaki patikalardan anlaşılırsa, bizim yaşadıklarımız da yüz çizgilerimizden okunur. O dokunun oyuklarında tecrübe vardır; gözkapaklarında emek, alında, zamanın sabırla nakşettiği duygular... * * * Şimdi estetik cerrahi, buna yüz çeviriyor. Surata, gözlerdeki ifadeden hayli küçük bir ten enjekte ediyor. Yaşanmış yılların izini kulak arkasına doğru çekiştirerek yüzü düzlüyor, ağartıyor. Gözaltı torbalarında biriktirdiğimiz yorgunluğu alıyor, yanaklardan mimikleri kazıyıp alınyazısını siliyor. Varsıl partilerinden yansıyan görüntülerde hemen bütün kadınların başında aynı soluk yüz, aynı gergin maske... Aynı ifadesi alınmış yapay donukluk... Yüzlerine vurmak istemem, ama artık yüz değil baktığımız; nüfus kaydı silinmiş bir porselen yüzeyi... * * * Son yüz nakli operasyonu, tıbbın germekle kalmayıp bir süre sonra “vitrin”i tümüyle değiştirebileceğini kanıtladı. Bu yıl Emmy’de kısa metraj belgesel Oscar’ını Pakistanlı bir yönetmen aldı. Pakistan’da yüzüne asit atılan kadınlara estetik operasyonlar yapan bir cerrahı anlatıyordu. Dr. Jawad namus davasında dünyayla iletişimi kesilmiş kadınlara yüz veriyor, asit yaralarının üzerine deriden bir örtü örterek onlara yeni bir hayat bahşediyordu. İlginçtir, İspanyol yönetmen Pedro Almodovar da son filmi “İçinde Yaşadığım Deri”de bir estetik cerrahı anlatıyor. Antonio Banderas’ın canlandırdığı cerrah, her tür darbeye dayanıklı bir ten üretmeyi aklına takıyor ve kalkana dönüşmüş bu deriyi, nefret ettiği bir kurbanına yepyeni bir kostüm olarak giydiriyor. Onu, yeni tenine hapsediyor. * * * Belli ki sadece bizim değil, dünyanın da gündeminde yüz operasyonları... Soru şu: Tanıştığımız insanın biyolojik, coğrafi kökenini, hatta duygu dünyasını ele veren yüz, giderek basitleşen bir operasyonla, ruhtan bağımsız bir maskeye dönüştürülebilir mi? Almodovar’ın filmi “Hayır” diyor. Çünkü ruh, hangi teni giyinirse giyinsin, aynı kalıyor. Ve zamanla kişilik, yüzüne yapışan o zırhı delip yeniden gün yüzüne çıkıyor. Antalya’daki başarılı yüz operasyonunu yapan Prof. Özkan’ı tanık gösterebilirim. Yüz naklettiği hastasının ifadesiz sureti için “Bu son hali değil” diyordu Prof. Özkan: “Mimikler oluşmaya başladığında hastanın iç dünyası yüzüne yansıyacak ve yüzü değişecek.” * * * Demek tene bile nüfuz eden bir iç dünya var. Ve o “iç” her neyse, “dış”a yansıyor, imza atıyor. “İnsan sarrafları”nın iyi bildiği bazı nitelikler, bizi “nur yüzlü” veya “yüzsüz” yapıyor. Tabiatımıza göre, yüzümüz gülüyor, kızarıyor, ekşiyor, ağarıyor veya ondan düşen bin parça oluyor. Ameliyatla düzelmeyen bir maneviyat, içimizi yüzümüze yansıtıyor. Nasıl yüze atılan kezzap, iç güzelliğini yok edemiyorsa, nakledilmiş bir surat da, suratsız bir kişiliği örtmeye yetmiyor. Nasıl yılların izi, duru bir yüzü çirkinleştiremiyorsa, estetik bir maske de, kötücül bir ruhun yüzündeki karayı silemiyor. Bazen yüz gerdirilse, dolgulansa, pudralansa, hatta baştan yapılsa da, ikiyüzlülükle, yüzsüzlükle başedilemiyor.",https://www.milliyet.com.tr/yazarlar/can-dundar/yuz-1510797
Can Dündar,İyimser bir delikanlı,26 Şubat 2012,"Salondakilerin çoğunun, saçları griye dönmüştü, yaşları geçkinceydi. Konuşmacıyı, saygı dolu, onaylayan bakışlarla dinlediler. Kürsüde 85 yaşında bir delikanlı konuşuyordu. Ara sıra önündeki notlara bakarak, arada espriler yapıp sık sık duygulanarak anlatıyordu. Prof. Doğan Kuban, Kültür Üniversitesi’ne ilkokul arkadaşı ve ebedi yoldaşı Erdal İnönü’yü anlatmaya gelmişti. O da Erdal İnönü gibi Cumhuriyet’in ilk kuşağındandı. Ana babaları savaşı görmüş, olağanüstü bir dönüşüm yaratmış, devrim heyecanını tatmış, vaktinden önce olgunlaşmıştı. Onlar, “Türkiye’nin yeni bir kütüphane gibi açıldığı dönemin çocukları”ydılar. Devrimin içine doğdular, Batı alfabesiyle yetiştirilen ilk talebeler oldular. * * * Mimarlığın duayeni Kuban, “Erdal İnönü Günü”ndeki konuşması için “Alfabe ile Büyüyenler” başlığını seçmişti. Türkiye’nin büyümesini, kendi büyümesine paralel anlattı: Onlar doğduğunda Türkiye, “yeni ayağa kalkmış, nekahet devrinde bir hasta gibi”ydi. İlkokula Elaziz’de başlamıştı Kuban... 7. sınıfta Ankara Gazi’de Erdal’la buluşmuştu. Hasan Ali Yücel’in bakanlığı döneminde 4 yıl birlikte okumuşlar, bir “imece kuşağı” içinde “birbirlerini besleyerek” ömür boyu sürecek bir dostluğu filizlemişlerdi. Cumhuriyet’in ilk 15 yılında büyük bir seferberlikle yüzlerce yılın enkazı kaldırılmış, nekahet devri çabucak sonlandırılmıştı. Eğitmenlerin doğrultusunu çizdiği programla Türkiye, İslam coğrafyasındaki benzerlerden birkaç gömlek ileri çıkmıştı. “Eğitimde çok büyük çiçekler açtı” dedi Kuban: “Türkiye, kadın-erkek fedakâr öğretmenlerin sırtında yükseldi. Beni, Erdal’ı, o gencecik insanlar yetiştirdi.” Bunları söylerken boğazı düğümlendi. * * * O kuşağın çoğu mensubu gibi, kırılma noktasını üniversiteden mezun olduğu 1940’ların sonuna koyuyor Kuban da... “Çok partili rejimi demokrasi sandık. Değildi. Bir anda Türkiye, cahil bir politika panayırına döndü. Nesnel temeli olmayan politikalar, derinliği olmayan politikacılarla Türkiye’de siyaset, dünyadan 150 yıl geri kaldı.” Salonda onay gören bu teşhislere rağmen hem yaşıtlarının, hem gençlerin karamsarlığına sırtını döndü Kuban... “Bugünküler daha kötümser. Bizler değildik” dedi: “Bizim kuşak, ülkenin en kötü durumunda bile hiç gelecek umudunu yitirmedi, karamsarlığa düşmedi. Neden? Çünkü bu toplum, ölüm-kalım savaşlarından bize kaldı. Cumhuriyet ve devrimleri yeterince güçlendi. Köylülüğün kabuğu kırıldı. Geri dönüş olanağı kalmadı. Osmanlı İmparatorluğu’nun son dönemini düşünün, bugünle kıyaslayın, içiniz ferahlar. Asıl sonuç, Türkiye’dir. Ne kadar şikâyet etsek de önemli ve büyük bir ülke yarattık. 10 milyondan 75 milyona geldik ve her şeye rağmen bugün, dünyanın dörtte üçünden daha iyi durumdayız.” * * * Umarım eğitimde açan büyük çiçeklerin soldurulduğu, basının gün be gün susturulduğu, muhalefetin küçük ayak oyunlarında kaybolduğu günümüzün karamsarı ruhlar, bu “iyimser delikanlı”nın ümitvar mesajlarıyla bir nebze ferahlamıştır. Umarım onca zorluğu yenen Türkiye’nin sonunda bunları da atlatacağı anlaşılmıştır. İyi pazarlar!",https://www.milliyet.com.tr/yazarlar/can-dundar/iyimser-bir-delikanli-1507752
Can Dündar,Kaybolmuş sevdiklerimiz aşkına...,25 Şubat 2012,"Zarif, sade, anlamlı bir tören... 12 mum var sahnede... 10’u, Alman faşistlerince katledilen 10 kurbanı simgeliyor. 1’i daha önce benzer ırkçı saldırılara kurban gidenler için... Sonuncusu, ilerde işlenebilecek benzer cinayetlere karşı ülkeye ışık tutsun diye... Kürsüde Türk kökenli bir Alman oyuncu, Ahmet Muhip Dıranas’ın “Kar” şiirini okuyor: “Ne sabahtır bu mavilik, ne akşam/ Uyandırmayın beni, uyanamam/ Kaybolmuş sevdiklerimiz aşkına,/ Allah aşkına, gök, deniz aşkına,/ Yağsın kar üstümüze buram buram...” Ve dünyanın en güçlü politikacılarından biri sayılan Angela Merkel kürsüye gelip “Saldırılar ülkemiz için utanç verici” diyor: “Kurban yakınlarından şüphelenildiği için özür diliyorum. Almanya Başbakanı olarak cinayetlerin aydınlatılması, bunların arkasındaki kişilerin ortaya çıkarılması ve yargılanması konusunda her türlü çabayı harcayacağıma söz veriyorum.” Saat 12.00... Almanya’da hayat, saygı duruşu için 1 dakikalığına duruyor. Bayraklar yarıya indiriliyor. * * * Bunca hassasiyetin, özrün nedeni, Almanya’nın peş peşe, aynı yöntemlerle katledilen 8’i Türk kökenli 10 yurttaşın katillerini uzun süre bulamamış olması... Baştan itibaren bu cinayetleri, uyuşturucu işinde örgüt içi hesaplaşma sanması... Türk basınının da ortak olduğu bir tanım hatasıyla bu ırkçı-faşist infazları, “dönerci cinayetleri” diye tanımlaması... Türk Dışişleri’nin de ortak olduğu bir ihmalle kurban ailelerine sahip çıkmaması... Ancak Alman kökenli bir kadın polis öldürülünce işin vahametinin farkına varması... Almanya bu hatasını telafi için, hem polisi ayağa kaldırdı, hem de bağımsız hukukçulardan bir komisyon kurdu. Ve dünyanın gözü önünde, en üst düzeyde, kurban yakınlarından özür diledi, çözüm sözü verdi. * * * İnsan töreni izlerken, Türkiye’nin faili meçhul kalmış kurbanları, katledilmiş aydınları, kayıp yakınları için de günün birinde böyle bir özür töreni yapılıp yapılamayacağını düşünüyor. Türk devletinin, mesela “Geliyorum” diye bağıran Hrant Dink cinayetini önleyememekten, sonrasında katilleri kollayıp yüceltmekten, cinayetin ardındaki örgütü görmezden gelmekten dolayı özür dilediğini işitebilecek miyiz bir gün? Mesela Malatya’da Zirve Yayınevi’ni kana bulayan ırkçı/dinci faşizm ve onun ardındaki derin devlet yapılanması bunca zaman içinde bir türlü mahkûm edilemediği için Türk Başbakanı özür dileyecek mi? Mesela Uludere’de bir sınır boyunda, ekmek davasında, göz göre göre katledilenler, 35 titrek mumla ve ülke çapında bir saygı duruşuyla anılabilecek mi? Ahmet Muhip Dıranas’ın “Kar”ını, “kaybolmuş sevdiklerimiz”in vahşice gömüldüğü karlar üzerinde ve devlet ricalinin önünde okunurken işitebilecek miyiz? ”Buğulandıkça yüzü her aynanın/ Beyaz dokusunda bu saf rüyanın/ Göğe uzanır - tek, tenha - bir kamış/ Sırf unutmak için, unutmak ey kış/ Büyük yalnızlığını dünyanın...”",https://www.milliyet.com.tr/yazarlar/can-dundar/kaybolmus-sevdiklerimiz-askina-1507445
Can Dündar,Dördüncü çocuk,06 Mart 2012,"“Taş atan çocuklar” diye bilinenlerden biriydi Mazlum... Diyarbakır’da bir Kürtçe gazete dağıtıyor, harçlığını çıkarıyordu. 2006’nın Mart sonu, mezarlık dönüşü çıkan olaylarda, polisle taşlaşma seansından sonra yakalandı. Çevik Kuvvet polisi, ensesinden tutup döve döve sürükledi Mazlum’u... Henüz 13 yıl görmüş boyu, ancak polislerin beline geliyordu. İsyan edince ağzına bir cop yedi. Dudağı patladı. O dayak, o cop, kararlılığını perçinledi. “Kininin davacısı bir nesil”e dâhil olmuştu artık... * * * Sonra “ıslah” başladı. Bölgede “ıslah”tan kasıt, dayak ve hapisti. Cop darbelerinden sol el kemiği çatlamıştı. O halde dövülerek polis otobüsüne kondu, Terörle Mücadele’ye götürüldü. “Leşte (bu “cenaze” anlamında kullanılıyor) taş atan sen miydin” diye sordular. İşkence gördü. Çocuk Şube’ye sevk edildi. 40 yaşlarında bir komiser Mazlum’la arkadaşlarını, “Nerede kaldınız biriciklerim, sizi bekliyordum” diye karşıladı. Bir posta da orada dövüldü. Çırılçıplak soyulup arandı. Ajanlığa zorlandı. Mahkemeye kelepçe takılarak yollandı. Ama en zoru cezaeviydi. Bugün Pozantı Cezaevi’nde açığa çıkan zulmün canlı tanığıydı Mazlum... 23 Nisan’da Türkiye Çocuk Bayramı’nı kutlarken o, hapse mahkûm oldu. 28 kişilik koğuşunda 37 kişiyle yatıyordu. * * * Terörle Mücadele Kanunu Mağduru Çocuklar için Adalet Çağırıcıları, bölgeye gittiklerinde konuşmuştu Mazlum’la... Aktivist Mehmet Atak, onu “4. çocuk” diye kaydetmişti defterine: “Zeki ve muzip bir çocuk... Kocaman bir gülüşü var. Hukukçu veya tiyatrocu olmak istiyor. Ama dil takıntısı yüzünden eğitime devam etmek istemiyor. Gece uykularında çığlıklar atıyor, o koşullarda ayakta kalabilmek için daha milliyetçi bir tondan konuşuyor.” Hapisten çıktıktan sonra “Küçük General” diye bir facebook sayfası açtı Mazlum... Mehmet Atak’la yazışıyorlardı. “Mezopotamya, uygarlığın beşiği sayılır, ama biz o beşikte çocukluğumuzu yaşayamadık. Hayal kurmamız bile suç... Niye hâlâ ‘Barış’ deyip duruyoruz ki” diye yazmıştı bir seferinde... “Dağa gitmekten başka yolum yok” demişti. Atak, vazgeçirmeye çalıştı. “Dağa çıkanlar ortalama 3 sene içinde ölüyor Mazlum... Bekle, ben gelince ayrıntılı konuşuruz” diye mesaj yazdı. Ama artık çok geçti. * * * 17 yaşında silahlanıp dağa çıktı “Dördüncü Çocuk”... Kim bilir kaçıncı çocuktu bunu yapan... Geçen haziranda, henüz 18’indeyken, Çemişgezek’te bir çatışmada, “devlet dersinde” öldürüldü. Mehmet Atak, “Onun resmini bilgisayarımın açılış sayfasına koydum. Her gördüğümde ağlıyorum. Onu vazgeçiremediğim için suçluluk duyuyorum” diyordu. Ona gelene dek ne çok suçlu vardı. * * * Şimdi Pozantı cehennemini yaşayanlar, yüzlerinin görünmesinden ürkerek, enselerinden konuşuyorlar. İşkenceyi, tecavüzleri anlatıyor, isyanı haykırıyorlar. Mazlum’un gizleyeceği bir yüzü yok artık... O, yeni terlemiş bıyıklarıyla gözümüzün içine bakarak konuşuyor: Bize sokaktakilerin, içerdekilerin, dağdakilerin, onları dağa sürenlerin, büyüyen bir kinin öyküsünü anlatıyor ve soruyor: “Düşünün ve söyleyin: Beni kim öldürdü?”",https://www.milliyet.com.tr/yazarlar/can-dundar/dorduncu-cocuk-1511725
Can Dündar,"Milliyet, 1959’da kimi Yılın Adamı seçmişti?",23 Şubat 2012,"1 Ocak 1959 tarihli Milliyet... Dünyada Charles de Gaulle’ü yılın adamı seçmiş. Ya Türkiye’de? Onu da Genel Yayın Yönetmeni Abdi İpekçi açıklıyor: “Hapisteki Türk gazetecisi...” * * * DP’nin, 10 yıla yaklaşan iktidarın verdiği şişkinlikle basını ezdiği devir... Duvara çarpmanın arifesi... Basın Kanunu ağırlaştırılmış, basın mahkemeleri dolup taşmış, hapiste gazetecilere ayrılan koğuşlarda yer kalmamış. Her gün yeni yayın yasakları geliyor, sayfalar boş sütunlarla çıkıyor, basına yeni tedbirler hazırlandığı söylenerek matbaa kapısında Demokles Kılıcı sallandırılıyor. 1954-1958 arası gazeteciler toplam 57 yıl hapis yatıyor, 323 bin lira para cezası ödüyor. Dünyanın büyük gazeteleri, hapisteki Türk gazetecileriyle ilgili haber ve makaleler yayımlıyor. Uluslararası Basın Enstitüsü, Başbakan Menderes’i bir mektupla uyarıyor. Başyazısında Abdi İpekçi, yurtdışına çıkan Türk gazetecilerine her yerde “Türkiye’de basın hürriyeti kaldı mı? Siz kaç defa hapse girdiniz” sorusu sorulduğunu belirtiyor, demir parmaklıklar ardında bir gazetecinin resmedildiği çizimin altına şu satırları yazıyor: “Yılın adamı olmaya her bakımdan layık bulduğumuz Hapisteki Türk Gazetecisi’ne, Yılın Adamı’na hasrettiğimiz şu sütunların en şerefli köşesini ayırmakla zevk duyuyoruz. Yeni yıla hapishanelerdeki koğuşlarında hırsızlarla, katillerle birlikte giren Türk basınının şerefli temsilcileri Yusuf Ziya Ademhan, Ülkü Arman, Halim Büyükbulut, Şinasi Nahit Berker, Tarık Halulu, Nihat Subaşı, İhsan Tarhan, Metin Toker, Fatin Fuat Tözer, İhsan Tufan ve memleketin muhtelif vilayetlerinde sessiz sedasız hapsedilmiş, bizim dahi bihaber bulunduğumuz bütün meslektaşlarımıza Allah’tan sabır dileriz.” * * * Aradan yarım asırdan fazla zaman geçmiş. Bugün yine yargılanan, hapsedilen, kovulan, susturulan gazeteciler, köşe yazarları, televizyoncular var gündemde... Yurtiçinde, yurtdışında nereye gidip kiminle sohbet etsek, “Basın hürriyeti kaldı mı? Sizi ne zaman susturacaklar” sorularına muhatap oluyoruz. Dünya basını yazıyor, Uluslararası Basın Enstitüsü Başbakan’ı uyarıyor. Avrupa İnsan Hakları Mahkemesi, son Erbil Tuşalp kararında olduğu gibi, ifadeyi cezalandıran hükümete, “İnsan Hakları Sözleşmesi’ni imzaladıysan, rahatsızlık yaratan fikirlere de açık olmalısın” dersi verip ceza kesiyor. Belalı bir mirası devralıyoruz. Ülkemiz, artık bu sansürcüler liginden çıksın istiyoruz. Çocuklarımıza, babalarımızın bize bıraktığından farklı, özgür bir ülke devretmek istiyoruz. Bu hedefe de, ancak yargılanmayı, hapsedilmeyi, susturulmayı, işsiz kalmayı göze alan, zorlu bir mücadeleyle varılabileceğini biliyoruz. Bu satırları, en yoğun baskı döneminde “Hapisteki Gazeteci”yi yılın adamı seçmiş bir gazetede yazıyoruz. Bunun hem gururunu, hem sorumluluğunu hissediyoruz. O geleneği inşa eden ve sürdürenleri saygıyla anarken, onların mirasını yaşatmanın, “Basında güven” bayrağını taşımanın, basın özgürlüğünü savunmanın, bugün çok daha önem kazandığına inanıyoruz. Bu inançla bütün meslektaşlarımıza sabırlar diliyoruz.",https://www.milliyet.com.tr/yazarlar/can-dundar/milliyet-1959-da-kimi-yilin-adami-secmisti-1506492
Can Dündar,Maç varken Sevgililer Günü,14 Şubat 2012,"Vatan’ın Sevgililer Günü anketinden ilginç bir sonuç çıktı: 14 Şubat’ta kadınların çoğu sevgilisinden tek taş kolye bekliyormuş. Erkeklerin çoğu ise sevgilisine çiçek götürmeye hazırlanıyormuş. Bu akşam maç da olduğu düşünülürse, birçok ilişkide bolca hayal ve kalp kırılacağını tahmin etmek zor değil. Ankete katılanların yarısı severek evlenmiş. Lakin yarısının evliliği boşanmayla bitmiş. Boşanma oranının yüksekliği, beklentiyle gerçeklik arasındaki (yani tek taşla çiçek arasındaki) derin farklılıktan kaynaklanıyor olsa gerek... * * * Tek taş kolye hediyeli romantik bir yemek beklerken kapısında bir buket çiçekle “Seni seviyorum. Maça gidiyorum” notu bulmuş bir kadının önünde iki seçenek vardır: Ya beklentiyi ya da sevgiliyi değiştirmek... Çoğu kadın, çiçeğe razı olmak veya adamdan caymaktansa üçüncü bir seçenekle uğraşır: Adamın kişiliğini değiştirmeye çalışır. Ama ne yazık ki, (3 yaşından gün almış hiçbir) erkek değişmez. Öte yandan, erkeğin “değişmesin” beklentisine karşın çoğu kadın zamanla değişir. İlişkilerde hayaller ve kalpler, biraz da bu yüzden kırılır. * * * Huyu değişmeyen erkek, Sevgililer Günü maça gidince kadın sorular sormaya başlar: “Ne oldu bize”, “Artık beni sevmiyor musun”, “Başka biri mi var?” Cevapsız kalan sorular, zamanla aynaya döner: “Gözden düştüm mü”, Eskisi kadar güzel değil miyim”, “Fazla mı kilo aldım?” Erkekse soru sormaz; kendisine sorulmasından da hoşlanmaz. Çok sıkıştığında “Nerden çıkarıyorsun bunları” der, fazla konuşmaz. Sevgililer Günü’nü hatırlayıp çiçek aldığı, hatta maça gitmeyip yemeğe kaldığı halde niye hâlâ bunların sorulduğunu da anlamaz. Bunca “fedakârlığa” rağmen yine de karşısındaki tabağa gözyaşları damlıyorsa, o da kendine sorular sormaya başlar. Ama onunkiler hayli farklıdır: “Yanlış kız mı?”, “Başkasını mı bulmalı?” Önünde iki seçenek vardır: Tek taş için para biriktirmek ya da sevgiliyi değiştirmek... Pek azı para biriktirir. * * * Sanırım asıl sorun, piyasa işi şablonların bizi esir alması... Reklamların tek taşı, yegâne sevgi alâmeti diye sunması... “İlişki guruları”nın kadınları, erkeğin gözünde maçtan daha cazip, golden daha heyecan verici olmaya zorlaması... Tek taş alamayanların sevgisiz, erkeğini maça kaptıranların cazibesiz diye damgalanması... Sevgililer Günü’nde hayal kırıklığı yaşayanların, suçu kendinde, mesela tek taşa yetmeyen gelirinde veya deforme olan bedeninde araması... * * * Boşverin bunları! Güzelim bir günü, kadınınızın gözüne girmek için tek taş alışverişinde ya da erkeğinizin diğer heyecanlarıyla yarışmak uğruna maç tribününde geçirmeyin. Kendinizden taviz vererek mutlu olmaya çalışmayın. Erkekseniz sevginizi hediyenizle tartmayacak, kadınsanız sizi maçla kıyaslamayacak sevdalılara koşun. “Nerdeee” mi diyorsunuz. O halde Sevgililer Günü’nü unutun; kafa denginizle buluşana dek yalnızlıkla baş etmenin, kendi kendinize yetmenin yolunu bulun. Formülü unutmayın: Tekil olmayı başarmış iki kişi=sağlam bir ilişki...",https://www.milliyet.com.tr/yazarlar/can-dundar/mac-varken-sevgililer-gunu-1501982
Can Dündar,Seçilmiş ile Atanmış Sevilmiş ile Atılmış,21 Şubat 2012,"Başbakan, MİT krizinin ardından ilk kez konuşup “Bu ülkede seçilmişi atanmışa kul etmeyiz” dedi ama... Türkiye’yi sallayan kavga seçilmişlerle atanmışlar arasında değil ki... Cemaatin atadıklarıyla, hükümetin atadıkları arasında... Seçilmişlerin adı bile yok ortalıkta... Başbakan’ın en yakınlarından biri de geçen hafta “Aramızda dövüşmeyelim. ‘Kazan-kazan’ fırsatı dururken ‘kaybet-kaybet’ girdabına düşmeyelim” mealinde bir yazı yazmadı mı? Başbakan kime çıkışıyor acaba? Cemaat, ne “seçilmiş”e giriyor, ne “atanmış”a... “Kollanmış” denilebilir olsa olsa... * * * Başbakan‘ın konuşmasında bir ipucu var: “Demokraside yasamanın, yürütmenin, yargının yetki ve sınırları bellidir. Sınırları aşan her türlü girişim, millet iradesinin çiğnenmesidir” diyor. MİT’çileri ifadeye çağıran savcıların, yetkilerini aştığını ima ediyor. İyi de bunu yapan savcı da Deniz Feneri savcıları gibi, bir talimatla işten el çektirilmedi mi? Hakkında hemen inceleme emri verilmedi mi? Bu yolla seçilmiş atanmışa değil, atanmış seçilmişe “kul” edilmedi mi? Sonuçta millet iradesi değil, yargı bağımsızlığı çiğnenmedi mi? * * * Eskiden tayinle gelenlere “atanmışlar” denirdi, sandıktan çıkanlara “seçilmişler”... Askeri vesayet döneminde “atanmış-seçilmiş” ilişkisi, gerçekten de “İtilmiş-Kakılmış” ilişkisine benzerdi. Atanmışlar, seçilmişleri her fırsatta döverdi. Lakin askerin süngüsü düştüğünden beri kavramlar yer değiştirdi. Şimdi sandıktan çıkanların tümü “atanmış” durumunda... Çünkü hepsi, liderin seçim öncesi bir gece listeleri önüne çekip beğendiği isimleri keyfince Meclis’e tayin etmesiyle “atanıyor”. Buna karşın eskiden “atanmış” dediklerimizin çoğu, “seçilmiş” kategorisine girdi. Artık savcılar ve yargıçlar, Adalet Bakanı’nın kontrolündeki bir yüksek kurul tarafından titizlikle “seçiliyor”, sevilirlerse terfi ettiriliyor, bir yanlışları görülürse işten atılıyor. O açıdan ülkede bildik anlamda “seçilmişler-atanmışlar” çelişkisinin tarihe gömüldüğünü, yerini “sevilmişler-atılmışlar” çelişkisinin aldığını söyleyebiliriz. * * * Çok şükür ki, çarpıştığı söylenen seçilmişlerle, atanmışların ikisi de “okunmuş-üflenmiş” kesimler... Aralarındaki belirleyici fark başka: Kadrolaşmışlarla yeterince kadrolaşamamışlar... İyice beslenmişlerle tam beslenememişler. Kayrılmışlarla, ihmal edilmişler. “Onu biz yarattık”çılarla “O olmasa siz de yoktunuz”cular... “Siz de fazla büyüdünüz”cülerle, “Daha bu ne ki, dur bakalım”cılar... “Çek o savcını geri”cilerle, “Sen de teşkilatına hâkim ol”cular... Karşılıklı tırnaklarını gösterip şimdilik içeri çektiler. Biz burada seçilmiş ya da atanmış tarafta değiliz. Seyirciyiz. Ama şurası kesin ki, nihayette birisi kazansa da uzlaşsalar da, bu kavganın itilmişi-kakılmışı yine bizleriz.",https://www.milliyet.com.tr/yazarlar/can-dundar/secilmis-ile-atanmis-sevilmis-ile-atilmis-1505602
Can Dündar,Ya otobüsü onlar yaktıysa?,16 Şubat 2012,"Şöyle düşünelim: Devlet 30 yıl önce, Türk diplomatlarına suikastlar yapan ASALA ile mücadele görevini MİT’e verdi. Yurtdışında illegal eylemler yapılması gerekiyordu. MİT elemanı yakalanırsa uluslararası bir skandal doğabilirdi. O yüzden polisçe aranan bazı katliam hükümlüsü sağcıları pazarlıkla istihdam ettiler, yurtdışında görevlendirdiler. “Yakalanırsanız sizi tanımayız” dediler. Bomba attırıp suikast düzenlettiler. O dönem polis bunları molotof kokteylleriyle yurtdışına çıkarken yakalasaydı MİT’le polis arasında çatışma çıkmayacak mıydı? Ya da cesur bir savcı yakalarına yapışsa devlet krizi doğmayacak mıydı? * * * Askeri yönetim dönemiydi. Ne öyle polis ne de savcı çıkabildi; yanlışlıkla tutuklanan bazı katliam hükümlüleri, arka kapıdan salıverildi. Kimse ses etmedi. Şimdi benzer bir durumla karşı karşıyayız. Askeri yönetim yok, ama pervasızlık aynen sürüyor. Bir “suçüstü” yapıldı. Hayır, “suçüstü”, söylendiği gibi devletin PKK ile müzakerede “yakalanması” değil... Savcıların dün Mehmet Ali Birand’a söylediklerine bakılırsa suçlama konusu, örgüte sızmış MİT ajanlarının suç işlemesi... Mesela BDP Genel Başkanı Selahattin Demirtaş’ın iddia ettiği gibi gencecik Serap’ın ölümüne yol açan İstanbul’daki halk otobüsünün yakılması eylemi, örgüte sızmış MİT ajanlarının işiyse, yani devlet görevlileri provokasyonlar düzenlediyse bunun üstü örtülebilir mi? * * * “Evet, pekâlâ örtülebilir” diyor hükümet, çıkarmaya çalıştığı yasayla: “Buna karşı çıkan savcı olursa görevden alırım. Hatta öbürlerine de ibret olsun diye, tıpkı Deniz Feneri savcılarına yaptığım gibi haklarında inceleme başlatırım ki öbürlerine ibret olsun, bana ‘dokunanın yanacağını’ bilsinler.” Yargı, MİT mensuplarını Başbakan’ın izni olmadan sorgulayamıyor da sadece özel yetkili mahkemeler sorgulayabiliyorsa ve sen bundan şikâyetçiysen ne yaparsın? Özel yetkili mahkemeleri kaldırırsın. Hükümet ne yapıyor: Kişiye özel bir zırh getirip MİT’i kurtarıyor. Neredeyse kişiyi tarif ederek “Hayır, bunu sorgulayamazsın” diyor. Böylece kurumun üzerinde, yıllarca kaldırılamayacak ve her daim sorgulanacak bir gölge bırakıyor. Savcıların “görmezden mi gelelim” dediği suçlar için, açıkça “Görmezden gel” diyor. Bu, ancak sultanlıkta olur. * * * Savcılar için “Ön hazırlık dosyasını sızdırdılar” iddiasıyla inceleme başlatılması komik bir çifte standart içeriyor. Gazeteler son 5 yıldır, neredeyse sadece savcılık veya emniyetin ön hazırlık dosyalarından sızdırdığı haberlerle çıkıyor. Sızıntı konusunda o kadar hassassanız, hepsi için tahkikat açsanıza... Yargı, kendini icra yerine koyup hükümet politikalarına müdahale ediyorsa, “Müzakere filan yaptırmam” diyorsa hep birlikte karşı duralım. Ama savcıların söylediği gibi provokasyon kokulu suçlar ortaya çıkarıldıysa, çift taraflı çalışan ajanlar suçüstü yakalandıysa, kanun değil anayasa da değişse, bunu örtbas etmeye yetmez. Durumu başa dönerek özetleyelim. 30 yıl önceki ajanlar yakalansa devlet “Bunları tanımıyoruz” diyecekti. Şimdi yakalandılar. Devlet bu kez “Yargıyı tanımıyorum” diyor.",https://www.milliyet.com.tr/yazarlar/can-dundar/ya-otobusu-onlar-yaktiysa-1503637
Can Dündar,Asıl tehlike: Kindar bir nesil,09 Şubat 2012,"MİT Müsteşarı’nın selefi ve yardımcısıyla birlikte ifadeye çağrılması, dün Ankara’yı şok etti. İşin ilginç yanı, şok olanlar arasında Hükümet mensupları da vardı. Kısaca hatırlayalım: KCK’ya dönük yürütülen operasyonda kasım ayında Öcalan’ın avukatları da tutuklandı. Avukatlar, PKK liderinin talimatlarını Beyoğlu’ndaki bir internet kafeden yurtdışına iletmekle suçlanıyordu. Peki kimdi mesaj ilettikleri kişiler? Oslo’da devletle müzakereye oturan PKK yöneticileri... Yani, mesaj trafiği, devletin bilgisi dâhilinde yapılıyordu. * * * Bunun da ötesinde, PKK’nın bazı eylemlerini devletin önceden bildiğini söyleyenler de var. Oslo görüşmelerinden dışarı sızdırılan kayıtta, MİT Müsteşar Yardımcısı’nın PKK’nın büyük kentlere bomba yığdığından haberdar olduklarına dair sözleri hatırlardadır. MİT’in KCK içine soktuğu elemanların eylemlere karıştığı, bunları polis yakalayınca da iki kurum arasında çatışma çıktığı söyleniyor. Bu çatışmada, Hükümet’in MİT’in yanında yer almasıyla dünkü Emniyet operasyonunun yapıldığı anlaşılıyor. Bu tür ifade ve şüpheler, MİT’in PKK ile diyalog sürdüren iki müsteşarı ile bir müsteşar yardımcısını savcılığa sürüklemiş olsa gerektir. Dolayısıyla aslında sorgulanan, istihbaratçılar değil, hükümetin (ya da devletin) PKK ile müzakere kararıdır. Hükümet’in dünkü şaşkınlığı da muhtemelen bundan kaynaklanmaktadır. Böyle bakınca, görüşme bandını sızdıran irade ile MİT’i adliyeye sürükleyen iradenin, aynı niyetle çalıştığı söylenebilir. * * * AKP, açılımı olduğu gibi, diyalog sürecini de kötü yönetti. Hadi açılım hamlesi, Habur’un yarattığı psikolojik engele takıldı diyelim, ya PKK ile müzakere süreci? Kamuoyu, görüşmelere beklendiği gibi büyük tepki vermedi; burada asıl sorun, beceriksizlikti. Başbakan, bir yandan özel temsilcisini PKK ile görüşmeye yollarken, öte yandan “Ben olsam Öcalan’ı asardım” diyerek seçim meydanına çıktı. Bu ikili oyun, bir ses bandıyla gözler önüne seriliverdi. Dün yaşananlar, yarım kalan o sürecin artçı sarsıntıları ve istihbaratçıların güç savaşı sayılabilir. MİT, bu görüşmelere kendi başına niyetlenmediğine göre, yetkililer de savcıya “Siyasi talimatla görüştük” diyeceğine göre, hesap vermek, bu siyasi talimatı verenlere düşecektir. * * * Hükümet, meydanlarda “Asalım” diye yuhalattığı “düşman”la gizlice sohbet ederken “yakalanınca”, durumu örtbas edebilmek için, 4 yıldan beri göz yumduğu KCK yapılanmasına karşı taarruza geçti. Bu yolla Kürt sorunu çözülür mü, yoksa tırmandırılır mı? Bir örnek vereyim: Şerafettin Elçi, 12 Mart’ta Kürtçülükten tutuklanmıştı; 7 sene sonra bakan oldu. Bakanken “Ben Kürdüm, Türkiye’de Kürtler vardır” dediği için hüküm yedi. 30 sene sonra “Türkiye’de Kürtler vardır”ı kabul eden bir devletin parlamentosuna milletvekili oldu. Şimdi, Radikal’den Ezgi Başaran’a verdiği mülakatta bambaşka bir uyarı yapıyor: “Çözümde son şans bizim nesildir. Çünkü bizden sonra, devlet deyince sadece jandarmayı, polisi, savcıyı anlayan, içi kin ve hınç dolu, çok öfkeli bir nesil geliyor.” Biz “dindar bir nesil” kavgasındayken Güneydoğu’ya “kindar bir nesil” geliyor. Tutuklamakla biter mi? Neydi o laf? “Men dakka dukka” mı?",https://www.milliyet.com.tr/yazarlar/can-dundar/asil-tehlike-kindar-bir-nesil-1499744
Can Dündar,Dindar bir nesil sayılmasak da...,12 Şubat 2012,"Geçmiş olsun Sayın Başbakan! Dindar yetiştirilmiş bir nesilden gelmesek de hastalığınızı bir an önce atlatmanızı, acilen şifa bulmanızı samimiyetle dilediğimizi bilesiniz. Halkın çoğunluğunun da bunun için dua ettiğine eminiz. Yeminli muhalifleriniz bile, sağlığınız veya özel hayatınız üzerinden siyasi hesaplar yapılmasını tasvip etmez. Kim bilir belki siz de, dindar yetiştirilmiş nesle mensup biri olarak, son seçim meydanında rakibinizin özel hayatına bunca yüklenmiş olduğunuz için pişmansınızdır. Bunu yapmasaydınız, ilerde tinerci olmasından korkulan yeni nesillere ibretlik bir ders verirdiniz. * * * Biz dindar bir nesil sayılmayız belki, ama “kafir de olsan yine gel” diyen Mevlana’ya akrabayız. O yüzden dindar yetişmiş birinin kendisini eleştiren bir yazara “gelsen ne olur, gelmesen ne” demesini yadırgarız. Neslimiz tam dindar olmasa da inananlara saygılıyız. “Dindar insan” deyince “eline, beline, özellikle de diline” sahip müminler anlarız. Hele iktidar olmuş bir dindar gördüğümüzde, Şeyh Edebali’nin öğütlerini hatırlarız: “Ey oğul! Beysin. Bundan böyle öfke bize, uysallık sana... Güceniklik bize, gönül almak sana... Suçlamak bize, katlanmak sana...” Bu sözlere inandığımızdan, kendine dindar diyenlerin bunca kindar olmasına, hayır yerine öfke saçmasına, hiçbir eleştiriye katlanmayıp habire suçlamasına şaşarız. Oysa biz, Zerdüştlere bile hürmetten yanayız. * * * Önceki gece bütün TV kameraları ameliyat olduğunuz hastanenin önündeydi. Her kanal haber almış, muhabir yollamıştı. Ama hemen hiçbiri haberi kullanamadı. Kimisi özel hayatınıza duyduğu derin saygıdan, kimisi, bunun sizi öfkelendireceğine dair duyduğu derin kaygıdan... Muhtemelen aynı gerekçeyle danışmanlarınız da yaklaşık 20 saat resmi açıklama yapamadı. Hemen herkeste, “Yanılırsak hoşgörmez” endişesi vardı. Oysa ne demişti Şeyh Edebali: “Ey oğul! Beysin. Şimdi yanılgı bize, hoşgörmek sana... Geçimsizlik bize, adalet sana...” Adalet demişken, ilerde yetişecek dindar nesilden, kendi karşıtlarını sorgulayan savcıların sırtını okşarken kendi yandaşlarını sorgulayan savcıların sırtına binen bir adalet anlayışına sahip olmamalarını beklediğimizi de belirtelim. * * * Bu arada her fırsatta, bize hem de en üst perdeden hitap etmenize alışkın olduğumuzdan ve de daha geçen gün, bize “Herhalde savaş çıktı” hissi veren bir konuşmayla kürsüden şimşekler saçtığınızdan, devlet içi cephelerin karşılıklı hamleleriyle sarsıldığımız son iki gündeki suskunluğunuza akıl erdiremediğimizi de söyleyelim. Belki diyecek laf bulamadığınızdan sustunuz, belki ikinci ameliyatın arifesinde olduğunuzdan... Ameliyattan önce rahmetli anne ve babanızın mezarlarını ziyaret ettiniz, ruhlarına dualar ettiniz, sonra hastaneye gidip ameliyata girdiniz. Dindar bir nesle mensup olmayabiliriz, ama ahirete inanan insanlar için hayırla yad edilmenin kıymetini biliriz. Malum, siz de söylediniz: “Bizler faniyiz. Hepimiz öleceğiz. İki metreküplük bir çukura, yanımızda sadece kefen götüreceğiz. O yüzden, baki olan, bu gökkubbede hoş bir seda bırakmaktır.” Dindar bir nesle mensup olmasak da, dünyanın faniliği konusunda hemfikiriz. Hiç değilse bundan böyle gökkubbemiz altında hırçın nidalar değil, hoş sedalar duymayı isteriz. Bu hislerle size geçmiş olsun der, acil şifalar dileriz.",https://www.milliyet.com.tr/yazarlar/can-dundar/dindar-bir-nesil-sayilmasak-da-1501105
Can Dündar,Frenler tutmayınca...,11 Şubat 2012,"Cumhurbaşkanı’nın MİT krizine ilişkin ilk cümlesi ilginçti: “Herkes büyük resme baksın.” Gül, “Bölgemizin olağanüstü bir dönemden geçtiğine” dikkat çekti. Yani skandalı, ilk elde dış dinamikle, bölgedeki hâkimiyet kavgasıyla ilişkilendirdi. Bu da bana, Mahir Kaynak’ın “Uludere işini İsrail yapmışsa, Fidan operasyonunu da o yapmıştır” teşhisini hatırlattı. * * * Ama içerde de bir “büyük resim” var. Gelin bir de ona bakalım: AKP, Cumhuriyet tarihi boyunca sadece tek parti döneminin CHP’sine nasip olmuş bir ayrıcalığın keyfini yaşıyor: Önünde hiçbir engel bulunmuyor. Menderes mi? Karşısında İsmet Paşa gibi tarihi bir şahsiyet vardı. Demirel mi? Attığı her ters adımda ordu karşısına çıkardı. Özal mı? Ne yapsa, yargı frene basardı. Erdoğan, kendinden öncekilerin tecrübelerinden ders alarak, onların önüne dikilen bütün engelleri birer birer yok etti. Asker mi? Süngülerini düşürüp onları olmaları gerektiği yere, kışlaya geri gönderdi. Yargı mı? Anayasa Mahkemesi’nin yapısını kökten değiştirip habire parti kapatmasını engelledi. Meclis mi? Ağırlığını kaldırıp ellerin disiplinle inip kalktığı bir onay mercii haline getirdi. Cumhurbaşkanlığı mı? İktidarı denetleyen son kaleyi de ele geçirdi. Basın mı? Neredeyse tamamen kontrol altına alıp etkisini yok etti. Muhalefet, sendikalar, sivil toplum mu? Kimi yatak odası bandıyla, kimi polis copuyla, kimi mahkeme kararıyla hizaya getirildi. Ve engel tanımayan iktidar arabası, fren sistemini tamamen kaybetti. Gaza yüklendikçe kibirden başı döndü, önüne geleni ezerek son sürat gitmeye başladı. * * * Ama siyasetin kuralıdır: Hiçbir araba frensiz olamayacağı gibi hiçbir iktidar gücü de sınırsız olmaz. Politika boşluk kaldırmaz. Anayasal sistemin meşru frenleri (orduyu kastetmiyorum elbette, muhalefeti, sivil toplumu, yargıyı, medyayı, akademyayı kastediyorum) bertaraf edilince, çığırından çıkan iktidar arabasının karşısına kendi içinden takozlar konmaya başladı. Sınırsız iktidarın bileşenleri arasında güç kavgası baş gösterdi. Baştaki çıkar ittifakları çatırdadı. Pastadan daha çok pay isteyenler, işlere taş koyar oldu. Meclis’te muhalefetin zaten çıkamayan sesini de kesmeye mi çalışıyorsun; muhalefeti temizlemek için icat ettiğin özel yetkili savcı karşına dikiliverdi. Bütün istihbaratı kendinde toplayıp rakiplerini izletiyor, fikrini beğenmediğin gazetecileri mi dinletiyorsun; polise yerleşen cemaat en büyük rakibin oluverdi. Hasılı frenler tutmayınca fazla süratten lastikler patlayıverdi. Duvar, ufukta göründü. * * * Son skandal, biraz da çığırından çıkmış bu kontrolsüz gücün lastiğinin patlaması anlamına geliyor. Sistemin dengeleri yeniden inşa edilip mutlak iktidarı meşru yollarla frenleyene dek, bu türden mevzi savaşlarını daha çok yaşayacağız.",https://www.milliyet.com.tr/yazarlar/can-dundar/frenler-tutmayinca-1500749
Can Dündar,Cep telefonsuz bir gün,19 Şubat 2012,"Geçenlerde Almanya’da cep telefonum bozuldu. Ekranı pırpırlandı önce, yüzü beyaza döndü, sonra bazı tuşları hissizleşti; yazamadı bir süre; kimselerle konuşamadı. Can çekiştiğini anladım, kalp masajı yapar gibi yüklendim tuşlarına; ısrarla bastım; sonuçsuz... Aküsünü söktüm, yeniden taktım. Şarja bırakıp başucunda bekledim uzun süre... Yok... Dönmedi bir daha... Avucumun içinde söndü gitti adeta... * * * Uzun yıllardır ilk kez cebim telefonsuz kalmıştı. Hem de gurbet elde, tanımadığım bir kentte... Bir anda sokağa çıplak çıkmışım gibi bir eksiklik hissine kapıldım. Ne yapsam, mutlak yanımdaydı. Sabahları beni o uyandırırdı. Herkesten önce onunla ilgilenir, ilk onunla konuşur, kimseyi dinlemediğim kadar onu dinlerdim. O da bıkmadan beni dinlerdi. Sadece telefonum değil, sırdaşım, oyuncağım, sekreterim, saatim, ajandam, rehberimdi. Röportajda teybim, seyahatte videom, fotoğraf makinemdi. Bana müzikler dinletir, klipler izletir, kaybolsam yol gösterir, arayanları bekletir, mesajlarımı biriktirirdi. Sır küpüm, kara kutum... Zora düştüğümde cankurtaranım. Yalnızken can yoldaşım. Eğlencem, arkadaşım. El ele, yanak yanağa geçirdiğimiz onca zamandan sonra işte günün birinde, Almanya’da bir yol ortasında aküsünü tüketmiş, bana veda etmişti. * * * Fakat ne yalan söylemeli, önce şaşırdıysam da, nasıl kinlendiysem aslında, o an, “Oh olsun” diye geçirdim aklımdan: “Geberdi de kurtuldum namussuzdan!” Yıllardır sanki ben onu değil, o beni avucuna almıştı. El kadar cihaza esir düşmüş, onsuz tuvalete bile gidemez olmuştum. En olmadık yerde car car söylenir, bazen susmak bilmez, iki dakika rahat vermezdi. Dedikoducu, hatta ihbarcıydı. Kiminle, ne zaman, ne konuştuğumu bilir, bilmekle kalmaz, sinsice resmi makamlara da dinletirdi. Yanından bir dakika ayrılsam, mesajlarımı, yazışmalarımı ele verir, kiminle, ne kadar görüştüğümün çetelesini tutar, detaylarını bildirir, üste bir de okkalı fatura getirirdi. Üstelik alırken, “Dikkat et, beynini yer” demişlerdi. Onunla çok konuşursan, adamı hasta ederdi. * * * 5-10 dakika kadar telefonsuzluğun keyfini sürdüm. Sonra onsuz kaldığımı yakınlarıma bildirmek istedim. Ama bunu, ancak o yapabilirdi. Üstelik ona çok güvendiğimden yakınlarımın telefonun numarasını bile unutmuştum. Hafızam ondaydı. Issız bir adama dönmüştüm; mesajlarıma bakamıyor, yolumu bulamıyor, randevularımı unutuyor, kimseyle konuşamıyordum. Cepsiz, kimsesizdim. Elim ikide bir cebime gidiyor, yokluğu o zaman aklıma geliyordu. Giderek paniklemeye başladım. Sanki ülkede çok önemli şeyler oluyor, sevdiklerimin başına bir şeyler geliyor, benim haberim olmuyordu. Herkes beni arıyor, arayan da bulamıyordu. Ve hin oğlu hin telefon, yattığı yerden, “Gördün mü bensizliği” der gibi gülüyordu. * * * Birkaç saat sonra, daha fazla dayanamayacağımı anladım. İlk mağazaya girip yeni telefon aldım. Yanak yanağa sohbete başladım. İhbarcıydı, sıkıcıydı, çenebazdı ama cebimdi benim... Onsuz yaşamaya henüz hazır değildim.",https://www.milliyet.com.tr/yazarlar/can-dundar/cep-telefonsuz-bir-gun-1504920
Can Dündar,Ulucanlar’da Zulüm Tarihi dersi,18 Şubat 2012,"Eşim ve ben, oğlumuzu Ulucanlar’a götürdük geçen pazar; yaşadığı ülkeyi daha yakından tanısın diye... Ulucanlar, Cumhuriyet’in en eski cezaevlerinden biri... Ankara Hamamönü’nde kurulu; 1925 doğumlu... 80 sene, Başkent’in ortasında bir zulümhane olarak çalıştıktan sonra 2006’da emekliye ayrıldı. Yıkılacaktı. Altındağ Belediyesi, alkışlanacak bir kararla onu gencecik bir ekibin eline teslim etti. Onlar bu yaşlı binadan bir belgesel, bir kitap, bir film platosu ve eşsiz bir müze yarattı. Türkiye’nin ilk cezaevi müzesi... Ankara’nın ilk şehir müzesi... Sahici bir tarih galerisi... * * * Müzeyi var eden gençlerin mihmandarlığında, kitaptan okuduğumuz tarihi yaşayarak gezdik Ulucanlar’ı... Her koğuşta durduk, her zindanda donduk, her hücrede zulme tanık olduk. Okulda verilmeyen cinsten, “kanlı canlı” bir tarih dersindeydik. “Bak oğlum! Bu İskilipli Atıf Hoca’nın tespihi... Şapka Kanunu’na muhalifti. 1926’nın bir kış günü burada ipe çekildi. Bu, Maliye Vekili Cavit Bey’in son mektubu... Burada asılmadan önce eşine yazmış. Talat Aydemir’i bilirsin. Yazın belgeselde izlemiştik. Onu da burada idam ettiler işte... Yol arkadaşı Fethi Gürcan’la birlikte... Deniz... O gencecik direniş bayrağını da burada göndere çektiler, yoldaşları Hüseyin ve Yusuf’la... Bak, idam öncesi bekletildikleri hücreler burada...” * * * Müzeyi, hele bizim gibi uzun yıllar hapis yatmış bir dostla gezerseniz ciltlerce tarih kitabı okumuş kadar olursunuz. Manzarası ve konforu nedeniyle “Hilton” adı verilen kuledeki koğuştan Bülent Ecevit’in daktilo sesi duyulur. DP döneminin siyasi tutukluları volta atar “Adnan Menderes Bulvarı”nda... İkinci Kule’deki koğuşu gezerken Donanma Davası hükümlüsü Nâzım Hikmet’in bir şiiri çınlar kulağınızda... Yan koğuştan Ahmet Arif’in, Cevat Şakir’in, Hasan Hüseyin’in, Necip Fazıl’ın sesi gelir. O daracık görüş kutusunda Yılmaz Güney, karısıyla buluşmuştur, İsmet Paşa, damadıyla konuşmuştur. 17’sinde ipe çekilen Erdal Eren, darağacının dibinde son bakışını unutmuştur. Hangi müze, bunca yıl boyunca bu kadar acı görmüş, onca eziyete tanık olmuştur? * * * Boş verin alışveriş merkezini; çocuğunuzu elinden tutup Ulucanlar’a götürün. İnsanın insana, devletin aydına zulmünü anlatın ona... Bir hücrede iki dakika yalnız bırakın; orada farelerle 10 yıl geçirmenin ne olduğunu bilsin. Hamamı gezdirin; “Hayata Dönüş Operasyonu”nda orada sıkıştırılarak katledilenleri öğrensin. Kenarda bekleyen manyetoya hafifçe parmağını tutun; o elektriği günlerce vücudunda gezindirmenin nasıl bir eziyet olduğunu hissetsin. Darağacını gösterin; sadece farklı düşündü diye insanların boynu kırılarak öldürülmesinin korkunçluğunu fark etsin. “Ulucanlar Belgeseli”ni izletin; yaşadığı ülkenin üzerinde oturduğu eziyet tarihine tanıklık etsin. O acıyı çektirenleri ve o acıya rağmen özgürlük mücadelesinden vazgeçmeyenleri yâd etsin. Çıkışta kaygıyla titreyen elinden tutun: “Biz sana bu mirası bıraktık” deyin: “Ulucanlar müze oldu. Ama henüz zulüm bitmedi. Ziverbey, Mamak, Silivri müze olana kadar da bitmeyecek.”",https://www.milliyet.com.tr/yazarlar/can-dundar/ulucanlar-da-zulum-tarihi-dersi-1504533
Can Dündar,Milli ant yerine besmele,04 Şubat 2012,"12 yaşındaki kızı sözleşmeyle satın alan adamı, kızın annesine sormuşlar: “Mümkün değil. O, 5 vakit namazında, saygıdeğer bir hacıdır” demiş. Dinine bağlı saygıdeğer insanları tenzih ederim; fakat demek ki sadece “dindar” olmak, bazen el kadar kıza köle muamelesi yapmayı engelleyemeyebiliyor. * * * İnsanlar muhafazakâr, dindar, liberal, sosyalist olabilirler. Doğru cümle bu... “Olmalıdırlar” derseniz; despotizmin yoluna çıkarsınız. Başbakan, “muhafazakâr demokrat bir parti”nin lideri olarak “dindar bir gençlik yetiştirmek istediklerini” söylüyor. Ben muhafazakâr değilim. Oğlumun olmasını da istemem. Ne olacak şimdi? Kovacak mı bizi, sınıftan, okuldan, ülkeden? * * * AKP yıllar yılı tek parti iktidarının dayatmacı zihniyetinden yakındı. Bu yakınmayla iktidar oldu. Bugün o dayatmacılığın yerine kendininkini koyuyor. Yakındığı şeye dönüşüyor: “İttihatçılaşıyor”. Oysa özünde “dindar bir nesil yetiştirme ideali”nin, Stalin’in “ateist bir nesil yetiştirme hayali”nden farkı yok ki... İkisinin eğitim anlayışının ortak sorunu, ideolojik olması... Eğitimden “ittihatçı ideoloji”yi kaldırıp, “tarikatçı ideoloji”yi devreye sokunca, müfredatın üzerindeki “milliyetçidir” damgasını silip yerine “dindardır” damgasını basınca sorunu çözmüş olmuyorsunuz; sadece eğitimi siz ele geçirmiş oluyorsunuz. Bu yolla “muhafazakâr” olursunuz, ama “demokrat” olamazsınız. * * * “Muhafazakâr-dindar eğitim”, ideolojik bir tercih, bir siyasi dayatmadır. “Demokratlık” ise toplumun bu tür tercihlerle bölünmesine karşı geliştirilen panzehir... “Milli ant”ı kaldırıp yerine “besmele” koyarak, çocukları “Türk’üm doğruyum” yerine “Elhamdülillah Müslüman’ım” diye bağırtarak demokrat olunmuyor. Demokratlık, karşı fikre özgürlük, inanca saygı ve uzlaşma niyeti istiyor. Toplumun en geniş kesimini kucaklayacak ortak paydalar yaratmayı gerektiriyor. “Demokratik eğitim”den kasıt da budur. Yıllar yılı “eğitim şûraları” bu amaçla yapıldı; eğitmenler, veliler, bürokratlar, öğrenciler buluşturuldu. Eğitim stratejileri bir arada hazırlandı. En azından bunun zemini yaratıldı. Şimdi bütün bu arayışları elinizin tersiyle itip oturduğunuz yerden “Ben karar verdim, dindar bir nesil yetiştireceğim” derseniz bu, toplumu din temelinde böler. Öğrencilerin de, velilerin de direniş hakkı doğar. * * * Çünkü toplum tek tip değil; muhafazakârı var; dindarı, dinsizi, milliyetçisi, solcusu var. Hepsinin çocuğu aynı eğitimden geçiyor. Bunca farklı kökenden öğrenciyi tek bir ideolojik kalıp makinesine sokmaya niyetlenirseniz, toplum bunu kaldırmaz. Alternatifler arar. Kuran kursları bunun sonucu değil miydi? “Atatürkçü eğitim”de çocuğu için istediği maneviyat desteğini bulamayan aileler, bunu kaçak kurslarda telafiye çalışmadı mı? Görünen o ki, şimdi dinsel eğitim yeraltından çıkıp legal eğitim modeline dönüştürülüyor. Yeraltına inme vakti, laik eğitime geliyor. Yakında “gizli laiklik kursu basıldı” haberleri duyarsak şaşmayalım. Bu kafayla mı uzlaşmaya dayalı anayasa hazırlanacak? Siz buyurun. Ben almayayım.",https://www.milliyet.com.tr/yazarlar/can-dundar/milli-ant-yerine-besmele-1497747
Can Dündar,Arıkuşu ile kelebek,05 Şubat 2012,"Yazıdaki fotoğraflarda ne görüyorsunuz? İnce bacaklı, sivri gagalı, rengârenk kanatlı iki arıkuşu değil mi? Göç molasında, bir ağaç dalında konaklamışlar. Erkek arıkuşu, oracıktan geçen bir kelebeği yakalayıp dişisine sunmuş. O da bu zarif ikramı alıp afiyetle midesine indirmiş. * * * Bazılarımız ise aynı fotoğrafa bakıp gagada esir düşmüş bir kelebek gördü. Yalancı bahara kanıp dolaşmaya çıkmıştı. Saatlerle sınırlı ömrünün ilk uçuşuydu bu... Birden gövdesinde korkunç bir acı hissetti. Yakalandığı gaganın mengenesinde çırpındıkça arttı acısı... Can çekişirken, bir başka gaganın kıskacına devredildi. Son nefesini, hediye edildiği kuşun boğazında verdi. * * * Çoğunluğun görkemli bir meydan gördüğü yerde siz katledilmiş bir orman görürsünüz. Çoğunluğun kârlı bir termik santral gördüğü yerde, kurutulmuş bir ırmak... Alkışlara değil, alkışların bastırdığı çığlıkların sesine kulak verirsiniz. Sultanla değil, onun sultanlığının neye mal olduğuyla ilgilenirsiniz. İktidardan paye kapmak için dökülen iltifatlar değil, iktidara meydan okuduğu için toplatılan kitaplar çeker dikkatinizi.. Hayır, mutsuz olmazsınız bundan dolayı... Vicdan yastığında rahat uyur, mazlumların kocaman ailesinde huzurlu büyürsünüz. Böyle büyüdüğünüzde de yukarıdaki fotoğrafa bakınca cilveleşen iki kuş değil, acı çeken bir kelebek görürsünüz.",https://www.milliyet.com.tr/yazarlar/can-dundar/arikusu-ile-kelebek-1498119
Can Dündar,Peki CHP nasıl bir genç nesil istiyor?,07 Şubat 2012,"Önceki hafta Münih Türkiye Halk Derneği’nin Uğur Mumcu’yu anma etkinliğinde konuşmacıydım. Derneğin Başkanı Necip Şahin, hem CHP’nin, hem Almanya Sosyal Demokrat Partisi’nin (SPD) üyesi... İkisinin de kurultaylarını izlemiş. Kıyaslamasını istedim. “Öncelikle, CHP kurultaylarındaki düzensizlik çarpıcı” dedi Şahin: “Genel Başkan’ın içeri girmesinden itibaren büyük bir kargaşa yaşanıyor. Sonra da neredeyse sadece Genel Başkan konuşuyor. Sonrakileri kimse dinlemiyor bile...” * * * PD kurultaylarında ise parti yönetimi, ülke gündemindeki sorunlara ilişkin pozisyon belirliyor, bir uygulama programı somutlaştırıyor. İktidara gelirse, sorunları nasıl çözeceğini delegelerle birlikte saptıyor. Bunun için de kurultaya getireceği karar tasarılarını, önceden örgütlere yollayıp tartıştırıyor. İtirazları, önerileri varsa iletmeleri isteniyor. Tabii alt örgüt birimleri de karar tasarısı önerebiliyorlar. Kurultaya 6 hafta kala tüm öneriler toplanıyor. Parti yönetimi bunları düzenleyip kurultayda ele alınacak başlıkları internet sayfasında yayınlıyor. Kurultayda, o başlıkları tartışmak üzere karar komisyonları oluşturuluyor. Bu komisyonlar, tasarıları netleştirip kurultaya sunuyor. Kurultay sonunda, partinin politikası katılımcı bir yöntemle belirlenmiş oluyor. * * * Peki önemli bir kurultaya (daha) gitmekte olan CHP’nin burada alternatif politikaları tartışmasını bekliyor muyuz? Başbakan’ın “dindar bir nesil yetiştirme” projesine karşı çıktılar; ama acaba onlar dindarlık dayatmasına karşı nasıl bir nesil öngörüyor? Eğitimi nasıl demokratikleştirmeyi düşünüyor? Kürt sorununda akan kanı durdurmak, silahları susturmak, dağdakileri indirmek için ne öneriyor? İmralı ile diyaloğa devam etmek istiyor mu? Medyanın baskıyla susturulmasına karşı çıkıyor, ama kendisi nasıl bir medya düzeni planlıyor? Medya çalışanlarının hakkını, yazarların özgürlüğünü, okurun çıkarını garanti altına almak, medyayı iktidar baskısından kurtarmak için ne hazırlığı var? Cumhuriyet tarihi ile, tek parti döneminin CHP’si ile nerelerde buluşuyor, nerelerde çelişiyor? Bunları biliyor muyuz? Hayır. Parti biliyor mu? Hayır. Genel Başkan’ın bazı fikirleri var. Bunlara kurultayda değinirse parti de kamuoyuyla birlikte öğrenecek. Yeter mi? * * * CHP’ye vurmak iktidar ve yandaşlarında hobi haline geldi. Bu da CHP’yi sürekli Başbakan’a cevap yetiştiren bir savunma pozisyonuna sürükledi. Oysa partinin gündelik kavganın dışına çıkıp kendini konumlandırmaya, yarına bakmaya, uzun vadeli strateji üretmeye ihtiyacı var. İki günlük kurultayda liderin ayağını kaydırma planları yerine 2014 seçimi hedeflense, diyelim 20 ana sorun etrafında oluşturulacak 20 komisyonla 20 çözüm önerisi çıkarılsa, kamuoyunda tartışmaya açılsa daha iyi olmaz mıydı? CHP, tarihi bir sorumlulukla karşı karşıya... Çarçur etmemesini dileyelim.",https://www.milliyet.com.tr/yazarlar/can-dundar/peki-chp-nasil-bir-genc-nesil-istiyor-1498829
Can Dündar,Tiyatroya hoş geldiniz!,26 Ocak 2012,"İki polis, genç karı kocanın evini basıp arama yaptı. Onları “Ergenekoncu”luk suçlamasıyla gözaltına aldı. Elde delil yoktu, bir tanık ifadesiyle dava açıldı. Hâkim, savunmaya kulak asmadı. Basın ise cezayı çoktan kesmişti bile... O dava, hukukun ayaklar altına alındığı, karanlık bir dönemin simgesi olarak tarihe geçti. * * * Tanıdık değil mi? Yukarıdaki öyküdeki “Ergenekoncu” sözcüğünün yerine “Sovyet ajanı” yazın; işte size Rosenbergler davası... Çok da değil, 60 yıl önce, 1950’lerin başında komünizme karşı cadı avı sürdürülen soğuk savaş Amerika’sında sosyalist Rosenbergler, Sovyet ajanı diye suçlanıp idam edilmişti. Orhan Alkaya, bu trajediyi isabetli bir zamanlama ve son derece yaratıcı bir tasarımla sahneye taşıyor. Oyunu bugünün gözlükleriyle izlerseniz, Silivri’de Nedim Şener’in duruşmayı izlemeye gelenlere neden “Tiyatroya hoş geldiniz” dediği çok daha iyi anlaşılıyor. * * * İktidarın baskısı, polisin pervasızlığı, ihbarcıların çıkarcılığı, kanıtların zavallılığı, basının kışkırtıcılığı, hâkimin yanlılığı, savcının vicdan azabı... Sanki aynı oyun, 60 yıl sonra Türkiye’de sahneye konuyor. Julius Rosenberg’in sözleri hem ibret, hem ümit verici: “Kendileri gibi düşünmeyen herkesi susturmak için bizi hedef seçtiler. Ama halk, elbet kendisini yanlış yola sevk edenleri başından defedecektir.” * * * Öyle de oldu. McCarthizmin bütün o cadı avcıları defedildi. Türkiye’de de bugünkü hukuksuzluğu yakında utançla hatırlayıp oyunlaştıracağız kuşkusuz... Oyundaki gibi, bazı savcıların uykusu kaçacak. Bazı polisler sanık, bazı spikerler pişman, bazı mahkûmlar kahraman olacak. Ama adalet, er geç yerini bulacak. Niye yazmadık? Star’da Ergun Babahan, 2002’de yazdığım bir yazıyı hatırlatarak “çifte standart”ı ima etti. O yazıda Ecevit’in hastalığını neden köşeme taşımadığımı açıklarken bir etik meseleye değinerek demiştim ki: “Kalbimin sesi bana, ‘İnsanların zaaflarıyla oynama’ diyor.” 10 yıl sonra bugün de tüm kalbimle bu sözün arkasındayım. O gün Başbakan Ecevit’in hastalığına ilişkin dedikoduları yazmadığım gibi, bugün de Başbakan Erdoğan’ın sağlığıyla ilgili spekülasyonlara hiç girmedim. Burada bir tutarsızlık veya çifte standart var mı? * * * Erdoğan’ın hastalığı gündeme gelince, “Ecevit’in günahı neydi” diye yazdım; çünkü asıl çifte standart, ona uygulandı. Bir Başbakan ameliyat olmuşsa, elbette sağlığı konusunda kamuoyunun resmi raporlarla bilgilendirilmesi gerekir. Ecevit’in ameliyatında bu yapıldı; Erdoğan’da yapılmadı. Ama Erdoğan için tek satır yazamayan medya, Ecevit’in mahremiyetini didik didik etmekten çekinmedi. O kadar ki 2005’te Sabah’ın başında olan Ergun Babahan, gazetesinin “Ecevit’in ölmek üzere olduğu”na dair manşetini, “geçmişin kötü huyları ve yanlışları” arasında saydı. Bugünün iktidar yanlıları ise, Başbakan’ın “Kanser değilim” açıklamasını bile kullanmadılar. İnanmayan, 20 Ocak tarihli malum gazetelere baksın; Ecevit dönemiyle kıyaslasın ve söylesin: Hangisi “kötü huy”? Hangisi tutarlılık?",https://www.milliyet.com.tr/yazarlar/can-dundar/tiyatroya-hos-geldiniz-1493807
Can Dündar,Manşetlerle savaş sırası bizde,29 Ocak 2012,"“Hep prompter istiyoruz” diye yazmıştım bir seferinde... Biliyorsunuz; Başbakan’la dinleyicileri arasında camdan bir levha var. Başbakan, konuşmalarını oradan okuyor; ama karşıdakiler ve ekran başındakiler bu şeffaf ekranı görmediğinden, doğaçlama konuştuğunu sanıyor. İşte önceden yazılmış bu konuşmalarda çoğunlukla Başbakan’ın ağzından bal damlıyor. Mesela Zaman’ın yaş gününde basın özgürlüğünden söz etti. “Yasaklayan, kısıtlayan, engelleyen anlayışa tevessül etmiyoruz. Hiç kimsenin ifade özgürlüğünü engellemeyiz, engellemek isteyenlere müsaade etmeyiz” dedi. Alkışlanacak sözler. Peşinden ne geldi? Ahmet Altan’ın Uludere yazısına tazminat davası... Niye “Hep prompter istiyoruz” dediğim anlaşıldı mı? * * * “Biz, manşetlerle savaşarak bugünlere geldik” diyor Başbakan... Doğru söylüyor. “Muhtar bile olamaz” diye yazdılar. Kapatma davası için haberler hazırladılar. Bel altı vurdular. Tanığız. Utanıyoruz. O zaman da eleştirdik. Yine eleştiriyoruz. “Ama asla intikam peşinde olmadık. Bize yapılanın başkasına yapılmasına razı olmayız” diyor ya Başbakan... İşte buna inanmak zor... Kendisi için yapılan kara propagandanın bugün rakiplerine reva görüldüğünü, gizlice kaydedilmiş ses bantlarının piyasaya sürüldüğünü, muhaliflerinin yandaş manşetlerden savcılara hedef gösterildiğini görmüyor mu? Dün kendisine tahammül edilemediği gibi, bugün de kendisinin eleştiriye tahammül edemediğini fark etmiyor mu? * * * “Manşetlerle savaş” güzel laf... Bana “küçük bir sır”rı hatırlattı. Hatırlayacaksınız iki yıl önce Başbakan, BBC’ye “Ermeni soykırımıyla ilgili tasarılar kabul edilirse Türkiye’de kaçak çalışan Ermenilerin sınır dışı edileceğini” söylemişti. Suçsuz, günahsız insanları hedef alan, ağır bir tehditti. Tabii ki manşete yerleştirmiştik. Akşamüzeri bir yönetici aradı: “O haberi giremeyeceğimizi” söyledi. Doğrusu ilk kez böyle bir uyarı alıyordum. Şaşkınlıkla: “Nasıl olur” dedim, “Bu çok önemli bir haber...” “Olsun”du. “Özellikle rica ediliyor”du. Rahatsız oldum. “Rica eden”in adını sordum. Tanıdığım, etkili bir büyükelçiydi. Aradım. “Siz ne yaptığınızı biliyor musunuz?” diye sordum: “Bu, gizli bir belge, özel bir demeç filan değil. Başbakan’ın, hem de dünyanın gözünün içine bakarak söylediği sözlerin yayınını mı engellemeye çalışıyorsunuz?” Anlaşılan o sözlerin Türkiye’yi çok zor duruma sokabileceği anlaşılmış, “rica” edilirse görmezden gelebileceğimiz varsayılmıştı. “Bütün dünya duydu bile... Bizim görmememiz devekuşluğu olur” dedim; “ricacı”yı ikna ettim. Sorun çözüldü derken, yeniden bir telefon: “Bu kez daha yukarıyı aramışlar. Kesin girmeyeceğiz o haberi...” “Şimdi arayan kim?” “Başbakan’a çok yakın bir isim..” “O halde ben yokum. Kendiniz atın manşeti” dedim. Yöneticimiz bu hassasiyetleri bilen bir gazeteciydi. Hak verdi. “Ben de olsam, senin yaptığını yapardım” dedi. Ancak baskılar karşısında çaresizdi. O akşam biz ekipçe kafa çekmeye gittik. Ve birçok yayın organında Başbakan’ın o sözleri “söylemediğini” seyrettik. * * * Benzeri durumlar haber merkezlerinde her gün defalarca yaşanıyor. O kadar ki çoğu kez neyin rahatsızlık yaratacağı tahmin edildiğinden artık uyarmaya bile gerek kalmayabiliyor. “Manşetlerle savaş” deyince aklıma geldi bu manşet... Şimdi de biz manşetlerle savaşıyoruz Sayın Başbakan... Savaşmak değil de, şu “yasaklayan anlayışa tevessül etmiyoruz” lafları zorumuza gidiyor.",https://www.milliyet.com.tr/yazarlar/can-dundar/mansetlerle-savas-sirasi-bizde-1495126
Can Dündar,Dünyanın en güzel Türk’ü,31 Ocak 2012,,https://www.milliyet.com.tr/yazarlar/can-dundar/dunyanin-en-guzel-turk-u-1496030
Can Dündar,Deniz Feneri’nde ava giden avlanabilir,02 Şubat 2012,"İki hafta önce kanalları gezinirken Ülke TV’de bir tekzip gördüm: Telaşlı bir spiker sesi, yaptıkları haberin yalan olduğunu açıklıyordu. Merak ettim. Meğer 5 Ekim gecesi, Deniz Feneri savcısının Ankara’da bir restoranda CHP milletvekilleriyle buluştuğunu duymuşlar. Hemen restorana yayın aracı yollamışlar. Muhabir, restoran kapısından yayına başlamış: “Şu anda Savcı Nadi Türkaslan, içerde CHP’li Süheyl Batum, İlhan Cihaner, Emine Ülker Tarhan’la yemek yiyor. Restoranın kuytu bir köşesinde, bir sütunun ardına saklanmış vaziyette oturuyor. Bizi içeri almıyorlar.” Kanal, haberi “Son Dakika: Sürpriz Buluşma” diye duyurmuş. Restoran çıkışında bir emekli müsteşar, “Evet, gördüm içerde” demiş. Spiker, Adalet Bakanı’nı göreve çağırmış. * * * Oysa savcı Nadi Türkaslan o sırada evde... Eş dostun uyarısı üzerine Ülke TV’yi açıyor. Kendisinin evde değil, dışarıda yemekte olduğunu öğreniyor(!) Ülke TV restoranda kendisini ararken, o da Ülke TV santralını arıyor. Çıkan görevliye diyor ki: “-Ben restoranda değil, evimdeyim. Yayına bağlayın, düzelteyim.” “-Senin olduğunu ne bilelim.” “-Restorandakinin ben olduğumu nereden biliyorsunuz?” “-Kusura bakmayın, bağlayamayız.” * * * Bir süre sonra da savcı sanılan kişi çıkıyor kapıdanÖ Flaşlar patlarken, “Ben Emine Ülke Tarhan’ın eşi Umur Tarhan’ım” diyor. Bunun üzerine haber yayından kaldırılıyor. İzlediğim açıklama, 32 dakika süren o yayının tekzibiymiş meğer... Asıl önemli detay şu: Ülke TV’nin sahibi, haberdeki savcının soruşturduğu Deniz Feneri davasının 1 numaralı sanığı... * * * Tabii o savcı, artık Deniz Feneri’nin savcısı değil. Bu takip onu devirmeye yetmeyince, iş “yukarıdan” halledildi. Fener’i fazla kurcalayan savcılar önce görevden alındı. Ardından Hâkimler Savcılar Yüksek Kurulu’nun ibretlik bir kararıyla haklarında soruşturma açıldı. Deniz Feneri soruşturması 4 yıldır tamamlanamamıştı, ama savcıların kovuşturması 3 ayda bitirildi. İtiraz sonucu bile beklenmeden, Türkaslan hakkında 11 yıla kadar hapis istemiyle dava açıldı. Tam “ileri demokratik bir uygulama”yla, Deniz Feneri sanıkları salıverilirken, savcıları sanık oldu. Bu, hem yürütmenin yargıya müdahalesi, hem Fener’cilerin intikam hamlesiydi. Tabii bundan sonra böyle işlere kalkışacak savcılara da “Dokunan yanar” mesajıydı. * * * Ama bu hesabın ters tepme ihtimali büyük. Çünkü Ankara Adliyesi’nin koridorlarını arşınlayanlar, son birkaç gündür “sanık savcılar”a destek ziyaretçisi ve telefonu yağdığını görüyorlar. Birçok baro “Biz yüzlerce üyemizle savunmanızı üstlenmeye hazırız” diye arıyor. Sincan’da iddianame kabul edilirse, Deniz Feneri’nin hiç konuşmayan eski savcıları, sanık olarak ilk kez konuşacak. Deniz Feneri soruşturmasında başlarından geçenleri, yapılan müdahaleleri, belki de eldeki belgeleri anlatacaklar. Kapatılmaya çalışılan ve yeni savcılarca bekletilen ünlü dosya, fiilen orada açılmış olacak. Savcılık makamı yer değiştirecek: İlk kez bir savcı, iddialarını sanık sandalyesinden dillendirecek. Canlı yayın araçları, restorana değil, Sincan’a yollansın: Ava giden avlanabilir.",https://www.milliyet.com.tr/yazarlar/can-dundar/deniz-feneri-nde-ava-giden-avlanabilir-1496792
Can Dündar,Din dersi de kaldırılsın o zaman,28 Ocak 2012,"Tabii talebenin çoğu, muhtemelen milli güvenlik dersi yerine kimya ya da fiziğin kaldırılmasını isterdi. Ne de olsa milli güvenlik, kolayından geçilen, tam notun neredeyse garanti olduğu, ortalamayı yükselten bir dersti. O açıdan kaldırılması, sınıflarda yeterince destek bulmamış olabilir. Lakin bir yandan da bazı disiplinli askerlerin elinde bu dersin bir militarizm tahsiline dönüştüğü sır değil. Dolayısıyla kararı alanları tebrik ederken milli güvenlik yerine mesela “sivil toplumun önemi” gibi bir dersi tercih ve tavsiye ederiz. Belki bu sayede okullarda “Hazır ol!”dan “Rahat”a geçeriz. * * * Yalnız mesele çocukları ideolojik eğitimden kurtarmak ise, sıradaki hedefin zorunlu din dersleri olması gerekmez mi? Şimdi bazı talebeler (beden eğitimi ve inkılâp tarihini gündeme getirenlerden sonra), din derslerini işaret etmeme kızıp “Nee? Onu da mı? Hiç beleş geçeceğimiz ders kalmayacak mı?” diye kızıyor olabilir. Ancak zorunlu din dersinin, nicedir sorunlu din dersi halini aldığı da bir gerçek... Milli güvenlik dersi, sadece bir dönem Nazi Almanyası’nda ve Sovyetler Birliği’nde denenmiş. Din derslerinde de benzer bir durum var. Avrupa Konseyi’ne üye 47 ülkeden sadece 5’inde zorunlu din dersi... Çoğunda seçmeli... Bizde seçmeli olması da zor. Malum; “mahalle baskısı...” Bu devirde, din dersine girmeyen bir çocuğa pek iyi gözle bakılmayabilir. * * * Aslında din dersleri, sanıldığının aksine CHP’nin icadıdır. 1935-1948 arası okullarda din dersi yoktu. Biraz yaklaşan seçimlerin telaşı, biraz da irticaa karşı dini doğru öğretme kaygısıyla İnönü hükümeti, ilkokul 3. sınıftan itibaren din dersleri koydu. 12 Eylül’de bu derslerin zorunlu hale getirilmesiyle dinin tırmanışına biraz daha ivme kazandırıldı. “Din” derken elbette “İslam”ı kastediyoruz; bu derslerde dünya dinlerinin, farklı mezheplerin, değişik inançlara saygının öğretilmesini beklemek, milli güvenlik dersinden vicdani ret eğitimi beklemek kadar safdillik olurdu. Nitekim Avrupa İnsan Hakları Mahkemesi, Alevilerin şikâyeti üzerine din derslerinde Sünni İslam pratikleri öğretildiğini tescilledi ve “dersler çoğulcu, eleştirel, nesnel bir nitelik taşımıyor” dedi. Bu karardan sonra din dersi kitaplarında bazı tadilatlar yapıldı; ama şikâyetler dinmedi. * * * Diyorlar ki: “Milli güvenlik dersleri, hedeflenen demokratik eğitim ile çelişiyordu.” Doğru... Ama ne yazık ki çoğu zaman din dersleri de modern biyoloji eğitimiyle çelişiyor. Bu müfredat ve onu uygulayan çoğu din hocası, tartışan, sorgulayan, özgür düşünceli, demokrat bireyler yetiştirilmesine mani oluyor. Hıristiyan ve Musevi çocukların din derslerinden muaf tutulması, ayrımcılığı okullara sokuyor. Zaten “zorunlu” ifadesi, “Dinde zorlama olmaz” hükmüyle çelişiyor. Mademki, 12 Eylül’ün izlerini silmeye çalışıyoruz, onun en ünlü eserlerinden “zorunlu din dersleri”ni de silinecek izler listesine katmamız gerekmez mi?",https://www.milliyet.com.tr/yazarlar/can-dundar/din-dersi-de-kaldirilsin-o-zaman-1494773
Can Dündar,Merve Kavakçı’nın evi basıldığında kıyamet koparmışlardı,14 Ocak 2012,"Başbakan’ın “Buyursun dağa gitsin” uyarısının ardından polisin Leyla Zana’nın evini basması zorbalıktır. 12 yıl önce de DGM savcısı, Fazilet Partisi Milletvekili Merve Kavakçı’nın evini basmaya kalkışmıştı. O zaman da, merkez medyadan alkış sesleri yükselirken şiddetle karşı çıkmış, “Geceyarısı eşkıya kovalar gibi kapıya dayanıp zorbaca haneye girmeye kalkışan savcıyı” eleştiren bir yazı yazmıştım. Faziletçiler henüz mağdur cephedeydiler. Hemen Kavakçı’nın evine koşmuş, savcının, dokunulmazlığı olan bir milletvekilinin evini basarak bizi dünyaya rezil ettiğini söylemişlerdi. Parti yöneticisi Bülent Arınç “Bu, partimiz aleyhine tertiplenmiş bir komplodur” demiş, Meclis Başkanı’ndan özür dilemesini istemişti. Arınç bugün Başbakan Yardımcısı... BDP, Meclis’ten özür bekleyen tarafta... AKP ise, dokunulmazlığı olan Leyla Zana’nın evinin basılmasını -kınamak şöyle dursun- emreden pozisyonda... * * * Aslında bir milletvekilinin evinin basılmasına karşı değiller. Karşı oldukları, kendi evlerinin basılması... Aslında parti kapatmaya da karşı değiller. Karşı oldukları, kendi partilerinin kapatılması... Yargıyı artık kendi partilerini kapatamayacak şekle sokar sokmaz, BDP’nin kapatılması için polise, yargıya yol gösteren demeçler vermeye koyuldular. Onlar da mesajı aldı ve ev baskınlarına, tutuklamalara başladı. * * * Aslında tutuklu yargılamaya, tutukluluk sürelerinin uzunluğuna karşı değiller; kendileri tutuklu olmadığı sürece... Aslında DGM’lere de karşı değillerdi; DGM’leri kontrol edememekten dertliydiler. Nitekim DGM’ler kapatılıp yerine hükümet kontrolünde özel yetkili sivil DGM’ler kurdular. Yargı bağımsızlığından da yana değillerdi; yargının kendilerinden bağımsız olmasından rahatsızlardı. Yargı teslim oldu; mesele halloldu. * * * Aslında askerin siyasete müdahalesine karşı değiller; askerin kendileri aleyhine siyasete müdahalesine karşılar. Öyle olsa Genelkurmay Başkanı “Kürtçe eğitim olmaz” dediğinde, “Paşam, siz bu işlere girmeyin” derlerdi. Demediler. Aslında Kürt sorunda askeri çözüme karşı değiller. Karşı oldukları, savaşırken askerin güç kazanmasıydı. Genelkurmay’ı ekarte eder etmez, Kürt çözümünde baskı yöntemlerine geri döndüler. Dersim’den dolayı özür dilerken dertleri, Kılıçdaroğlu’nu köşeye sıkıştırmaktı. Gerçekten Dersim’in acısını çekiyor olsalar, Uludere katliamından sonra bölgeye gidip halktan özür dilerlerdi. Tersine, Genelkurmay’ı tebrik ettiler. * * * Kendi okudukları şiirin yargılanmasına karşılar, ama piyasaya çıkmamış bir kitabın suç unsuru sayılmasına itirazları yok. Basında tekelleşmeden değil, tekelin kendileri tarafından kurulmamış olmasından şikayetçiler. Nitekim o tekeli kırıp kendi tekellerini kurmaya başlayınca rahatladılar; o konu kapandı. * * * Hasılı dün kendilerine yapılmasından şikayet ettikleri ne varsa bugün rakiplerine yapmaktalar. Muhalefetteyken “Adalet istiyoruz” diye diye karşı çıktıkları her konuda çifte standart uygulamaktalar. “Adaletle Kandırma Partisi...”",https://www.milliyet.com.tr/yazarlar/can-dundar/merve-kavakci-nin-evi-basildiginda-kiyamet-koparmislardi-1488659
Can Dündar,“Biz bu yalanla mutluyuz Behzat!”,24 Ocak 2012,"“Behzat Ç.” yine döktürdü pazar gecesi... Travesti cinayetlerindeki polis parmağını ortaya seren Behzat, travestilerden aldığı teşekkür karanfilini sevdalısı savcı Esra’ya verdi. Esra, “Derken karanfil elden ele...” diye mırıldandı. Biz Edip Cansever’ler de bu küçük mesajdaki karanfili ekrandan alıp yanımızdakine verdik: “Sen o karanfile eğilimlisin, alıp sana veriyorum işte/ Sen de bir başkasına veriyorsun daha güzel/ O başkası yok mu, bir yanındakine veriyor/ Derken karanfil elden ele...” * * * Behzat eve döndüğünde, ayrıldığı karısı sofra hazırlıyordu. Kafayı hafif sıyırmış, hâlâ evli olduklarına inanıyordu. Üstelik evdeki Şule’yi kendi kızı sanıyordu. Şule de bu oyunu bozmuyor, kızıymış gibi davranıyordu. Behzat “Ne oluyor” diye çıkıştığında Şule, boynunu büktü ve: “Biz bu yalanla mutluyuz Behzat” dedi. * * * Acaba kaç birlikteliğin zehirli çimentosunu deşifre ediyor bu cümle? Kaç yalana göz yumuşu itiraf ediyor? Kim bilir kaç mutluluk, yalandan bacaklar üzerinde yürüyor? * * * Vatan’da okudunuz mu: Bir firma, “çıplak gösteren gözlük” vaadiyle ilan vermiş gazeteye... Yüzlerce kişi para yatırmış. Gözlükler fason çıkınca sadece bir müşteri kızıp “Çıplak göstermiyor bu” şikâyetiyle polise başvurmuş. Diğerleri? Belki de şu anda “Biz bu yalanla mutluyuz” diye pembe gözlüklerle etrafı kesiyorlar. * * * İngiliz Independent gazetesi, “Türkiye aşırı kendine güvenin kurbanı olabilir. Yunanistan gibi balonu patlayabilir” diyor. Aldırmıyoruz. “Ekonomimize bir şey olmaz” yalanıyla mutluyuz çünkü... İçerde 100 gazeteci varken Hükümet, “İfade özgürlüğünün en ileri olduğu dönemi yaşıyoruz” diyebiliyor. Marmara gemisinde İsrail komandolarınca öldürülen vatandaşları için özür ve tazminat talep ederken, Uludere’de Türk uçaklarınca öldürülen vatandaşlarını görmezden gelebiliyor. Fransa’ya tepki efelenmesiyle geri çağırdığı büyükelçiyi, sessizce geri gönderebiliyor. “Derken gözlük elden ele...”, Hükümet’e sempati artıyor. Ve anketlerde “Mutlu musunuz?” diye sorulunca halkımız “Mutluyuz” diye haykırıyor: “Biz mutluyuz, bu yalanlarla...” * * * Dizinin son sahnesini anlatarak bitireyim: Behzat, evdeki mutluluk oyununa katılmak üzere sofraya oturdu. Yemek niyetine getirilen kuru ekmeği gülümseyerek yedi. Yerken midesi bulandı. Ve sofraya kustu. Bakan ne zaman hesap soracak? Agos gazetesi Milli Eğitim Bakanlığı’nın filtresine takıldı. Bu haber olunca Türk Telekom, “Bakanlığın kategorilerine göre otomatik olarak engelleniyordu. Düzelttirdik” açıklamasını yaptı. “Kişisel web sitelerinin de otomatikman engellendiği”ni hatırlattı. Bunun doğru olmadığını daha önce yazmıştım. Evet, benimki dâhil bazı kişisel siteler engelleniyor. Ama mesela Milli Eğitim Bakanı’nın, Cübbeli Ahmet Hoca’nın, Fetullah Gülen’in kişisel sitelerine erişim serbest... Bunu yazınca Milli Eğitim Bakanı araştırma sözü vermiş, “Kasıt varsa hesap sorarım” demişti. Aradan 6 hafta geçti. Dün akşama kadar okullarda durum hâlâ aynıydı: Bakana erişmek serbest, bize erişmek yasak.",https://www.milliyet.com.tr/yazarlar/can-dundar/biz-bu-yalanla-mutluyuz-behzat-1492778
Can Dündar,Hrant’ın başardığı...,21 Ocak 2012,"Birkaç anekdot paylaşacağım. İlki 1922 yılından... Milli Mücadele aleyhine yazılarıyla tanınan gazeteci Ali Kemal, yakalandıktan sonra 1. Ordu Kumandanı Sakallı Nurettin Paşa’nın huzuruna çıkarılır. Paşa, Ali Kemal’i görünce bağırır: “’Artin Kemal’ denilen herif sen misin?” Şaşırır Ali Kemal... Şu karşılığı verir: “-Paşam, beni öldürünüz, fakat hakaret etmeyiniz.” Burada “Artin”, “hain” anlamında kullanmıştır. * * * Şimdi yarım asır ileri gidelim. 18 Ocak 1971 tarihli Cumhuriyet gazetesinde, Deniz Gezmiş’e babasının yazdığı bir açık mektup yayımlanır. Deniz o sıralar banka soygunundan aranmaktadır. Babası Cemil Gezmiş, bir mektupla oğluna “Teslim ol” çağrısı yapar. Mektuptan bir bölüm şöyledir: “Oğlum Deniz, (...) Sana ‘Ermeni’ demişler. Sen de ‘İt ürür, kervan yürür’ demiş geçmişsin. Sen bilir misin ki Gezmişoğulları 1. Dünya Savaşı’nda 16 şehit vermiş bir ailedir. Babanın 3 dayısı Erzurum’un geri alınmasında Ermeniler tarafından şehit edilmişti. İşte sen, bu biçim Ermeni’sin.” Burada “Ermeni”, “soyguncu” anlamında kullanılmıştır. * * * Çeyrek asır daha gidelim: 1997 yılı... İçişleri Bakanı Meral Akşener, PKK liderinden söz ederken, sonradan özür dileyeceği şu sıfatı kullanır: “Ermeni dölü Abdullah Öcalan...” Burada “Ermeni”, “terörist” anlamında kullanılmıştır. * * * Bakmayın yetkililerin “Osmanlı’da Ermeniler bakanlık bile yapmıştı” savunmasına... “Niye şimdi Ermeni memur bile yok” diye sorarlar adama... “Ermeni” kelimesi yıllar yılı -sadece resmi jargonda da değil- “Mademki Ermenisin...” tekerlemeli çocuk ağızlarında bile hakaret niyetine kullanıldı. Bir toplumun dili, atasözü, argosu, onun önyargılarını ele verir. “Ermenilik” böyleydi. * * * Ta ki Hrant’a kadar... Hrant Dink, böylesi bir nefret söylemiyle yetiştirilmiş Türk toplumunu, günün birinde “Hepimiz Ermeniyiz” diye bağırarak yürütebilmiş adamdır. Dikkat edin; bir küskünlükten filan değil, dile vurmuş asırlık bir kindarlıktan bahsediyorum. Bir nehrin yatağını değiştirmek kadar zordur, bir toplumun hasım dilini değiştirmek... Hrant, tek kişilik bir set gibi bu önyargının önünde durdu. Öyle can adamdı ki, toplum ona ve sokakta yatan bedenine baktıkça asırlık husumetinden utanç duydu. Belki o yüzden nefretten beslenenlerin hedefi oldu. Ama yine o yüzden ölümü böyle büyük bir tepki doğurdu. * * * Evet, mahkemenin kararı canımızı yaktı; ama zaten artık oralardan bir şey beklemiyorduk. Önemli olan vicdanlardaki sızlamaydı; doğrusu bu kadarını da beklemiyorduk. Hukuk bugün böyle der, yarın hava dönünce başkasının borusunu üfler. Ama toplumlar transatlantikler gibi ağır manevra yapar, zor tavır değiştirirler. Hrant, bu toplumu “öteki”yle barıştırmayı başardı. Evet, ölümü bize çok pahalıya mal oldu; ama sonunda onunla birlikte gömülen, asırlık bir kin oldu. Katillerinin yavan gülümsemesi boşuna... Hrant’ı vurarak, nihayette onun amacına hizmet ettiler. Bize, “Hepimiz Hrant’ız, hepimiz Ermeniyiz” dedirttiler.",https://www.milliyet.com.tr/yazarlar/can-dundar/hrant-in-basardigi-1491681
Can Dündar,Porno kliplerine karşı edepli diziler,17 Ocak 2012,"Ziynet Sali: “Bize Yeter”. Teoman: ”Tek Başına Dans”. Bengü: “Saat Üç”. Murat Dalkılıç: “Merhaba, Merhaba”. Berksan: “Beni Seviyor”. Murat Boz: “Geri Dönüş Olsa”... Yasak merak getirir ya; RTÜK, Kral TV’ye bu klipler için uyarı cezası verince, oturup hepsini izledim. Sonuç? “Aman oğlum görmesin, cinsel sapkın olur” paniğine girmedim. O kuşağın, yabancı kanallarda çok daha cesur klipler izlediğine şahidim. Kaldı ki anılan kliplerin çoğu gayet estetikti. RTÜK aynı kanıda değil... Kliplerden daha pornografik ayrıntılarla kaleme alınmış bir gerekçelendirme yazısıyla bunların “pornografi sınırına dayanmış cinsellik” içerdiğini söyledi ve “Gençlere izletmeyin, yoksa cezayı yersiniz” dedi. Aynı RTÜK, gençlik dizisi MUCK’ta “külotlu çorap, mayo, tayt giymiş kızların, müstehcenlik çağrıştıran figürlerle yaptığı danslarla gençlerin ahlaki gelişimini zedelediği” gerekçesiyle Show TV’yi de cezalandırdı. * * * Geçen günkü bir sohbetimizde Beren Saat, kendi ergenlik çağında gece ekrana gelen “Tutti Frutti”leri hatırlattı. Hakikaten; çok değil, 15-20 yıl önce, popüler kanallarda meraklısına kırmızı noktalı şovlar yayınlanıyordu. Kanallar kapanmıyor, seyirci ayaklanmıyordu. Beğenmeyen seyretmiyordu. Bugün bir öpüşme bile “Vurun kahpeye” telaşı yaratıyor. Neden? Son 10 yılda muhafazakâr bir bulut, toplumun üstüne çöreklendi de ondan... Buna ister tutuculuk deyin, ister taşralılık; ama kızların etek boyundan, içkili restoranların sokak masalarına, roman içeriklerinden, dizilerin “aile değerlerine uygunluğuna” kadar çok geniş bir yelpazede kendini hissettiren bir iklim bu... Kentli yaşam tarzı, bağnaz bir kuşatmaya alınıyor. Modernizmin genişlettiği özgürlük sınırları giderek daraltılıyor. * * * Küçük bir uyarı yapayım: Yakında TV dizileri çok daha “örfümüze uygun” olacak. Son rating operasyonu sonrası hazırlanan yeni oluşumda, seyircinin tercihlerini ölçmek üzere seçilen denek grubunun yapısı değiştiriliyor. Daha önce AGB, “kentsel Türkiye’nin” neyi izlediğini ölçüyor ve reklamverene, “İşte sizin müşteriniz bunlar” diyordu. Bu yüzden de yapımların çoğuna, asıl tüketici kitlelerin yaşadığı kentlerin ve yani “Beyaz Türkler”in beğenileri hâkim oluyordu. Şimdi, (belki sistemin taşrada yeni tüketici kitleler yaratma iştahından, belki muhafazakâr kanalların pastadan pay kapma ısrarından), bu ölçüme 20 bin nüfus altı kırsal kesim dahil ediliyor. Yani kültürel veri tabanı değişiyor. Daha önce “müşteri” sayılmayan kitleler tabloya giriyor. Daha dar ve kentli bir seyirci grubu yerine, Türkiye genelinin beğenileri ekrana hâkim olacak. Ege, Akdeniz, Karadeniz karşısında, İç Anadolu’nun, Doğu ve Güneydoğu’nun ağırlığı artacak. Ekranın rengini, sosyo-ekonomik statüsü daha düşük ve daha erkek ağırlıklı bir kitle belirleyecek. Belki daha gerçekçi bir yansıtma... Ama sonuç, kentli beğenilere dönük yayın yapan kanalların inişe geçmesi, yüzünü köye çevirmiş olanların reklam gelirini artırması olacak. Kaçınılmaz olarak taşra dizileri artacak. Öpüşmeler azalacak. Zamanla RTÜK’ün sopasına da gerek kalmayacak. Demedi demeyin.",https://www.milliyet.com.tr/yazarlar/can-dundar/porno-kliplerine-karsi-edepli-diziler-1489856
Can Dündar,Ne derini? Bildiğin devlet!,19 Ocak 2012,"Ankara Sanat Tiyatrosu’nda Aziz Nesin’in “Zübük”ünü izledim. Bir yerinde diyordu ki usta: “Böyle bir rezalete, devletten başka kimse cesaret edemez.” Tam Hrant Dink cinayeti için söylenmiş söz... Hem derin merin de değil buradaki; bildiğin devlet... Emniyeti, vilayeti, çetesi, istihbaratı, jandarması el ele ortak bir suç işlediler ve göz göre göre üzerini örttüler. Hrant’a son kurşunu da mahkeme sıktı. * * * Aynı bildiriye imza atanlardan, başına poşu takanlardan, bir köşede laflayanlardan, evinde kitap yazanlardan kanlı canlı örgütler icat eden yargı, bunca ipucunun “Her şeyi birlikte tezgâhlayıp yapmışlar”a kanıt oluşturduğu Dink davasında örgüt bulamadı, öyle mi? Zekâmıza hakaret! “Dink’in öldürüleceğini Trabzon polisi biliyordu. İstanbul polisi biliyordu. Emniyet İstihbarat Dairesi Başkanlığı, Milli İstihbarat Teşkilatı, Jandarma biliyordu” diyen Nedim Şener “Ergenekon üyesi”... ...cinayeti hazırlayanlar, göz yumanlar, kışkırtanlar, işleyenler, örtbas edenler örgüt değil öyle mi? Adalete ihanet! * * * Bugün Hrant’ın katledilişinin 5. yıldönümü... Saat 13.00’te Taksim’den yürüyüş var. Bu kez sadece “Hrant’ın arkadaşları” değil, hukukun ayaklar altında çiğnenmesine isyan edenler de yürüyecek ve “Bu dava böyle bitmez” diyecek. Hoş, bu devletten adalet bekleyen kaldı mı bilmem. Belki de artık, (vicdan sahibi yargıçların baskılara isyan edip cübbelerini atacağı güne kadar) adaletin tecellisini beklemek yerine kendi iddianamelerimizi yazmanın zamanıdır. Yazılarını, demeçlerini beğenmedikleri Hrant’ı, devletin siyasi cinayet geleneğinin yeni hedefi olarak seçen Ergenekoncu askerleri, sivilleri, Köşesinden, manşetinden onu hedef gösteren gazetecileri, Makamına çağırıp tehdit eden istihbaratçıları, Suçluları istihbarat elemanı diye işe alan polisleri, Katillere görev paylaştıran terörle mücadelecileri, Cinayeti bildiği halde haber vermeyen emniyetçileri, Hrant’ı koruması gerektiği halde korumayan yetkilileri, Daha ilk günden “Burada siyasi boyut, örgüt bağlantısı yok. Çocuklar milliyetçi duygularla yapmış” diyen polis şeflerini, Katillerle kahraman pozunda fotoğraf çektirenleri, Onlara türkülerle övgüler düzenleri, İstenen belgeleri yollamayarak, kayıtları silerek, bilgi gizleyerek katillere kol kanat gerenleri, Devletin suçunu örtmek için mahkemeyi alet edenleri, Ve elbette Dink ailesinin avukatı Fethiye Çetin’in deyişiyle- “dün kendilerini ötekileştirenlerle bugün ittifak kuran” ve bu ittifakın sonunda kaybedeceği kesin olan bugünün muktedirlerini, bütün kanıtlarıyla suçlamalı, belki gıyaplarında kurulacak bir vicdan mahkemesinde yargılamalı, isim isim dünya huzurunda yaftalamalı ve topyekün mahkûmiyetlerine kadar peşlerini bırakmamalıyız. * * * Son soru: “Bugüne bak, dünü anla” diyen Hrant’ın gözlüğüyle bakarsak, bu devletin cinayet işlemedeki cüretini ve cinayet gizlemedeki maharetini gördükten sonra, 1915 için söylediklerine inanabilir miyiz? Dünyayı “Bu devlet suç işlemez”e ikna edebilir miyiz?",https://www.milliyet.com.tr/yazarlar/can-dundar/ne-derini-bildigin-devlet-1490693
Can Dündar,"Yüzde 50 oy, meşruiyet sağlar mı?",12 Ocak 2012,"Başbakan’ın sağlığının iyiye gittiğini, üslubunun normalleşmesinden anlıyoruz. Nihayet yeniden esip gürlemeye başladı da hakkında haftalardır dolaşan spekülasyonlar boşa çıktı. Erdoğan iki haftadır grup konuşmasında, aldıkları yüzde 50 oya değiniyor. Geçen hafta “Ben eli silahlılardan korkmadım, Kasımpaşalı Erdoğan’dan mı korkacağım” diyen Mehmet Baransu’ya cevabı şuydu: “Eğer bu ülke yüzde 50 bize oyunu verdiyse, ondan sen gocun. Herhalde bu yüzde 50’den daha akıllı değilsin.” Bu düşük cümlede, AKP’ye oy vermeyen yüzde 50’nin aklı da sorgulanıyordu. Baransu, derhal kendisinin de AKP’ye oy veren (=“akıllı”) yüzde 50 içinde olduğunu belirterek özür diledi. Başbakan bu salı grubunda BDP’ye yüklenirken de, “Yüzde 50 oy almış bir iktidarın meşruiyeti olmadığını söylemek, milli iradeye saygısızlıktır, şuursuzluktur” dedi. * * * Önce şunu belirtelim: İktidarlar meşruiyetini (yalnızca) milli iradeden almaz; adaletle hükmetmesinden, demokrasi karnesinden, insan hakları sicilinden, muhalefete tahammül kapasitesinden de alır. Hukuk tanımayan, özgürlüklere saygı duymayan, çoğunluk gücünü azınlıktakine baskı için kullanan bir iktidar, hangi yüzdeyle seçilmiş olursa olsun meşru kabul edilemez. Sizin yüzde 50’niz ne ki; aynı halk, 12 Eylül Anayasası’nı yüzde 91’le kabul etti. 12 Eylül’ü meşru sayabilir miyiz? “Yüzde 91 oy almış olsa da tarih nezdinde gayrimeşrudur” dersek “şuursuzluk” mu ederiz? O halk, 1982 referandumunda “tencereyi pisleten eski siyasetçileri yasaklayalım” dedi. Aradan 5 yıl geçti; yine referandumda, o eski siyasetçilere koyduğu yasağın kaldırılmasına karar verdi. 30 yıl sonra da “Eskiden beğenmiştim, ama o anayasa kötüymüş, değiştirelim. Yapanlar da yargılansın” diye oy verdi. * * * Tamam, halkı baş tacı edelim. Ama örgütsüz halkın, çoğu kez gündelik çıkarına göre hareket eden, bilinçsiz bir topluluktan ibaret olduğunu, yeri geldiğinde despotizme alkış tuttuğunu da bilelim. Her siyasi adım meşruiyetini halk onayından alacak olsa, ne cumhuriyet meşru olurdu, ne laiklik... Ne idam cezası ortadan kalkabilirdi, ne düşünce suçu... Bu halk, 10 sene omzunda taşıdığı Menderes’in idamını sessizce izleyip sonra özür dileyerek anıt mezarını dikmedi mi? Bu halk, “Tarih sahnesinden silinsin” diye oy verdiği Demirel’i 11 yıl sonra başbakanlığa getirmedi mi? Bu halk, “Siyaset yapması yasaklansın” deyip emekli ettiği Ecevit’i 17 yıl sonra hükümetin başına geçirmedi mi? Dün yere göğe koyamadığı Kenan Evren’in bugün yargılanması için oy veren de aynı halk değil mi? * * * Unutmayalım ki Evren’in arkasında da “Yaşa paşam, ez hepsini” diyen yalaka yazarlar, emirle harekete geçen savcılar, yargıçlar, baskı yasalarını tartışmasız onaylayan mebuslardan koca bir koro vardı. Bugün onlar da suç ortağı sayılıyor. Kıssadan hisse: Halka ve verdiği oya şükredin, ama çok da güvenmeyin. Bugün oy verip sizi hararetle alkışlayanların yarın ne yapacağı belli olmaz. En iyisi, egolar şiştikçe tarih okumak ve “Mağrur olma padişahım, senden büyük Allah var” sözünü çerçeveletip başucuna asmaktır.",https://www.milliyet.com.tr/yazarlar/can-dundar/yuzde-50-oy-mesruiyet-saglar-mi-1487628
Can Dündar,Lefter teybi kapattırdı ve “Bunları yazma” dedi,15 Ocak 2012,"Düşünün: 17 yaşındasınız. Bir gün çevrenizdeki akrabalara birer ikişer anormal vergi cezaları bindirildiğini görüyorsunuz. Ödeyemeyenler toplama kamplarına gönderiliyor. Orada taş ocaklarında çalıştırılıyor. Ne yaparsınız? Lefter bunu yaşamıştı 17 yaşında... Ne mi yaptı? Gönüllü olarak askere yazıldı. * * * İçinde bir eziklik duygusu kalmış mıdır? Ölümünden bir yıl önce onun belgeselini yapan Nebil Özgentürk’e sordum bunu... Kamera arkasından bir anı anlattı. Bu bahis açılınca 87 yaşındaki Lefter, “Şu kamerayı kapat hele evlat” demiş. Kameranın kapalı olduğundan emin olunca da Nebil’in kulağına eğilip, “Babama da çok çektirdiler. O, yoksulluğu sayesinde sürgüne gitmekten kurtuldu, ama bütün akrabalarım Türkiye’yi terk etmek zorunda kaldı” demiş. Asıl acı olan, Lefter gibi bir efsanenin, Varlık Vergisi faciasından 70 yıl sonra, 87 yaşındayken bile, bu kadarcık bir serzenişi kamera karşısında söyleyememesiydi. * * * Onu ve Türkiye’yi anlamak için bir başka anekdot: 50’li yıllar... Lefter artık sadece Türkiye’de değil, dünyada “futbolun ordinaryüsü” haline gelmiş. “Ver Lefter’e/yaz deftere” tekerlemesi dillere yerleşmiş. Dünya karması Florentina’da oynarken tribünleri “Türko Türko” diye inletmiş. Milli formayı giyip Yunanistan’a gol atmış... İşte o Lefter’e 1955’te hayatının en büyük acısını yaşattık. 6-7 Eylül’de Büyükada’daki evini basan çapulcular taşlayıp “Vurun şu gâvura” diye bağırdılar. Lefter sabaha dek elde silah kapıda bekledi. Siz olsanız ne yapardınız? * * * “Ne yapmış” diye sordum Nebil’e... Yine kapattırmış kamerayı... Sadece “Günlerce ağladım” demiş. Ayrıntılara girmeye çekinmiş. Ama Türkiye, o gaddar çapulculardan ibaret değil tabii... Bir de güzel yüzü var bu ülkenin... Lefter’in evinin basıldığını duyan Fenerbahçeliler hemen Kartal’dan motorlara binip Ada’ya koşturmuşlar. Lefter’in evinin önüne barikat kurmuşlar. “Sana bunu kim yaptıysa söyle, haddini bildirelim” diye isim sormuşlar. Hepsini isim isim tanıdığı halde kimseyi ihbar etmemiş Lefter... Şikâyetçi de olmamış. Fenerbahçelilerin verdiği o destekten güç bulmuş. “Her toplumda olur böyle şeyler” demiş, susmuş. * * * Şimdi onun ardından sıralanan cömert övgüleri dinledikçe bunlar geliyor aklıma... Dün onu statta alkışlayanlar, bugün ardından iltifat yağdıranlar arasında ailesini sürgüne yollayanların, evini taşa tutanların çocuklarının, torunlarının da olduğunu düşünüyorum. Bunca özrün gündeme geldiği çağımızda, Türkiye’nin gelmiş geçmiş en büyük futbolcusundan bir özrü bile esirgemiş olmamızdan dolayı üzülüyorum. Onun 87 yaşındayken ve ölüm döşeğindeyken bile başına gelenleri anlatırken -belki korkudan, belki memlekete zarar vermemek için- kamera kapattırmasından, eleştirmeyip yutkunmasından dersler çıkarıyorum. Onu saygıyla anıyorum.",https://www.milliyet.com.tr/yazarlar/can-dundar/lefter-teybi-kapattirdi-ve-bunlari-yazma-dedi-1489026
Can Dündar,Başbakan’ın geciken kanser açıklaması,22 Ocak 2012,"Bir yerde Başbakan’a hak veriyorum: Ben de olsam, sağlık meselelerimin âlemin diline düşmesini, uluorta tartışılmasını istemezdim. “Hasta mahremiyeti”, bugün insanlığın temel haklarından biri olarak kabul ediliyor. Kimsenin bunu ihlal etmeye hakkı yok. Ama öte yandan bir siyasetçiyseniz, hele de ülkenin kaderine tek başına hükmeden bir başbakansanız, ne yazık ki o beden sizin olmaktan çıkıyor; sağlık durumunuz, pazardaki adamın cebini, iç ve dış politikanın seyrini, ülkenin geleceğini etkiliyor. O yüzden de herkesin ilgi alanına giriyor. * * * Bu durumla baş etmenin en iyi yolu şeffaflık politikasıydı. Başbakan’ın samimiyetle ortaya çıkıp sağlık durumunu açıkça kamuoyuyla paylaşmasıydı. Öyle yapmadı. Bu konuda sonuna kadar, ısrarla sustu. Tam bir ketumiyet politikası uygulayarak yakın çevresini, basın danışmanlarını da susturdu. “Böyle olmaz. Beyaz Saray, Amerikan Başkanı için haftalık sağlık raporları yayınlıyor” diyenlere kulak asmadı. Sonuç ne oldu? İnternetle tirajını katlayan fısıltı gazetesi devreye girdi. Başbakan’ın yakın çevresine verdiği “Kimse bu konuda konuşmasın” talimatının inadına, kimse bu konudan başka bir şey konuşmaz oldu. * * * Sanki her evde, Başbakan’ın hastalığını tedavi eden birinin bir tanıdığı vardı. “Ameliyat eden doktor, bizim hala oğlunun hımsıymış. Ondan duymuş...”, “Hastanedeki hemşire kesin diye söylemiş...” tadında sürüp giden sohbetler hep kesin yargılarla bitiyordu. Yedi hafta aralıksız süren bu spekülasyonlardan sonra nihayet Mehmet Ali Birand, Başbakan’a gazetecilerin çoktan sormuş olması gereken, nedense soramadıkları soruyu sordu. O da “Kanser değilim. Bağırsaklarımda polip tespit edildi. Ama kanser çıkmadı” diyerek tartışmalara noktayı koydu. Birand da “Ben de kanser tedavisi gören, kemoterapi olan bir insanım. Bunun insanı nasıl sarstığını çok iyi bilirim. Birine bakınca kolaylıkla kemoterapi görüp görmediğini anlarım. Baktım, anladım. Hayır, (Başbakan kemoterapi) görmüyor” diyerek bu açıklamaya kefil oldu. * * * Şimdi ilk soru Başbakan’a: İki kelimelik bu açıklamayı 7 hafta önce yapsa da bunca dedikoduya, onca tartışmaya baştan engel olsa daha iyi değil miydi? İkinci soru medyaya: Bülent Ecevit’in ne günahı vardı ki, her köşe başında kendisine sağlığı soruldu, hastane raporları elden ele gezdi, evinin içinde yaşanan en mahrem anları, insafsız köşe yazılarına konu oldu? Ve son soru kimi Erdoğan muhaliflerine: Oturduğunuz yerden bir liderin sağlığı üzerinden istikbal hesapları yapmaktansa, bir zahmet aksiyoner muhalefet etmeyi öğrenmenin daha geçerli bir yöntem olduğunu anladınız mı? Kıssadan bu hisselerle Başbakan’a sıhhatler dileyelim ve lütfen hastalığa dair yakışıksız geyik muhabbetini artık keselim.",https://www.milliyet.com.tr/yazarlar/can-dundar/basbakan-in-geciken-kanser-aciklamasi-1492037
Can Dündar,Ormanları kim yaktı?,29 Aralık 2011,"Mesut Yılmaz, 3 kelimeyle diplomatik skandal yarattı. Birgün’den Enver Aysever’e Susurluk Raporu’ndaki devlet sırlarından örnek verirken: “Yunanistan’a orman misillemesi gibi...” dedi. Yunanistan ayağa kalkınca sözlerini 3 gün sonra düzeltti: “Ben 90’lı yıllarda Türkiye’deki orman yangınlarının Yunan gizli teşkilatıyla ilişkisini kastettim.” * * * İnanmış görünelim. Biliyorsunuz, 3 Kasım 1996’daki Susurluk kazası ile derin devlet suçüstü yakalanınca, Başbakan Mesut Yılmaz, müsteşarı Kutlu Savaş’tan bir rapor hazırlamasını istemişti. Savaş 1997 raporuyla devleti saran kirli ilişkiler ağını ortaya serdi. Ancak raporun 12 sayfası, “devlet sırları”nı ifşa ettiği gerekçesiyle gizlendi. Tabii herkes de o sayfaları merak etti. “Açıklayın” taleplerine karşılık Yılmaz, “Açıklarsak bir daha devlet adına kimseye bir şey yaptıramayız” dedi. Devlet bu kadar utanılacak ne yaptırmıştı ki, açıklanamıyordu? * * * Tabii “Gökkubbe altında hiçbir şey gizli kalmaz” prensibi burada da işledi ve çok geçmeden sır sayfalar deşifre oldu. Bu sayfalarda derin devletin ASALA ve PKK’ya yönelik yurtdışı operasyonları, orman yakması, katilleri istihdam etmesi, yargısız infazlarıyla ilgili iddialar vardı. Raporda MİT de “saygın olmayan kişileri kullanmakla” suçlanıyordu. Sonraları Rıdvan Akar’la Ecevit’in arşivinde yaptığımız araştırmada MİT’in bu rapora cevap yazısını bulmuştuk. Orada “Açıklanması sıkıntı yaratabilecek hususlar” başlığı altında da “orman yangını” meselesi vardı: “Kim tarafından yapıldığı ve gerçek olup olmadığı bilinmemekle birlikte, Yunanistan Lamia Kampı’na saldırı, Yunanistan’da orman yangınları, Girit ve Rodos’ta turistik yerlerde patlamalar (...) gibi ‘devlet sırrı’ niteliğine havi hususların, iddia düzeyinde bile olsa raporda yer alması, söz konusu ülkelerce istismar edilebilecek, mütekabiliyet hakkı doğuracak hususlardandır.” * * * Yani “yangın işi” aslında sır olmaktan çıkmıştı. Ancak başbakan düzeyinde bir yetkilinin “ağzından kaçmış” olmasıyla diplomatik önem kazandı. İşin aslını Ankara’da pek çok yetkili biliyor: 90’larda Türkiye, PKK’nın Atina’da himaye görmesine kızgındı. Diplomasiyle sonuç alamıyordu. “Madem onlar bizim canımızı yakanları besliyor, biz de onların canını yakalım” diyen şahinler taraftar buldu. “Birbirinden habersiz” iki grup, aynı anda işbaşı yaptı. Özel Harekâtçılar yangın işine girdi. İstihbaratçılar ise bombalamaları üstlendi. “Görevleri tehlike”ydi ve “yakalanırlarsa devlet onları tanımayacak”tı. Yunan adalarında patlayan bombalar ve çıkan yangınların ardından Türkiye’de de “faili meçhul yangınlar” başladı. Bir süre sonra Yunan makamları, bazı Türk yetkilileri arayıp “ateşkes” istedi. Mesaj anlaşıldı. Yangınlar durdu. Atina’daki PKK himayesine de bir dönem için son verildi. * * * “Devlet sırrı”nın ne menem bir şey olduğunu, buradan bir kez daha öğreniyoruz. Tabii “örtülü ödenek”in ne işe yaradığını da... Evet, “her devletin böyle kirli sırları vardır”, ama yurttaşların da (Türk ya da Yunan) devletinin neye bulaştığını bilme ve hesap sorma hakkı vardır. “Devlet için” diye işe başlayanların, sonra kendi çıkarları için ne cinayetler işlediklerini, şimdilerde Ayhan Çarkın’ın itirafları ortaya koymuyor mu?",https://www.milliyet.com.tr/yazarlar/can-dundar/ormanlari-kim-yakti-1481661
Can Dündar,Saadet Apartmanı,08 Ocak 2012,"Gazetelerin bir “ikinci sayfa kadınları” var. Bir de “üçüncü sayfa kadınları...” İkinci sayfadakiler, başaranlar, özendiklerimiz; beğenilen kadınlar... Üçüncü sayfadakiler kaybedenlerimiz, üzüldüklerimiz; yenilen kadınlar... “Kurtuluş Son Durak” filminde, ikinci sayfanın kadınları, üçüncü sayfa kadınlarını oynuyor. Ve bu yer değişiminden, neşeli bir kara mizah doğuyor. * * * Bütün facia, “Saadet Apartmanı”nda yaşanıyor. Bazen adı “Tosun” olan bir deri bir kemik çocuklarla ya da “Taze” adlı yaşlı teyzelerle karşılaşırsınız ya... “Saadet” ismi de taşındığı bünyeyle çelişir kimi zaman... Kadıköy’de 23 yaşında bir kadın intihar etmişti önceki sene... Aslında intihar etmediği, koca dayağından öldüğü anlaşılmıştı sonradan... 2 yaşında bir kız bırakmıştı geride: Adı Saadet... Mezarda bir ana, hapiste bir babayla bu ismi ömür billah nasıl taşıyacağını düşünmüştüm o zaman... “Saadet”, bir halin değil, bir ümidin adıdır sanki... Addan ziyade, dilek taşıdır. * * * Anketlerde dünyanın sayılı mutlu toplumları arasında çıkıyoruz ya... Filmin senaristi Barış Pirhasan, “Saadet Apartmanı”nda hicvetmiş halimizi... Dışardan bakıldığında huzur yuvası izlenimi veren pembe panjurlu evlerin içine girmiş. Oradaki kesif mutsuzluğu teşhis etmiş. O evlerin itilip kakılan, “kullanılıp atılan” ve ancak yatıştırıcı haplarla ayakta duran kadınlarını sergilemiş. Şiddeti, horlanmayı, esareti kader belleyen, geceki dayaktan kalma yara izlerini, sabah yüzünden siyah nokta aldırırmış gibi sildiriveren bu kadınların bir “eylem” neticesi silkinişini ve “pembe dullar çetesi” haline geliverişini işlemiş. Nasıl Joseph Kesselring’in “Ahududu”sunda iki yaşlı kadın, evlerine gelenlerin yalnızlık acısını arsenik içirerek dindiriyorsa, bizim kadınlar da kendi acılarını, kasten olmasa da, benzer bir yöntemle dindiriyor. Ve onların “eyleminden”, baştan sona keyifle izlenen, finaliyle umut veren, ibretlik bir durum komedisi çıkıyor. * * * “Kurtuluş Son Durak”, kadına şiddet gibi ağır bir konuyu, dozunda bir mizahla sergilerken fonda da erkek dünyasındaki dayakçı-polis işbirliğini sergiliyor; ekranların dünyası ile gerçek dünya arasındaki mesafeyle dalgasını geçiyor. Filmin resmi makamlarca, “şiddet-korku içerikli” diye kategorize edilerek yaş sınırı getirildiğini öğrendim sonradan... “Bizim hanım da ibret alır mı” diyecek dayakçı kocalar dışında kimseyi korkutacak bir şiddet unsuru yoktu oysa... Şiddeti engelleyemeyip görünürlüğünü engellemeye çalışanlara çok gülüyorum. “Saadet Apartmanı”nın bir dairesinde de onlar oturuyor galiba... Bir ordu ki... Bir ordunun komutanı, astları tarafından “Ondan habersiz yapmadık ki...” diye adres gösteriliyorsa... Komutan, karargâhında yapılan her işi bilmesi gerektiği halde, kurmayları tutuklu iken “Komutanları benim, sizin derdiniz benle, onları bırakın, gelin beni alın” diyemiyorsa... Ve tutuklandığında kendini “Valla bana arz etmediler. Cumhurbaşkanı, Başbakan beni bilir” diye savunuyorsa... O ordu, savaşı baştan kaybetmiştir.",https://www.milliyet.com.tr/yazarlar/can-dundar/saadet-apartmani-1485842
Can Dündar,2012’yi bırak 2014’e bak,03 Ocak 2012,"Maya takvimi, kıyamet için 2012 sonuna gün veriyor, ama Ankara şimdiden 2014 sonuna kilitlenmiş durumda: Çünkü siyasette asıl kıyamet, 2014’te kopacak. Muhtemelen 3 sandık birleştirilecek ve 2,5 yıl sonra Cumhurbaşkanlığı seçimi ile yerel ve genel seçimler bir arada yapılacak.  Köşk’e yeni isim Sırayla gidelim: Gül’ün görev süresi tartışması bitti gibi... Henüz Yüksek Seçim Kurulu’ndan ses çıkmasa da anlaşıldı ki Gül, seçildiği 2007’de 7 sene olan görev süresini 28 Ağustos 2014’te tamamlayacak. Sonra da halk sandığa gidip 12. cumhurbaşkanını seçecek. Şu anki tablo değişmezse Erdoğan, Çankaya’ya yerleşecek. Başbakan, bu yıl Anayasayı değiştirterek “gözünün arkada kalmayacağı” bir sistem oturtmayı planlıyor. Ya Gül ne yapacak? Kimileri Gül’ün Erdoğan’la yer değiştirmeye hazır olduğu zannını pazarlayadursun, Gül bunu yalanlayan bir çıkış yaptı: “Ben siyaseti yaptım da geldim. Bundan sonra yapacağım şeyler gayet belli” dedi. Gül’ün “yapacağı şey” ve Erdoğan’ın varisi meselesi, 2014’e kadar gündemden düşmeyeceğe benziyor.  Belediyeler değişecek Yerel seçimler 2009’da yapılmıştı. 5 yılın sonunda, yani 2014’te yeniden yapılacak yerel seçim için 5 sandık kurulacak: Belediye başkanlığı, (büyük şehirlerde) ilçe belediye başkanlığı, il genel meclisi üyeliği, belediye meclis üyeliği ve muhtarlıklar için 5 oy kullanılacak. Erken genel seçim? Meclis’e gelince... Genel seçim 2011’de yapıldı. Anayasa’ya göre sandıklar 4 yıl sonra, yani 2015’te kurulacak, ama yine Anayasa, yerel ve genel seçim arasında bir yıl varsa iki seçimin birleştirileceğini söylüyor. Bu durumda genel seçim de 2014’e çekilebilir. 2014 seçimi hem iktidar, hem muhalefet için önemli... AK Parti tüzüğüne göre parti yöneticileri, milletvekilleri ve belediye başkanları 3 dönemden fazla seçilemiyor. Tüzük değiştirilmezse ne Arınç yeniden aday olabilir, ne Babacan ne Atalay ne Bağış ne Çiçek... Bu, topyekün bir yenilenme anlamına gelir. 2012 güzünde olağan kongresini yapacak AK Parti’de müthiş bir hareketlilik başlayacak demektir. Tabii 2014 oyu, CHP yönetiminin (ve parti içi muhalefetin) de geleceğini belirleyecektir.  Plan ve Tanrı Böylesi bir sandık seferberliği, Cumhuriyet tarihinde hiç görülmedi. Büyük bir sürpriz olmaz ise 2014’te seçmenin önüne 7 sandık gelecek demektir. 2,5 yıl sonra, mahallenin muhtarından ülkenin cumhurbaşkanına kadar uzanan geniş bir skalada bütün yönetici kadroları sandık sınavından geçirip değiştireceğiz. Sadece iktidarın değil, muhalefetin de geleceğine karar vereceğiz. Bugünlerde Ankara’da kimileri derin kış uykusundayken, kimileri -liderlerin sağlık falına da bakarak- 2014’ü planlıyor. Heves kırmak istemem, ama plan sahiplerine Demirel’in “Siyasette 24 saat bile uzun süredir” sözünü ve daha önceki bazı iddialı plan sahiplerinin mukadderatını hatırlatmak isterim. Malum ya: Tanrı, plan yapanlara çok gülermiş.",https://www.milliyet.com.tr/yazarlar/can-dundar/2012-yi-birak-2014-e-bak-1483713
Can Dündar,Ordunun boşluğu nasıl dolacak?,10 Ocak 2012,"Yassıada’da Menderes’in ilk duruşmadaki ezik tavrının, o ana kadar gergin bir bekleyişte olan Yüksek Adalet Divanı üyelerini nasıl rahatlattığını bizzat o yargıçlardan dinlemiştim. Başbuğ için de benzer bir tablo çıktı ortaya... Muktedir olduğu dönemde basın karşısında gösterdiği “Astığım astık” tavrını savcılar karşısında da gösterebilseydi, mesela 7 saat suçsuzluğuna dair dil dökeceğine; “Ben Genelkurmay Başkanıyım. Sadece Yüce Divan’a hesap veririm” diyebilseydi, hem hukuk öğretmiş olur, hem de itibarından taviz vermezdi. Muhtemelen Silivri’de de silah arkadaşlarınca yalnız bırakılmazdı. Dik duruş gerektiren günlerdeyiz. Eğilen, ezilir. * * * 27 Mayıs örneğini vermişken, adını o devrin komutanından alan “Erdelhun kompleksi”nden söz edelim. Genelkurmay Başkanı Org. Rüştü Erdelhun, askerin siyasete karışmaması gerektiğine inanan, başbakanın sözünden çıkmayan bir komutandı. Astlarının da kendisi gibi düşündüğünü sanmakla hem kendisi yanıldı, hem de Menderes’i yanılttı. Sonunda da 27 Mayıs sabahı onunla birlikte devrildi. Rütbesi bir günde orgenerallikten erliğe indirildi. Yassıada karar defterine baktım: Adı, “396 no’lu sanık” olarak şöyle zikrediliyor: “Sanık Celal Bayar’ın itimadını haiz olması sebebiyle onlarla asli iştirak halinde bulunduğu muhakkaktır.” Yani bugünkü gibi, hükümetin kuyusunu kazmaktan değil, hükümetin güvenini haiz olmaktan idam yedi Erdelhun Paşa... HHH Alıntıladığım gerekçe, Erdelhun’dan sonraki Genelkurmay başkanlarının kulağına küpe oldu. Sonrakiler, astlarının muhtemel tepkisinden korkarak hükümetle uyumlu görünmekten çekindi. Buna da “Erdelhun kompleksi” adı verildi. Bu kompleksin de etkisiyle, yarı askeri-yarı sivil bir rejim doğdu. * * * 1960’tan beri ilk kez bugün, bu kompleks ortadan kalkıyor. Arada “tak diyorlar-şak yapıyorum”cu komutanlar gelse de Genelkurmay hiç bugünkü kadar “uyumlu” görüntü vermemişti. Askeri vesayetin bitmesi açısından hayırlı bir gelişme... Sıkıntı şu: Tarih boyu ordu, yönetime el koyduğunda toplumun sivil dinamiklerini (partileri, sendikaları, dernekleri, odaları, baroları, üniversiteyi, basını, aydınları, gençleri vs) insafsızca ezdiği için, yönetimde olmadığı zaman da bir yandan iktidar alternatifi gibi dururken bir yandan da muhalefet işlevini bizzat üstlenip bu dinamik unsurları sıkı denetim altında tuttuğu için, bugün ordunun çekildiği yerde büyük bir boşluk doğdu. 50 yıldır “Asker nasılsa halleder”in rehavetinde kılını kıpırdatmamış kesimler şaşkın ve umutsuz... * * * Birkaç yıl öncesine dek “zinde kuvvetler” denince asker anlaşılırdı. Şimdi askerin “zinde kuvvet” değil, “kâğıttan kaplan” olduğu fark edildi. Belki de ilk kez toplumun gerçek dinamik güçleri, bu kez “sivil tahakküm” tehlikesi karşısında, arkasında asker desteği bulundurmayan, demokratik bir direniş sergileme sınavındalar. Ezik, cılız ve dağınık bir cephe bu... Ama bardağın yarısının, yani toplumun yüzde 50’sinin gidişata itirazı olduğu düşünülürse hiç de küçük sayılmaz. Bu dinamik, süngü dürtmeden ayağa kalkabilir mi? Önümüzdeki sürecin hayati sorusu budur. Ha bire “sarı öküz”e ağıt yakarak yılgınlık yaymak, buna cevap değil.",https://www.milliyet.com.tr/yazarlar/can-dundar/ordunun-boslugu-nasil-dolacak-1486621
Can Dündar,Terörist şiirler,01 Ocak 2012,"“Her insanın bir öyküsü vardır/ Ama her insanın bir şiiri yoktur” sözü bir kez daha doğrulandı Özdemir Asaf’ın... Mademki İçişleri Bakanı “Terör sadece pusu kurmak değildir, şiir yazarak da olur” diyerek şairler için cadı avı başlattı; şiiri savunmanın zamanıdır. Bu kafa, çok şaire acı çektirdi, çok şiir yaktırdı. Onların anısına ve de inadına, yeni yılı iyilik dilekleri niyetine şiirle açalım. İşte “Şiirimiz karadır abiler” diye mısra düzen terörist ozanlar ve isyana çağıran şiirleri... Tutuklayın hadi! * * * “Hükümetler ve ordular/ şiir sevmez Kutsal kitaplar, peygamberler ve yasalar/ şiir sevmez Filozoflar şiirden korkar/ Çünkü ekmeğini elinden alır şiir/ filozofların. Fakat aldırmaz şiir/ borcu yoktur hiç kimseye/ Bir fırtına bırakır tarihin önüne/ çeker gider/ Şiir herkesi sever.” Özkan Mert * * * “Onlar ümidin düşmanıdır, sevgilim/ Akarsuyun,/ Meyve çağında ağacın,/ Serpilip gelişen hayatın düşmanı,/ Çünkü ölüm vurdu damgasını alınlarına -çürüyen diş, dökülen et-/ Bir daha geri dönmemek üzre yıkılıp gidecekler./ Nâzım Hikmet * * * “Neler gördük neler bugüne kadar/ Daha gidilecek yerlerimiz var/ Bizi buralarda unutamazlar/ Kalacak bir türkü söyler gideriz.” Özdemir Asaf * * * “Öyle yıkma kendini/ öyle mahzun, öyle garip... Nerede olursan ol,/ içerde, dışarıda, derste, sırada/ Yürü üstüne üstüne,/ tükür yüzüne celladın,/ Fırsatçının, işbirlikçi hayının/Dayan kitap ile,/ Dayan iş ile,/ Tırnak ile diş ile,/ Umut ile sevda ile, düş ile/ Dayan rüsva etme beni...” Ahmet Arif * * * “Ay vurunca çatlatır göğsümdeki mahşeri/ Çünkü kavganın göbeğidir benim yerim./ Canlarım, kollarında parti pazubentleri/ Dik başlar, erkek haykırışlarla/ Göndere, en yukarlara çekiyorlar/ En yukarlara, çatlıycak kadar aşkî yüreklerini...” İsmet Özel * * * “Ben güzel günlerin şairiyim./ Saadetten alıyorum ilhamımı/ Kızlara çeyizlerinden bahsediyorum./ Mahpuslara affı umumiden/ Çocuklara müjdeler veriyorum/ Babası cephede kalan çocuklara./ Fakat güç oluyor bu işler/ Güç oluyor yalan söylemek.” Melih Cevdet Anday * * * “Devrim için savaşmayana komünist mi denir/ Korsan mitingler, barikatlar, yoldaş türküler/ İşçileri tarafından kovalandığımız fabrikalar/ Devrim gelecek, cümle eksikler bitecek, bitsin/ İnancından teoriler üreten ve kendimi yiğit, düşmanı korkak sandığım gençliğim, güzeldin.” Ahmet Telli * * * “Sürün çocukları dağlara/ Özlemleri, öfkeleri sürün dağlara/ Bir gün göreceksiniz/ Birgün vurur yangını yüzlerinize/ Sürün çocukları dağlara/Sürün ve sürdürün bu karanlığı...” Hasan Hüseyin * * * “Daha bir süre böyle/ silahlar eleştirecek sizi belki de/ İşte siz/ toplayıp susacaksınız içinizdeki ölüleri, Bakmadan geçeceksiniz o duvar diplerine/ Gözleriniz olacak, yüzünüz, elleriniz/ Ne korku, ne kin, ne de yenilme/ Ve asıl günleriniz olacak, günleriniz/ Duyup da bilmediğiniz, bilip de tatmadığınız/ Dünyanın tekdüzenli renginde...” Edip Cansever",https://www.milliyet.com.tr/yazarlar/can-dundar/terorist-siirler-1482830
Can Dündar,"Başaran şanlı olur, başaramayan zanlı",07 Ocak 2012,"Devrimlerin ve darbelerin genel kuralıdır: Başarırsan şanlı olursun, başaramazsan zanlı... Yargılayamayanı, yargılarlar. Siyasi tarihte, örneği çoktur. * * * İkinci ilke şu: Hiçbir demokraside, hükümetin faaliyetlerini karalamak üzere karşı kaldırımdaki bir devlet binasında kara propaganda hazırlanması gibi bir garabete göz yumulamaz. Bunu emreden Genelkurmay Başkanı ise yargılanır. “Genelkurmay Başkanı’nı bile içeri aldılar” paniği, ayrı bir psikolojinin eseridir; işin özünü değiştirmez. Ortada suç varsa, rütbeye, mevkie bakılmaz. Hukuka, “Girilmez” levhası, dokunulmazlık zırhı işlemez. Normalleşme bunu gerektirir. “80 darbesini yapanlar yargılansın” denirken “...ama öbür darbe hazırlıkları ya da psikolojik harp çalışmaları yargılanmasın” demek inandırıcı olmaz. * * * Üçüncü ilke: Sen siyasete bodoslama dalıp orada ana aktör haline gelirsen, yargıya emirler verip savcıları karşında hazırola dikersen, sevmediğin politikacılar hakkında karalama kampanyaları açıp beğenmediğin gazetecileri “Bunlar askerin siyasete müdahalesine karşıdır” diye listelersen, “Kimse bana dokunamaz” havası içinde sana yönelik iddiaları “Bu, kâğıt parçası, öbürü boru parçası” diye geçiştirirsen, gün olur o “kâğıt parçası” başına iş açtığında “Yargıya baskı yapıyorlar, savcılar emir alıyor. Bizi karalıyorlar. Yandaş basın belaltı vuruyor” diye yakınmaya hakkın kalmaz. * * * Dördüncü ilke: Sana yapılmasını suç saydığın şeyi sen hiç yapmamalısın. Oysa son dönem, askere yönelik tam bir “kara propaganda” çalışması yapıldı. Dengeler değişip de dünün mağdurları bugünün mağrurları koltuğuna oturunca, kara propagandanın adresi değişti; bu kez, Genelkurmay’ın karşı kaldırımından psikolojik savaş başlatıldı. Dava öncesi yandaş basın, suçlanan komutanlara yönelik cadı avı örgütledi. Soy kütükleri elden geçirildi, özel konuşmaları deşifre edildi, mahrem aile fotoğrafları sızdırıldı. Kara propagandacıların uyguladığı taktikler, tam da 28 Şubat’ta yaka silktikleri taktiklerdi. Canavar, savaşta kendine bir kopyasını yaratmıştı. Ama tarih bize diyor ki: Dün size yapılanların aynını bugün siz uyguluyorsanız, diyalektik olarak sıra yine size geliyor demektir. * * * Beşinci ilke: Bu yaşananda hukuk yok; “Güç bende artık” diye böbürlenen bir iktidarın pazu gösterisi var. Tutuklayarak cezalandırma var. “Görürsün sana neler edeceğim” mesajı var. Genelkurmay Başkanı’nı “terörist” diye içeri almak, her muhalif faaliyete bir “terör örgütü” damgası vurmak, Türkiye’yi dünyada en çok terör suçlusunun yaşadığı memleket mertebesine çıkarmak, 12 Eylül’ün “anarşikler” mantığıdır. * * * Velhasıl, ortada ne “demokrasi bayramı” var kutlanacak, ne de devletin sonu manzarası, vahvahlanacak... İki tarafında da olmak istemeyeceğimiz, çirkin bir ip çekme yarışı bu... Vesayet bitmiyor, el değiştiriyor. O yüzden de, ne dünün cebbarlarına üzülmemizi beklesinler, ne de bugünkülere destek vermemizi... Çok şükür ki, iki dönemin andıçlarında da adımız var. Çünkü dünün Başbuğ’larına ne kadar karşı idiysek, bugünün başbuğlarına da aynı şekilde karşıyız.",https://www.milliyet.com.tr/yazarlar/can-dundar/basaran-sanli-olur-basaramayan-zanli-1485494
Can Dündar,MİT ne zaman geçmişiyle hesaplaşacak?,05 Ocak 2012,"“Dün” ve “yarın”... Ortası “bugün” olan kronolojik bir cetvelin iki ucunda dururlar, değil mi? Değil. Dün, bugünle yarın arasında bir maniadır. Mazimiz, ondan kaçtıkça, hayalet gibi peşimize takılır, yakamıza yapışır. Dünü aşmadan yarına yürüyemeyiz. * * * Geçen ayın manşetlerine bakın: Dersim katliamı... Ermeni katliamı... Maraş katliamı... Muğlalı katliamı... 12 Eylül darbesi... Bir korku tünelinde yürüyoruz sanki... Neden? Halı altına süpürdüklerimiz öyle şişti ki, önünde resim çektirdiğimiz “tertemiz ev” manzarasını engelliyor artık... O halı kaldırılıp enikonu silkelenmeden ilerleyemeyeceğiz. Hep iftihar edegeldiğimiz tarihin şimdilerde karabasan gibi üzerimize çöreklenmesi bundan... Eski dosyaların peş peşe raftan indirilmesi de bundan... Özür, kusur, tazminat laflarının dilde gezinmesi de bundan... Hafıza devreye girdi. Unutarak yaşayamayacağımızı anladık. “Unut gitsin”in yerini, “Hatırla ki bitsin” alıyor şimdi... * * * Lafı Milli İstihbarat Teşkilatı’na getireceğim. MİT, 85. yıldönümünü kutluyor bugün... Bir zamanların en gizli kapısı, gazetecilere açılacak. Kuşkusuz önemli bir çaba... Ama mazi, orada da dikiliyor karşımıza... Dersim’i bombalayanlardan, Ermeni tehcirine imza atanlardan, Mustafa Muğlalı’dan, 12 Eylül’ün komutanlarından sorduğumuz hesabı MİT’ten de sormamız gerekmiyor mu? Soğuk savaşta “komünist avcısı” sıfatıyla her muhalifi, yazarı, düşünürü dinleyip izleyen, işkenceden geçiren kurum... 60’larda Demirel’in, “Angola’daki kabile savaşını bildirir, Ankara’da sizin altınızın oyulduğunu haber vermez” diye şikâyet ettiği askeri yapı... 70’lerde cephe hükümetlerinin üssü, kontrgerilla faaliyetinin parçası haline gelen, hemen her provokasyonda adı geçen müsteşarlık... 80’lerde eli kanlı katilleri dış görevde istihdam eden, Özal’ın damadının kaçırılması gibi özel işlerde görevlendirilen, MİT raporuyla kirli işleri ortaya serilen kuruluş... * * * Hiç mi başarısı yok? Mutlaka var; ama böyle bir sicil, her başarının önünü kapar. En basitinden bir örnek: Maraş katliamının yıldönümüydü geçen hafta... 5 yıl önce Ecevit’in arşivinden bir belgeyi isimleri gizleyerek yayımladık bu köşede... MİT’ten bir kaynak, katliamı planlayan, etkin rol alan 3 MİT yöneticisini, dönemin Başbakanı Ecevit’e bildirmişti. O da bu belgeyi “Çok ciddi bir kaynaktır. Değerlendirilmeli” notuyla ilgili birimlere iletmişti. Maraş çapında bir katliamda böyle ciddi bir itham varsa, o isimleri ve haklarında yapılan işlemi bilmek istemez misiniz? 5 yıl oldu, herhangi bir yetkili “Kimmiş onlar” diye sormadı. * * * MİT bugün, son sınır katliamındaki rolüne dair ithamlara cevap verecek, ihalenin üstüne kalmasına itiraz edecek; ama öncekilerdeki rolüyle ilgili iddiaların üstünü örterek inandırıcı olabilir mi? Böyle bir halı üzerine temiz bir yapı kurabilir mi? Şeffaflaşma çabasındaki bir kurum, mazideki günahları için bir özeleştiri, bir tahkikat ya da bir özürle işe başlayamaz mı? Tamam düne gömülmeyelim; ama dün yaşanmamış gibi yaparak, yarını inşa edemeyeceğimizi de bilelim.",https://www.milliyet.com.tr/yazarlar/can-dundar/mit-ne-zaman-gecmisiyle-hesaplasacak-1484506
Can Dündar,Berbat bir sınav verdik,31 Aralık 2011,"GENELKURMAY: Belli ki istihbarat yanlışlığından analiz hatasına bir dizi zincirleme kusur sonucu F-16’ların Haftanin’de uyarmadan sivillere bomba yağdırması, korkunç bir katliama yol açtı. Son bir aydır medyaya servis edilen “Teröristlere insanca yaklaşıyoruz, ikna ediyoruz” haberleri de berhava oldu. En az bunun kadar vahim bir hata, olaydan 12 saat sonra gelen açıklama, daha doğrusu suçu örtme çabasıydı. “İstihbarat aldık da... oralar terör kampı da... sivil yerleşim yok da...” diye uzayıp giden 8 maddelik açıklama, battaniyelere sarılı halde katırlara yüklenmiş sivil cesetler eşliğinde okununca utanç savunması gibi okundu. Sonraki başsağlığı mesajı, gerçeği deşifre etmekte, acıları hafifletmekte, tansiyonu düşürmekte yetersiz ve geç kaldı. HÜKÜMET: İlk 24 saat hiç yoktu. Her vesileyle her konuda laf dolandıranlar, böyle vahim bir olayda tam kadro siper olmayı tercih etti. Milli Savunma Bakanı, sahneyi askere terk etti. İçişleri Bakanı, terörist kalem, boya, fırça, tuval avındaydı. Terörün, F-16’lar aracılığıyla “devlet terörü” şeklinde de gerçekleşebileceğini düşünemedi bile... Ortada gözükmedi. İlk 24 saatte AK Parti Sözcüsü Hüseyin Çelik dışında iktidardan konuşan olmadı. Erdoğan ise -çok geç- konuştuğunda “Devlet halkını bombaladı” diyen medyayı bombalamayı tercih etti. MECLİS: Genelkurmay açıklamasında “Bunu Meclis’ten aldığımız yetkiyle yaptık” denildiği halde Meclis’ten “Biz size sivilleri bombalayın diye mi yetki verdik” diyen çıkmadı. MEDYA: Çuvaldızın büyüğünü kendimize batıralım. Erdoğan’ın medya patron ve yöneticileriyle yaptığı “ayar” toplantısında “’Son Dakika’ anonslarını nasıl vermeliyiz efendim” diye soran meslektaşlar, aldıkları cevabı uygulamaya koydular. Medyanın özgür olduğu bir ülkede bu kadar vahim bir olay, hem de bütün önemli ayrıntıları bilindiği halde, 12 saat ekrandan saklanabilir, halktan gizlenebilir mi? Türk televizyonları, kendi topraklarındaki bir olayda, dünya televizyonlarınca atlatılabilir mi? Habercilikte saniyelerle yarışan ekranlar, (1, 2 değil) 12 saat susturulabilir mi? Önceki gün susturuldu. Şırnak Valisi’nin Anadolu Ajansı tarafından dağıtılan açıklaması bile kale alınmadı. Genelkurmay’ın resmi açıklaması gelene kadar ekranlara o tanıdık “Son dakika” uyarısı basılmadı. Basıldığında da askerin “Bunlar terörist” demeye getiren sözleri öne çıkarıldı. 12 saatlik bu suskunluk, mesleğe (yeni bir) leke düşürdü. TOPLUM: 35 sivil, Uludere’de değil, mesela Kavaklıdere’de veya Teşvikiye’de yanlışlıkla öldürülseydi ne olurdu? Bunu düşünmek bile, acılarda ortaklıktan ne kadar uzak olduğumuzu anlatmaya yeter. Acımızın şiddetini coğrafya belirliyor bizim... Önyargılar damıtıyor. Resmi açıklamalar soğutuyor. Bir samimi üzüntü mesajı çok görülüyor dağlanmış yüreklere... Herkes kendi ölüsüne ağlıyor. Sonra da “Neden bölünüyor ülke”ye cevap aranıyor. ÖRGÜT: Bu çapta bir olaya tepkisiz kalmak mümkün değil. Doğru da değil. Ama gösteriler, dükkanları, arabaları yakıp yıkmaya, esnafı, vatandaşı cezalandırmaya dönüşünce haklıyken haksız duruma düşülüyor. BDP daha disiplinli ve sonuç almaya dönük tepkiler örgütlemeli... * * * Kötü bir yıldı. Dileyelim Maya’lar yanılmış olsun; felaketi bir yıl erkene çekmiş ve yaşayıp bitirmiş olalım; 2012 barışın, huzurun, sevginin, aşkın yılı olsun. Hepinize iyi seneler.",https://www.milliyet.com.tr/yazarlar/can-dundar/berbat-bir-sinav-verdik-1482519
Can Dündar,‘Kimlikler lütfen!’,27 Aralık 2011,"Başbakan Yardımcısı Bülent Arınç son iki konuşmasında kimlik meselesine değinerek, yeni bir sürecin işaretini veriyor. Bütçe konuşmasında, bu topraklarda her kim varsa etnik kimliğinin kabul edileceğini, saygı duyulacağını, kültürel haklarının anayasal güvenceye alınacağını söyledi. Bahçeli bu konuşmayı eleştirince de Kürtleri “Dağ Türkleri“ olarak tanımlayan ırkçı söylemi hatırlattı. “O günler geçti” demek istedi. Seçim öncesi, “‘Tek millet’i tanımayan çeksin gitsin“ diyen Başbakan da hemen arkasında dinliyordu. * * * Gerçekten de Türkiye, kimlik zenginliğini inkâr politikasıyla çok can yaktı, vakit ve itibar kaybetti. Şimdi yeni bir toplumsal sözleşmeyle, özgürlükçü bir kimlik siyaseti belirlenebilir mi, bilmiyorum. Ancak kaygı veren başka bir gelişme var. Uzun yıllar devletin etnik politikasının özü iki kelimeydi: “Kimliğini gizle!” Yerine gelen resmi etnik politika yine iki kelime: “Kimliğini açıkla!” Kabul etmeliyiz ki, en az ilki kadar dayatmacı bir mahalle baskısı bu da... * * * Şu son birkaç yılda siyasetin neredeyse tüm aktörleri bu “Kimlikler lütfen!” sorgusunda saf tuttular. CHP’li Canan Arıtman,”Abdullah Gül’ün anne tarafından etnik kökenini araştırın da görün” diyerek perdeyi açtı. Bu ayrımcı kinayeye Cumhurbaşkanlığı, adeta yaklaşımı perçinleyen bir dava dilekçesi ile cevap verdi: “Gül’ün annesinin Ermeni kökenli olduğu iddiası, onun aile değerlerine, haysiyet ve şerefine ağır saldırıdır” dedi. Sonra geçen yaz Başbakan Erdoğan,CHP liderinin etnik, dini kökenini sorgulamaya girişti: “Niye gizliyorsun nereden geldiğini? Kimliğin neyse onu söyle” diye baskıya başladı. Kılıçdaroğlu bir süre direndi; sonunda “Kürt olmadığını“ “Horasan’dan gelmiş bir Türkmen boyuna mensup olduklarını“ açıklamak zorunda kaldı. AK Parti sözcüsü Hüseyin Çelik “Aslında Kürt-Alevi aileden geliyor da ulusalcılardan korkusundan açıklayamıyor“ diye üsteleyince de dedesinin Akşehir’deki türbesini adres gösterdi. * * * Kimlikler konusunda demokratik bir süreç başlayacaksa, eski baskıların yerine yeni dayatmaları koymamalıyız. Lütfen kimliklerimizi özgür ve rahat bırakın! Kimlikler sorununa sinemadan iki cevap Üst üste izlediğim iki film, kimlikler sorununa sağlıklı da yaklaşılabileceğine dair umut verdi bana... Yıllar yılı bizi “iyiler-kötüler“ şablonuna alıştırarak hasım üretimine katkı yapan Türk sineması nihayet en zor konularda “öteki”ni kale alan, anlamaya çalışan bir yaklaşıma yöneliyor. “Oğul“, bunun iyi örneklerinden biri... Atilla Cengiz,insancıl bir duruşla Güneydoğu meselesinin “iki taraf”ını aynı dramda buluşturuyor. “Bu toprakların ve üzerinde yetişen çocukların hepimize ait olduğunu“ hatırlatıyor. Derviş Zaim ise “Gölgeler ve Suretler“de Kıbrıs’taki Türk ve Rum oyuncuları buluştururken iki halkın çatışmasına yine etnik kökenden değil, insandan yana saf tutarak bakıyor. Bu yaklaşım, barışa da önemli katkı sunuyor. “Kimlik avcıları”na hararetle tavsiye olunur.",https://www.milliyet.com.tr/yazarlar/can-dundar/kimlikler-lutfen-1480705
Can Dündar,Avrupa’da Silivri sohbeti,18 Aralık 2011,"Strasbourg Jean-Paul Costa... Avrupa İnsan Hakları Mahkemesi’nin (AİHM) 5 yıllık Başkanı... 1 Kasım’da emekli oldu. Strasbourg’da “L’alsace â Table” restorandaki buluşmamıza kravatsız geldi. Sohbetten önce bir kravat hikâyesi anlattı: Fransa eski Cumhurbaşkanı Chirac’la buluşacağı gün, öğle yemeğinde kravatına makarna sosu dökmüş. Panik halinde alışverişe çıkıp yeni bir kravat almış kendine... O görüşmesi iyi geçince de bunu kravatın uğuruna bağlayıp sonraki önemli görüşmelerinde hep o kravatı takmış. “Cumhurbaşkanınız Gül’le görüşmemde de o kravatı takmıştım” dedi. O görüşmede yaşanan “koltuk krizi”ni de anlattı: Gül’ü 2 bakanla 3’lü koltukta sıkışık halde oturttuğu için bir Türk gazetesinde topa tutulmuştu. “Bir de ikili koltuğum vardı; ona buyur etmek ayıp olur diye düşünmüştüm” dedi gülümseyerek...  Costa Odyssee’ye Başkan oluyor Buluşmanın asıl nedeni, Costa’ya yapılan bir iş teklifiydi. Kurduğu dernekle, “Avrupa’nın en eski sinema salonu” olarak ünlenen Strasbourg’daki Odyssee’yi 1992’den beri işleten ve bir çokkültürlülük merkezi haline getiren Faruk Günaltay, yemekte Costa’ya dernek başkanlığını teklif etti.",https://www.milliyet.com.tr/yazarlar/can-dundar/avrupa-da-silivri-sohbeti-1477012
Can Dündar,Gazap,25 Aralık 2011,"“Talihsiz bir aile” diyorlar ya Menderesler için... Fransız yazar Anatole France’ın cevabı şu: “Talih, belki de Tanrı’nın imzasını atmak istemediği zaman kullandığı takma adıdır.” Gerçekten de, “Menderesler” deyince bir soyağacından ziyade, altına imza atılamayacak bir felaketler zinciriyle karşılaşıyoruz. Adeta bir gazap rüzgârı, üç kuşaktır ailenin üzerine kara bulutlar taşıyıp habire ölüm yağdırıyor. “Dinmeyen lanet”in son kurbanı oldu Aydın Menderes... Anne ve babasının soyağaçlarına bakmak bile, ona reva görülen mukadderatı anlamaya yeter. * * * Anne tarafından başlayalım: İzmir’in ünlü ailelerinden Evliyazadeler’in reisi Evliya beyin üç çocuğu oldu: Refik, Makbule ve Naciye... Refik’in kızı, Dr. Nazım Bey’le evlendi. Dr. Nazım, İttihat ve Terakki’nin önderlerindendi. Adı İzmir Suikastı’na karıştı. Yargılandı. İdam edildi. Makbule, Atatürk’ün Dışişleri Bakanı Tevfik Rüştü Aras’la, kızı ise Demokrat Parti’nin Dışişleri Bakanı olacak Fatin Rüştü Zorlu ile evlendi. Zorlu, 1961’de Yassıada’da yargılandı ve idam edildi. Naciye’ye gelince... Onun da Berin adında bir kızı oldu. Berin, Aydınlı bir çiftçi olan Adnan Menderes’le evlendi. Evlendiği adam sonra Başbakan koltuğuna oturdu. Yassıada’da yargılandı. İdam edildi. * * * Adnan bey de eşi Berin hanım gibi ölümle akraba bir soydan geliyordu. Dedesi Hacı Ali Paşa, Rum köylülerince pusuda öldürülmüştü. Annesi Tevfika hanım, Adnan 2 yaşındayken vereme yenik düştü. Baba İbrahim Edhem bey, 5 yaşındaki Melike ve 2 yaşındaki Adnan’la ortada kaldı. Çok geçmeden o da vereme yakalandı ve İsviçre’ye tedaviye giderken öldü. Çocukları büyükanne Fitnat hanım ile halaları Sacide hanım devraldı. Ancak Sacide hanım da çok geçmeden vereme yenik düştü. Adnan, annesinden bir yıl sonra, 6 yaşındaki ablası Melike’yi de yine veremden kaybetti. Onu büyükannesi Fitnat hanım büyüttü. Ta ki Adnan 17 yaşındayken, veremden ölünceye kadar... * * * Ve üçüncü kuşak: Adnan beyle Berin hanımın üç oğulları oldu. Her ikisi de siyasetin ve hastalığın yıktığı soylardan geldiklerinden, çocukları için siyasetten uzak, sağlıklı bir hayat planlıyorlardı. Ancak öyle olamadı. İlk doğan Yüksel, siyasete atıldı. 1972’de eşine “Ne olur kabir acımı paylaş” diye biten bir mektup bırakıp intihar etti. İkinci oğul Mutlu, 6 yıl sonra geçirdiği trafik kazasında öldü. En küçükleri Aydın da siyasete girdi. O da 1996’da geçirdiği trafik kazasında felç oldu. * * * Aydın Menderes, bütün bu acıların korunda pişmiş, olgun bir kişilikti. Dilerim üç nesildir ailesinden ve kendisinden esirgenen huzuru bundan sonra bulur. Ve “altına imza atılamayacak” bu lanetin, son kurbanı olur.",https://www.milliyet.com.tr/yazarlar/can-dundar/gazap-1479997
Can Dündar,Memnun bey ile Memnune hanım,22 Aralık 2011,"Sevgili Memnun bey, Sevgili Memnune hanım! Hafta sonu anketlerde gördüm sizi... “Halinizden memnun musunuz” sorusuna yüzde 75’e yakın oranla “Memnunuz çok şükür” cevabı vermişsiniz. “Geçimim de yerinde” diyerek düşman çatlatmışsınız. Gözümüz yok; daim olsun. * * * Saadetinize gölge düşürmek istemem, ama dünyanın gelir dağılımında en kötü üçüncü ülkesinde yaşıyorsunuz. Tavandaki en zengin yüzde 20 ile tabandaki en yoksul yüzde 20 arasında 8 kat fark var. Yani komşunuz aç; muhtemelen siz de her öğün et yiyip tok yatmıyorsunuz. Ama şükür ki “Bir lokma-bir hırka” kültüründen geliyorsunuz; kanaatkârsınız. Belediyeden kışlık kömürünüzü almışsınız. Çocuğunuzun ders kitabını, ilacını bedava alabiliyor, hastaneye gittiğinizde alaka görüyor, akşam evde dizinizi seyrediyorsunuz. Memnunsunuz. * * * Sevgili Memnun bey, Memnune hanım! Kamu çalışanları, kamu hizmetlerinin ticarileştirilmesine karşı yürüdüler dün... Siz yürümediniz, bilemeyebilirsiniz: Genel grev hakkı ve iş güvencesi istiyorlardı. Son 10 yılda 700 bin iş kazası yaşanmış. 10 bin işçi ölmüş. Resmi rakamlara göre 2,5 milyon işsizimiz var. Aileleriyle en az 10 milyon nüfus eder. Belli ki siz, onlar arasında da değilsiniz. Gazetecilerin yürüyüşünde de yoktunuz. Ola ki haberiniz yoktur; televizyonlar pek vermedi çünkü: Son KCK operasyonuyla içerdeki gazeteci sayısı 80 iken 100’ün üzerine çıktı. Muhalif her gazeteci, sabah kapısının çalınıp gözaltına alınacağı ya da yayın organı tarafından susturulacağı anı bekliyor ileri demokrasimizde... Dünyada, Çin’den sonra en çok Türkiye’de gazeteciler tutuklanıyor. Yeryüzündeki “terör tutukluları”nın üçte biri Türkiye’de yaşıyor. Neyse ki size dokunan yok; “Azıcık aşım, ağrısız başım” diyerek bunlara kafa takmıyorsunuz. * * * Ama takanı fena cezalandırıyorlar. İtiraz eden, biber gazını yiyor. Deresinin üzerine hidroelektrik santral istemeyen Hopalı, şehrine füze kalkanı kurulmasına karşı çıkan Malatyalı, paralı eğitime “Hayır” diyen üniversiteli coptan kurtulamıyor. İçeri düşen ise, bir daha çıkamıyor. Güneydoğu’da operasyonlar şiddetlendikçe yeniden ölüm haberleri yağmaya başlıyor. Yüksek Askeri Şûra’nın “savaş hazırlıkları”nı görüştüğü söyleniyor. “Komşularla sıfır sorun” derken, “bütün komşularla sorun” noktasına gelen Türkiye, bunca derdin içinde bir de Suriye’ye müdahaleye itiliyor. * * * Sevgili Memnun bey, Sevgili Memnune hanım! Kimsiniz, nerede yaşıyorsunuz, bu tabloda yüzde 75’lik bir memnuniyet oranına nasıl eriştiniz, bilemiyorum. Ama kıskanıyorsam namerdim; hatta gıpta ediyorum. Sadece bu memnuniyetin temelinde “gamsızlık” yoktur diye umuyorum. Size ebedi memnuniyetler dilerken, Nâzım’ın “Dünyanın en tuhaf mahlûku” şiirinden iki dize gönderiyorum: “Adeta mağrur koşarsın salhaneye/ Bu dünyada bu zulüm, biraz da senin sayende...”",https://www.milliyet.com.tr/yazarlar/can-dundar/memnun-bey-ile-memnune-hanim-1478671
Can Dündar,Hrant olsaydı!,24 Aralık 2011,"Aralık 2004’te Doğu Konferansı ekibiyle Erivan’a gitmiştik; Hrant Dink başımızda... İlk durak, Erivan Üniversitesi’ydi. Aramızda Ermenistan başkentini ilk kez gören çoktu. Ermeni aydınların çoğu da ilk kez bir Türk delegasyonla karşılaşıyordu. Gergindik. Tam lafa girecekken bir Ermeni öğrenci ayağa kalktı ve salondakileri, “soykırımda katledilenler anısına” saygı duruşuna davet etti. Buz gibi bir hava esti. Erivan kanadı hazırola geçti. Ama bizim ekip, emrivaki sevmezdi. Aydın Çubukçu “Madem öyle, 1915’te ölen herkes için saygı duruşu yapalım” dedi. O zaman kalktık. Oturur oturmaz Hrant söz aldı ve çıkıştı ev sahiplerine: “Biz buraya entelektüel bir çaba için geldik, ama militan bir tavırla karşılaştık.” 2001’de, Fransa “soykırım”ı tanıdığında ne demişti: “Şimdi Paris’e gideceğim, Concorde Meydanı’nda bir taşın üzerine çıkıp ‘Soykırım olmamıştır’ diye bağıracağım. Sonra Ankara Güven Park’ta bir taşa çıkacağım ve ‘Soykırım yapılmıştır’ diyeceğim.” * * * Gerçeğe ancak böyle ulaşılır; fikrin önündeki bariyerler (bazen can pahasına) tamamen temizlenerek... Hrant yaşıyor olsa, yine Fransa’yı ilk eleştirenlerden biri olurdu muhtemelen... Ama “Soykırım vardır” diyeni “Türklüğe hakaret”ten yargılayan Ankara’nın, “Soykırım yoktur” demeyi suç sayan Paris’e “ifade özgürlüğü” dersi vermesine gülerdi herhalde... Bunca gazeteciyi hapse tıkanların insan haklarından dem vurmasını, Dersim katliamı için “Zulümdür, cinayettir” sözünü hatırlatanların, 1915’in yüz binlerce kurbanı için tek kelime etmemesini kınardı. “Tarihinizle o kadar gurur duyuyorsanız Dersim için niye özür dilediniz” diye sorardı. * * * Tamam, ne deyip ne diyemeyeceğimize burnunu sokan Sarkozy ile hesaplaşalım. Ama daha kaç kuşak, bu yükün altında yaşayacağımızı da konuşalım. Mustafa Kemal, “Nutuk”un en başında, “Vilayat-ı Şarkiye Müdafaa-i Hukuk-ı Milliye Cemiyeti”nin kuruluş amaçları arasında, “Doğu illerindeki zulüm ve cinayetler”i yapan ve yaptıranların süratle cezalandırılmasını talep etmekte bulunduğunu hatırlatır. Ermenilerin Müslüman ahaliye karşı uyguladığı “pek gaddarane hareketler”le birlikte “tehcir esnasında yapılan kötülükler”e değinip bunlarda “milletin kesinlikle parmağı olmadığını” vurgular. Kendisini ve milletini, bu vahşetin sorumlularından ayırır. O halde biz neden bu “kötülükler”in sorumlularını sahiplenip “Atalarımıza laf söyletmeyiz” havasına giriyoruz. Teşkilat-ı Mahsusa’nın 1910’lardaki silahşörleri, 1990’larda şahsi çıkar için cinayet işleyen özel timcilerin atası değil mi? Ben şahsen, katliam emrini vermiş Türklere, katliama ortak olup mülke konmuş Kürtlere, “fırsat bu fırsat” diye kan dökmüş Ermenilere, Türk diplomatlarına acımasızca kıymış ASALA katillerine karşı, bu “mezalim”e ortak olmayan, o cehennemde komşusunu saklayan, ölenlerin acısını yüreğinde duyan Türkleri, Kürtleri, Ermenileri ata sayıyorum. Onlar için ortak bir saygı duruşuna kalkmak bu kadar mı zor?",https://www.milliyet.com.tr/yazarlar/can-dundar/hrant-olsaydi-1479635
Can Dündar,"Diplomasi yenildi, söz vicdanda",20 Aralık 2011,"Eski film, 10 yıl sonra yeniden vizyona girdi. Sıkılarak seyrediyoruz. 2001’de Fransa’da seçime 3 ay kala, Ermeni soykırımını tanıyan yasa, Türkiye’nin tehditlerine rağmen kabul edilmiş, Ankara da büyükelçisini çekmişti. “Fransız firmalarını ihalelere sokmayız” resti çekilmiş, ama sonuçta ticaret zerrece etkilenmemişti. Çünkü kriz dönemiydi ve piyasanın tarihle uğraşacak hali yoktu. * * * 10 yıl sonra, aynısını yaşıyoruz. Fransa, yine bir seçim arifesinde, bu kez de “Soykırım yoktur” demeyi suç kapsamına alıyor. 500 bin Ermeni seçmene göz diken Sarkozy, daha 7 ay önce engel olduğu yasa için bastırıyor. Türkiye yine “Elçimi çekerim, ihaleye sokmam” kozunu oynuyor. Paris’te Türkler yürüyüşe hazırlanıyor. Son 4 gündür Fransa’da görüştüğüm Türk diplomatlar, yasanın geçmesinin sürpriz olmayacağı kanısında... Bir teslimiyet hali seziliyor. * * * Nasıl olmasın ki? Bütün öfkeli tehditlere, o başkentten bu başkente koşturan parlamenterlere, lobi şirketlerine, sivil toplum örgütlerine, gösteri yürüyüşlerine rağmen son 10 yılda birçok ülke, birbiri peşisıra Ermeni soykırımını tanıdı. Yunanistan’dan Rusya’ya, Lübnan’dan Şili’ye, İsviçre’den Kanada’ya uzanan, uzun bir liste var elimizde... Hangi biriyle ilişki keseceksiniz? Artık diplomatlar bizim restlerden değil, Türkiye’de iş kapacak Fransız nükleer enerji şirketlerinin Paris’e yapacağı baskıdan medet umuyor. Utanç verici! * * * Ankara’nın “Arşivleri açayım” daveti ilgi görmedi. “Siz de Cezayir’den özür dileyin” tezi, “Sen de orada aynısını yaptın” imasıyla soykırımı kabullenme anlamına geldi. “Batı sömürgeciliğini konuşmaya başlarız” yaklaşımı ise “Niye bunca zaman konuşmadık” sorusunu akla getirdi. Biraz daha uzun vadeli düşünüp mesela Fransa’da yaşayıp sandık başına gitmeyen 500 bine yakın Türk’e oy kullandırmak ve onları da denkleme katmak yolu zorlanmadı. Ermeni soykırımını kabul eden ülkelerin 2000’lerdeki patlaması, bugüne kadarki stratejinin fiyaskoyla sonuçlandığını kanıtlıyor. Demek ki artık başka bir yol denemek lazım. * * * Bu tartışmada eksik olan şey, vicdan... Yüz binlerce insanın öldüğü kanlı bir kıyımdan söz ediyoruz. “Sen kendine bak”, “Kabul edersem toprak isterler” vs. lafları, en azından 1915’te ölenlerin anısına saygısızlık... Çareyi dışarıda değil, içeride aramalıyız. Türkiye, artık tarihin aynasına bakıp mazisindeki bu kara sayfayı açmak, gerçeği vicdanıyla bulmak zorunda... Bunu ne “Soykırım vardır” diyeni taşlayanlar yapabilir, ne de “Soykırım yoktur” diyeni cezalandıranlar... Hele elinde 20. yüzyıldaki günahlarının kanı bulunan Fransa ve Libya’daki ikiyüzlülüğü tescilli Sarkozy hiç yapamaz. Kimse de “vardır-yoktur” deme hakkımızı elimizden alamaz. Sorun, bizim sorunumuz. 1915’te ne yaşandığını gerçekten biliyor muyuz? Bunu okullarda okutup özgürce tartışabiliyor muyuz? Yaşananlardan dolayı samimiyetle üzüntü duyuyor muyuz? Ölenlerin acısını, kalanların yasını paylaşıyor muyuz? Onlar anısına bir anıt dikebiliyor muyuz? Önemli olan budur. Asırlık bir kini, ancak böyle bir kardeşlik dili söndürebilir. Hükümetlerin ruhsuz dili çok konuştu; sonuç daha kötü... Şimdi vicdanların konuşma zamanı...",https://www.milliyet.com.tr/yazarlar/can-dundar/diplomasi-yenildi-soz-vicdanda-1477902
Can Dündar,Sıra babasının vasiyetinde,17 Aralık 2011,"Babası Sönmez Atasoy’un ani bir kalp krizi geçirdiği gün, Ankara’da buluşup sürpriz yeni görevini konuşacaktık Fadik Sevin Atasoy’la... Kötü haberi alır almaz Isparta’ya koştu. Döndüğünde bir kanadı kırılmıştı. Hem kırılan kanadını, hem bir hafta sonra başlayacağı yeni hayatını konuştuk. Bir deli oğlan: Sönmez Sanatçı baba-kız, önceki hafta İstanbul’da üç günü evden hiç çıkmadan birlikte geçirmişlerdi. Safiye Ayla ve “Take 5” dinlemişlerdi. Fadik, babasına bir rap şarkı yazmıştı, “Erzincan’dan çıkan, bir deli oğlan Sönmez” diye... Durmadan onu söylemişti. Sonra da babasını “Sakarya-Fırat” dizisinin çekimleri için bir süredir yaşadığı Isparta’ya uğurlamıştı. Bu yaşta hâlâ sette olabilmekten mutluydu Sönmez Atasoy, “Bir oyuncu için bundan büyük nimet var mı” diyordu.  “Her şey zaten iyi” Fadik Isparta’ya gittiğinde gördüğü tablo iç açıcı değildi: Babasının kalbi bir süre durmuş, sonra tekrar çalıştırılmıştı, ama bu kesintinin beyne ne kadar hasar verdiği bilinmiyordu. Babası, “Kurumuş bir ağacın dalındaki yaprak gibi”ydi.  Düştü düşecek... “Beş gün boyunca, makinelere bağlanmış halde ona bakarken, orada yatan vücutta babamın olmadığını görüyordum ben... Yatan, sadece onun emanetiydi. Ruhunun benim yanımda olduğunu, omzumda, başımın üzerinde, yüreğimde, etrafımda dolaştığını hissediyordum. Ben o yataktaki haliyle hatırlamıyorum babamı... Kalp krizinden üç gün önce Isparta’ya giderken, ‘Her şey iyi olacak baba’ demiştim ona... İki elimi yüzünün arasına alıp ‘Her şey zaten iyi’ demişti. Hatırladığım fotoğrafı ve unutamadığım cümlesi bu: ‘Her şey zaten iyi...’  Bir soygun hikâyesi Fadik’e “Bana babanı anlat” deyince renkli bir anı döküldü dilinden: “Malda mülkte gözü olmayan, kelimelerle, müzikle yaşayan, tatlı serseri ruhlu, esprili bir adamdı. Hiç unutmam, altı yaşımdayken beni Kaşıkçı Elması’nı görmeye götürmüştü. ‘Bak kızım bu çok kıymetli bir taş’ dedi. Dışarı çıkınca avucunu açtı, ‘Taşı çaldım bak’ dedi. Şaşkına döndüm. ‘Fakat başımız belada, arkamızda polisler var’ dedi. Koşmaya başladık. Galata Köprüsü’ne geldik. ‘Burası Bulgaristan, artık rahatız’ dedi babam... 1.5 saat bana kaçma-kovalamaca yaşattıktan sonra avucunu açıp elindekinin bir cam parçası olduğunu söyleyince tekme tokat girişmiştim babama... Benim içime ‘hikâyeci Fadik’i koyan babamdır.” 70 oyunda rol almış bir usta tiyatrocunun bugün sadece “Halo dayı” diye anılıyor olmasına üzülüyor Fadik Atasoy... “Son misyonu Amerika’daydı” diyor.  Flört eden baba-kız Sönmez Atasoy, 2008’de kızıyla New York’ta bir Türk tiyatrosu kurmuş ve City Hall’da “Kanlı Nigar”ı yönetmişti. Baba-kız ilk ve son kez orada, Broadway’de birlikte sahneye çıkmıştı. Fadik, “Nigar”dı, Sönmez “Acem”... Sahnede rol icabı flört etmiş, çok da eğlenmişlerdi. Şimdi Amerika’ya Türk kültürünü taşıma bayrağını, kızı devralıyor. ‘Aç babam gözünü!’ “Yoğun bakımda sürekli konuştum onunla... ‘Karahisar kalesi yıkılır gelir/ kahkülü boynuna dökülür gelir’ türküsünü söyledim. ‘Çıkalım Rumeline’ zeybeğini dinlettim. Hep doğada, ağaçlarla, hayvanlarla yaşamak, köyde suluboya resimler yapmak istiyordu. Beraber yaşayacaktık. O ressam olacaktı, ben de hikâyeler yazacaktım... Bu hayalini gerçekleştirmek üzereydi. O hayale dair bir şiir yazdım ona... Kulağına okudum: ‘Babamın bir elma tarlası var/ içinde ayvası, kuzusu var,/ Isparta’ya bahar gelince/ babamın fırçası var, boyası var,/ Fadik kızın bir arzusu var:/ Babacığı hastanede, çare, derman arar. / Fadik kız diyor, ‘aç babam gözünü, hayatta bir de yazılan masallar, hikâyeler var.’” Fadik Atasoy ‘Sinema elçisi’ oldu Fadik Sevin Atasoy, Bilkent Tiyatro bölümünden mezun... Orada master yaparken Devlet Tiyatroları’na girmiş, Antalya Devlet Tiyatrosu’nda çalışmış. Bakanlıkta 6 yıl memuriyet yapıp müdür yardımcılığına yükseldiği dönemde sinema çağırınca istifa edip İstanbul’a gitmiş. Gidiş o gidiş... Ama gün olmuş Ankara, memuriyete geri çağırmış Fadik’i... Bu çağrı ile babasının ölümü arasında garip bir kesişme var: “Bu yıl Amerikalı bir kızın çektiği ‘Merhaba’ filmiyle, New York Üniversitesi Tisch akademisinden ‘En iyi kadın oyuncu’ ödülü aldım. Orada da babamla birlikte oynamıştık. Bir veda sahnesi Filmde, babasının rahatsızlığı üzerine Amerika’dan dönen bir kızı oynuyordum. Kız, babasına ‘Ben burada kalıp sana bakayım’ diyor, babası kabul etmiyor, ‘Ancak sen hayallerini gerçekleştirirsen ben mutlu olurum’ deyip kızı Amerika’ya yolluyordu. Bir veda hikâyesiydi. Birlikte oynadığımız son film bu oldu.” “O rolle ödül aldıktan sonra Kültür Bakanı bir takdir mesajı yolladı. Teşekkür için iade-i ziyarete gittim. Sayın Günay, beni zaten festivallerden tanıyordu, ‘Türk sineması yurtdışına nasıl açılabilir’ diye fikrimi alıyordu. Bana ‘Sen dil biliyorsun, memuriyetin var, hem özel sektörü hem bürokrasiyi tanıyorsun, sinema danışmanlığımızı yapsana’ dedi.” Sinema elçisi Bu sürpriz teklifi sevinçle kabul etmiş Fadik Atasoy... Şimdilik 6 ay, Kültür Bakanlığı’nın Los Angeles’taki sinema danışmanı olarak görev yapacak. Bürokrasi geçmişiyle, özel sektör deneyimini birleştirecek. Sinemanın kalbi Hollywood’da, festival, seminer gibi etkinliklerde Türkiye’yi temsil edecek, Türkiye’de Amerikan filmleri çekilmesine destek olacak, Türkiye’nin öykü zenginliğiyle Amerikan sinemasının tekniğini buluşturacak ortak yapımlar için köprü görevi görecek. Türkiye’nin ilk “Sinema elçisi” olacak. “21 Aralık’ta işbaşı yapıyorum” dedi görüştüğümüzde; “Bu çok güzel bir sorumluluk. Türk sinemasına Amerikan film marketinin kapılarını açacak kişi olacağım inşallah...” Babasının acısı, yeni işin sevincine karışmıştı. Elmas Amerika’da “Baban bu teklifi biliyor muydu” diye sordum. Biliyormuş. Amerika’dan aldığı teklifi heyecanla paylaşırken, “Babacım” demiş: ‘”...içime yerleştirdiğin o Kaşıkçı Elması vardı ya... Onun buradaki ustaları, elmasın parladığını söylüyorlar.” “Yüreğindeki elmas, dünyanın her yerini aydınlatacak. Verdiğin her kararda arkandayım” demiş babası... O mirasla Los Angeles yoluna çıkıyor şimdi Fadik... Kulağında, “Sen ancak hayallerini gerçekleştirirsen ben mutlu olurum” diyen bir sesle...",https://www.milliyet.com.tr/yazarlar/can-dundar/sira-babasinin-vasiyetinde-1476589
Can Dündar,Noel Baba’dan Rolex isteyen çocuklar,15 Aralık 2011,"Yazın Bodrum’da tatil yapan bir yakınım, sahilde 7-8 yaşlarında iki kızın konuşmasına şahit olmuş. Birinin diğerine annesinden yakınırken “Keşke benim annem Lady Gaga olsaydı” dediğini duymuş. Ya popülerlik sevdasıyla ya da harcama kapasitesini artırma hevesiyle... “Çocuk işte, ister tabii” diyebilirsiniz. Ama mevzu biraz daha derin... * * * İngiliz Daily Mail gazetesinde çocuklarla ilgili ilginç bir haber vardı önceki gün... Ünlü alışveriş zinciri Selfridges, alışverişe gelen çocuklara “Yılbaşında Noel Baba’dan ne istersiniz” diye sormuş. 3 yaşında bir kız çocuğu kredi kartı istemiş. Aynı yaşta bir oğlan, Rolex saat dilemiş. Siparişler arasında Maserati araba da var, pırlantalı cep telefonu da, iPad-3 de... Kraliyet düğününde Kate Middleton’un giydiği gelinlik de, yeni yetmelerin Noel Baba’nın torbasından çıkmasını arzuladığı hediyelerden... Haberde yoktu, ama bence burun ameliyatı isteyen de olmuştur kesin... * * * Çok değil, bir kuşak önce çocuk çocuk gibiydi, yetişkin de yetişkin gibi... Çocuğun ayrı zevkleri, oyunları, masalları, kıyafetleri vardı. Son kuşakta, biraz da çocukların da tüketim sarmalına çekilmesiyle çocukla yetişkin arasındaki sınır çizgileri silindi. Reklam malzemesi olmuş kravatlı oğlanlar, makyajlı kızlar çıktı ortaya... Aynı hamburgercide birlikte yer, aynı müzikleri dinler, aynı dizileri izler olduk. Babalar oğullarıyla bilgisayarda Pentagon destekli savaş oyunları oynuyor; anneler kızlarıyla birlikte alışverişe çıkıyor. Televizyon, çocukları erken büyütürken, ebeveynlerini de masal dinleyen bebeklere çevirdi. Hepimiz “yetişkin çocuklar” haline geldik. Tanıdığımız anlamda çocukluk bitti. * * * Bir başka örnek vereyim: 17-18 yaşlarında hemen her üç gençten biri sigara içiyor. Hacettepe Üniversitesi, sigara paketleri üzerine konan dehşet verici fotoğrafların etkisini ölçerken gençlere “Hangi resimli uyarı sizi etkiliyor” diye sormuş. Akciğer kanseri riskine dikkat çeken balçık haline gelmiş ciğer fotoğrafı gençleri pek korkutmuyormuş. Erkekler en çok sigaranın cinsel iktidarsızlık yapmasından etkilenmiş, kızlarsa “Hamileyken sigara içmek bebeğe zarar verir” uyarısından... “Yeni ergenlik çağı”nın somut göstergeleri bunlar... * * * “Ah ne güzeldi eskiden mahallede çocuklar misket-evcilik oynardı” diye dövünmenin yararı yok. Artık ne mahalle var, ne misket... Ergenlik yaşı öyle düştü ki, “evcilik”in yerini “evlilik” almak üzere... Büyük kentlerde, 18 yaş altı kız çocuklarda kürtaj patlaması yaşandığı söyleniyor. Noel Baba’dan hayır olmadığına göre erken büyümüş bu çocukları, her şeyden önce feci bir tatminsizlik hissi bekliyor. Talepleri büyüdükçe, hayal kırıklıkları da büyüyecek çünkü... Vakitsiz yetişkinleşmiş kuşağa, Lady Gaga dışında da rol modelleri ve pırlantalı cep telefonundan başka mutluluk seçenekleri sunabilmemiz lazım. Bunun için de evvela hep beraber televizyon karşısından kalkıp ekrana baktığımız kadar merakla ve hevesle birbirimize bakabilmeye ihtiyacımız var. Yapabilir miyiz?",https://www.milliyet.com.tr/yazarlar/can-dundar/noel-baba-dan-rolex-isteyen-cocuklar-1475594
Can Dündar,"Cübbeli’ye açık, bize kapalı",11 Aralık 2011,"Cübbeli Ahmet Hoca’nın karizmasını aslında Malta’daki jet-ski görüntüleri çizmişti. “Beyaz kadın ticaretini azmettirmek”le, Fas’tan, Kazakistan’dan kadın getirtmekle suçlanması, “karizmanın yarılması” olarak nitelenebilir ancak... Hoca, 17 Ağustos depreminden sonra “Rabbim zina yuvalarını vurdu” yorumunu yapmıştı. Son operasyona ilişkin yorumunu merakla bekliyoruz. * * * “Henüz iddia” diyelim ve asıl konumuza geçelim: Malumunuz Milli Eğitim Bakanlığı, okullardaki bilgisayarlardan yararlanan milyonlarca öğretmen ve öğrencinin hangi sitelere girip hangilerine giremeyeceğine karar veriyor. Sakıncalı gördüğü siteleri listeleyip erişimi yasaklıyor. Facebook, YouTube, twitter gibi en popüler internet mecraları okullarda yasak mesela... Merak edip bir öğretmen arkadaşıma kendi internet sitemi sordum. Okuldaki bilgisayara “candundar.com.tr” yazdı. Ekranda gördüğü sonucu bana okudu: “Bu siteye erişim, sakıncalı içeriğinden dolayı, Milli Eğitim Bakanlığı isteğiyle, Türk Telekom A.Ş. tarafından engellenmiştir.” Vay canına! Yazılarım ders kitaplarına girdi, belgesellerim sınıflarda gösterildi, ama siteme okullardan girilmesi yasak demek... Daha önce aynısı Prof. Emre Kongar’ın başına gelmişti. O bunu ekrandan dile getirdiğinde Milli Eğitim Bakanı açıklama yapmış ve “Milyonlarca siteyi tek tek denetlemenin olanaksız olduğunu” belirterek “Bütün kişisel siteleri yasakladık. Benim siteme erişim de kapalı” demişti Eh, makul! Öğretmen arkadaşımdan rica ettim. Mehmet Ali Birand’ın kişisel sitesini tıkladı. Erişim açık... Uğur Dündar? Erişim açık... Başka bir dert olmalı... * * * Muzırlık bu ya; arkadaşıma “‘Cübbeli Ahmet Hoca’ yazsana” dedim. Bingo! “Cubbeliahmethoca.tv” sitesi, okullarda hizmetinizde... Dilerseniz “eserleri”ni, dilerseniz “tv programları”nı izleyebiliyor, ziyaretçi defterine methiyeler yazabiliyorsunuz. Kadın ticareti suçlamasıyla gözaltına alınan, “halkı alenen düşmanlığa teşvik”ten sabıkası bulunan Cübbeli Hoca okullarda serbest, ben yasaklıyım. “Hoca” sayılmadığımdan mı? Cübbesiz olduğumdan mı? Sormaz mısınız Fethullah Hoca’nın sitesini? Sordum tabii... Doğru tahmin ettiniz: “Tr.fgulen.com”, ardına kadar açık... Harun Yahya? Tabii o da... “Turandursun.com”, “bulunamıyor”. Ama “Turan Dursun ve diğer ateist yazarlara cevaplar” içeren “turandursun.org” açık... * * * Diyelim okulda biyoloji öğretmenisiniz; çocuklara “Evrim teorisi”yle ilgili ödev verdiniz. “İnternette araştırın” dediniz. Google’a “evrim teorisi” yazınca, teorinin yalanlarına ve nasıl çöktüğüne dair yüzlerce site çıkacak karşılarına... Teoriyi hakkıyla anlatan adil bir değerlendirme bulmak için epey arka sayfalara gitmeleri ve çok uğraşmaları gerekecek. O yüzden ödevler, hayli dini içerikli geliyormuş son dönemde; tıpkı teşvik edilen siteler gibi... “Eğitimde teknolojik devrim” sayesinde yakında tüm öğrencilerin tablet bilgisayarı olacak. Ve “haram filtreli helal internet”te rahatça gezebilecekler. Ne güzel değil mi?",https://www.milliyet.com.tr/yazarlar/can-dundar/cubbeli-ye-acik-bize-kapali-1473810
Can Dündar,Esra Öğretmen’in öyküsü,24 Kasım 2011,"Bazen haberin içindeki bir isim, tanıştırır kendini size: “Ben haber değilim, insanım” diye bağırır. Esra öğretmen adeta öyle seslendi bana...  Bir baba Depremden hemen sonra gittiğim Erciş’te ilk gördüğümüz enkazın başında yaşlı bir adam, sandalyeye yığılmış ağlıyordu. Sordum: “Az önce damadı ve torunu ölü çıkarıldı; kızının cesedi hâlâ içerde” dediler. Yanına gittim:",https://www.milliyet.com.tr/yazarlar/can-dundar/esra-ogretmen-in-oykusu-1466574
Can Dündar,Kitap fuarında 12 Eylül nostaljisi,20 Kasım 2011,"İstanbul Kitap Fuarı 30. yaşını kutladı bu ay... İlk fuar 1982 Kasım’ında yapılmış. Yani 12 Eylül baskısının sürdüğü, kitabın hâlâ suç aleti gibi görüldüğü darbe günlerinde... Bir otelin salonunda, 28 yayınevinin katılımıyla, 20 bin ziyaretçi ağırlamışlar. Bugün 600’e yakın yayınevi katılıyor. Geçen yılki ziyaretçi sayısı 410 bindi. * * * Bir lider için kurultay, bir şarkıcı için konser neyse, yazar için fuar odur. Aylarca boş bir ekrana bakarak yazdığı satırlar, orada muhatabını bulur. Okur da takip ettiği, bazen kızıp bazen sevdiği yazarla orada buluşur. Fuar aynı zamanda sınav alanıdır; kitapseverlerden oluşan dev bir jüri, orada yazarın yüzüne, yıllık performansının neticesini okur. Benim de TÜYAP’ta 20. yılım bu yıl... 1991’den beri neredeyse hiç aksatmadan okurlarla buluşup söyleşiler yapıyor, kitaplarımı imzalıyorum. Az şey görmedim bu 20 yılda... İlk imzaya ana karnında gelen çocuklarla, nice sonra üniversite öğrencisi olarak fotoğraf çektirdim. Her yıl aksatmadan yazılarımı kesip dosyalayan, getirip imzalatan bir aileyi akrabam bildim. Bir kitap, bir imza, biraz sohbet, bir fotoğraf için saatlerce kuyrukta bekleyen okurların kimine sadece bir imza verdim, kimiyle kısa da olsa dertleşebildim. Korsan kitabı imzaya getirenleri de gördüm; gözümün önünde kitap çalmaya çalışanları da... Kimi geldi, terk eden kız arkadaşını geri getirebilecek satırlar yazmamı istedi; kimi, yeni doğacak bebeğine isim vermemi... Zamanla fuar büyüdü; İzmir’e, Bursa’ya, Adana’ya, Diyarbakır’a (neden Ankara’ya değil?) uzandı; biz de peşinden... Bugün o illerde kaç evde imzalı kitabım varsa, o kadar insanla TÜYAP sayesinde tanışmışlığım, konuşmuşluğum, kucaklaşmışlığım var. O yüzden TÜYAP’a 30. yaşında teşekkürü borç biliyorum. * * * Bu yıl, TÜYAP’ın 30 yıllık tarihinde pek rastlamadığımız bir manzara yaşadık. Yazarların bir kısmı içerdeydi; yerlerine arkadaşlarını yolladılar. Mesela bugün Cumhuriyet Kitapları bölümünde CHP milletvekilleri, “Balbay gelemedi, biz varız” sloganıyla Mustafa Balbay’ın kitaplarını imzalayacak. Belge Yayınları standında tutuklu yazar Ragıp Zarakolu’na destek için “yazar nöbeti” tutulacak. Ahmet Şık’ın basılmadan toplatılan ve geçen hafta 127 yazarın ortak imzasıyla çıkan “000Kitap”ı elden ele dolaşacak. Togan standında Oda TV tutuklusu, okul arkadaşım Müyesser Yıldız’ın yeni kitabı arkadaşlarınca imzalanacak. Hepsine uğramaya, bir destek, omuz, imza vermeye çalışacağım. * * * Bu manzara, yine yazarların demir parmaklıklar ardında olduğu 12 Eylül döneminde doğmuş olan fuarı, bebeklik günlerine götürüyor. Bize 30 yıl sonra darbe günlerinin nostaljisini yaşatıyor. Dilerim 30 yıl sonra bugünleri de aramayız.",https://www.milliyet.com.tr/yazarlar/can-dundar/kitap-fuarinda-12-eylul-nostaljisi-1464959
Can Dündar,Varsa ölümün bir hayrı...,10 Aralık 2011,"Gürsel Tekin’in annesini toprağa verirken döktüğü gözyaşlarının fotoğrafı vardı geçenlerde birinci sayfada... Daha önce de Başbakan Erdoğan’ın annesini uğurlarken hıçkıra hıçkıra ağlayışına tanıklık etmiştik. En yalın, en yalansız halimiz, musalla taşı başındakidir belki de... Eceli gördü mü frene basar hayat... Ölüm karşısında hiçleşiriz. Giyindiğimiz tüm sıfatlardan azadeyiz. Orada Başbakan ya da Genel Başkan yardımcısı değiliz. “Evlat” hüviyetinde eşitleniriz. Varsa ölümün bir demokrat yanı, bizi, bir süreliğine de olsa, unvanlarımızdan soyması... Bir gözyaşı damlasında, bir taziye sofrasında buluşturması... * * * Varsa ölümün barışçı bir yanı, küskünleri barıştırması... Garip belki, ama bu ülkeye geçici de olsa bir sulh havası, ancak Azrail sayesinde gelebiliyor. Ben bunu büyük şehirlerde sadece mezarlıkların yeşil alan olarak kalmasına benzetiyorum. Ecelin yeşerttiği şehirler gibi, ölümde yumuşuyor yürekler; kanlı bıçaklı hasımlar, vefat karşısında başını eğip taziye kuyruğuna giriyor. Emri hak yapıyor hayatın yapamadığını... Barıştırıyor kan davalıları... Vicdanı eşeliyor, kindarlığı törpülüyor; en azından bir süreliğine ateşkes sağlıyor. * * * Tam bir yıl önce bugün, o acıyı ben de yaşadım; bir yıl önce bugün, babamın musalla taşı başında, aynı dersleri ben de aldım. Bir acının kaç küslüğü bitirebildiğine, kaç eski dostla yollarımı yeniden birleştirebildiğine, fikriyatımı paylaşmayan kaç kişinin hissiyatımı paylaşabildiğine şaştım. Ölümle gelen barışı daimi kılmaya çalıştım. Bir yandan da, geçen o bir yılda, kavuşma ümidi olmayan bir sevdayı tattım. Maddi varlığı olmayan bir hayali sevmenin anlamını... Hasretin buruk tadını... O günden sonra da aynı kor hangi evi yaksa kulak kabarttım. Varsa ölümün bir hayrı, empatiyi artırması... Artık biliyorum ki, cenaze başında akıtılan gözyaşı, o günden sonra, salonda boş kalmış bir koltukta, arşivden çıkıveren bir eski mektupta, radyodan yükselen bir bozlakta ya da sofradaki doldurulmamış kadehte yeniden dökülmeyi bekler. Başın derde girdiğinde “Keşke yanımda olsaydı” dedirtir. Çok sevindiğinde “Keşke o da görebilseydi” diye dile gelir. Kafesinde suskun bir kanarya, o yası ele verir. * * * “Temyizi olmayan bir dava bu...” Varsa kalleş ölümün bir adil yanı, nihayette herkesin başına gelmesi... Sadece bazılarına biraz iltimas geçiyor; kimini erken, kimini geç alıyor; kimine sıralı, kimine sırasız geliyor. Eğer gideni doyasıya sevebildiyseniz, “Bugünü de gördüm şükür” dedirtebildiyseniz, gözünün arkada kalmadığını, huzur içinde kapandığını hissedersiniz. O boşluğu dolduramayacak teselliler belki... Ama hiç yoktan iyi...",https://www.milliyet.com.tr/yazarlar/can-dundar/varsa-olumun-bir-hayri-1473479
Can Dündar,Beş ayda Yargıtay nasıl değiştirildi,22 Kasım 2011,"Bugün Odatv davasında 10 gazeteci yargı önüne çıkıyor. Dosyada akıl almaz hukuk ihlalleri var. Ama ben bugün yargı bağımsızlığına dair bir ayrıntıya dikkat çekeceğim. * * * Biliyorsunuz 12 Eylül’deki referandumla HSYK’nın yapısı iktidar lehine değiştirildi. Dönemin Yargıtay Başkanı Hasan Gerçeker bu değişikliğe karşı çıkarken “HSYK’nın yapısı değiştiği an, Yargıtay doğrudan etkilenir” diyordu. Nitekim şubattaki “yargı reformu”yla Yargıtay’ın üye sayısı artırıldı. Cumhurbaşkanı’nın onayından 10 gün sonra da yeni HSYK, yeni Yargıtay’a 160 yeni üye seçti. Bu değişikliğin fiili sonucu tahmin ediliyordu, ama somutlaşmamıştı. Şimdi size en somut sonucu sunacağım: * * * Odatv davasında yargılanan gazeteci Müyesser Yıldız’ın bir arkadaşıyla yaptığı telefon görüşmesi, mahkeme kararıyla izlenip kaydedilmiş, Danıştay saldırısı ve Cumhuriyet’e atılan el bombaları davasının iddianamesine yansımış. Zaman gazetesi de bunu iddianameden alıp internet sayfasında yayımlamış. Yıldız, bu haberle kişilik haklarına saldırıldığını öne sürerek manevi tazminat istemiş. Yerel mahkeme davayı reddetmiş. Yıldız da Yargıtay’a gitmiş. Yargıtay 4. Hukuk Dairesi, 9 Aralık 2010 günü, “Bu haber, özel hayata müdahale mi, basının haber verme hürriyeti mi” gibi hassas bir konuyu tartışmış ve şu karara varmış: “Davacının özel yaşam alanına ilişkin özel telefon görüşmelerinin yayınlanmasında kamu yararı bulunmadığından, böyle bir yayın, davacının özel yaşamının gizliliğine, haberleşme hürriyetine ve onun kişilik haklarına saldırı niteliği taşır.” İmza: Mustafa Kıcalioğlu, Şerife Öztürk, Sadık Demircioğlu, Selma Bellek, Ayşe F. Çevikbaş. Üyelerden Sadık Demircioğlu, karara muhalif kalmış ve “Kamuoyunun yoğun ilgisinin olduğu bir davada, iddianame eklerini aynen yayınlamak, basın özgürlüğüne girer” diyerek karşı oy kullanmış. Tarih: 9 Aralık 2010. * * * Şimdi dikkat! Bu karardan iki ay sonra, Şubat 2011’de Yargıtay üyeleri değişiyor. Dosya hakkındaki düzeltme talebi Yargıtay’ın “yenilenmiş” 4. Hukuk Dairesi’nin önüne geldiğinde tarih, 4 Mayıs 2011... Vee işte yeni Yargıtay üyelerinin kararı: “Kamuoyunun yoğun ilgisinin olduğu bir davada iddianame eklerini aynen yayınlamak, basın özgürlüğüne girer. Dairemizin bozma kararının kaldırılmasına...” “Yeni Yargıtay”, eski kararını, tek karşı oy kullanan üyesinin gerekçesini aynen benimseyerek “düzeltiyor”. Bu kez imzalar şunlar: Kamil Kancabaş, Ayşe Çevikbaş, Ahmet Kütük, Ali Akın, Hüseyin Kulaç... Bu kez de, ilk kararda çoğunlukta yeralan Ayşe Çevikbaş, azınlığa düşmüş; tek karşı oy yazısıyla “eski Yargıtay”ın kararını savunmuş. * * * 9 Aralık 2010... 4 Mayıs 2011... Aynı Yargıtay’ın, aynı Hukuk Dairesi, beş ay arayla birbirine taban tabana zıt iki karara imza atıyor. “Bağımsız yargı” isterken neyi kastettiğimiz şimdi daha iyi anlaşılıyor mu? Bugün mahkemeye çıkacak meslektaşlarımıza kolaylıklar diliyoruz.",https://www.milliyet.com.tr/yazarlar/can-dundar/bes-ayda-yargitay-nasil-degistirildi-1465830
Can Dündar,Deli mi ne?,06 Aralık 2011,"Topkapı Sarayı’ndaki Libyalı saldırgan Elmadhavri çatışmada öldürüldüğü için amacı anlaşılamadı. Ama olay yerinde haykırdığı İngilizce bir cümle, niyetini ele verdi: “I will do carnage!” Yani “Katliam yapacağım... tıpkı Norveç’teki gibi...” * * * 22 Temmuz’da Oslo’da aşırı sağcı Anders Breivik, benzer bir saldırıda 77 masumu öldürmüştü. Bizim Libyalının Norveçli rol modeli, “insanlığa karşı suç işlemekten” yargılanıyordu, ama “akli dengesinin yerinde olmadığı”nı belgeleyen bir rapor sayesinde hapis yerine, tımarhaneye gönderilecek. Libyalı yaşasa bu kadar ucuz kurtulamayabilirdi gerçi... Malum ya, genelde bu tür işlere kalkışanlar doğuluysa “terörist”tir, Batılıysa “çılgın”... * * * Norveçli saldırganı inceleyen psikiyatr heyeti 243 sayfalık raporunda “paranoyak şizofren” teşhisi koydu. Rapora hayret ettim. Çünkü -ne yalan söyleyeyim- adamın lafları, korkuları, halüsinasyonları, hezeyanları çok tanıdık geldi. Diyor ki uzmanlar: “Saldırgan konuşurken ‘Ben’ yerine ‘Biz’ diyor.” “Tutarsız konuşmalar yapıyor.” “Empati güçlüğü çekiyor.” Tanıdık değil mi? Diyorlar ki: “Sürekli gizli güçler tarafından izlendiğine inanıyor.” İzlenmediği anlamına gelir mi? Daha “bildik” satırlar da var: “Ülkesini yabancıların işgalinden koruduğunu söylüyor.” “Bir defasında eve geldiğinde bahçe kapısının açık olduğunu görmüş. Eve kameralar gizlenmiş olabileceğini varsayarak bütün gece evde bunları aramış.” Haksız mı? Hele bir teşhis var ki, okuyunca kahkaha attım: “Özel hayatında hiçbir şey yapamaz hale gelmiş. Cep telefonu aracılığıyla izlendiğini düşünüyormuş. Takip edilmemek için sürekli cep telefonunu kapatıyormuş.” * * * Türkiye’de yaşamakta olduğumuz döneme biraz dışarıdan ve bu tür raporlar ışığında bakınca neyin eşiğinde olduğumuz daha iyi anlaşılıyor. Son seçim kampanyasını anımsayanlar, açık kalmış bir bahçe kapısının, muhalif evlere yerleştirilmiş kameralar anlamı taşıdığına yemin edebilir buralarda... Cep telefonunun dinlenmediğini düşünenimiz yok gibi artık... Bu, “delilik” değil, bir prestij alameti sayılıyor hatta... Eski Cumhurbaşkanı’nın zehirlenerek öldürüldüğü iddiası, resmen soruşturuluyor halen... Bir parti lideri ile Kürt sorununda farklı çözüm öneren bir komutanın helikopterlerinin düşürüldüğü iddiası da öyle... Hapiste kalpten öldüğü açıklanan bir istihbaratçının “Beni öldürebilirler” yazılı el yazısı notu Aydınlık’ta yayımlandı; tınmadık bile... Eminiz öyle olduğuna belki de... Yabancıların toprak satın alarak ülkeyi işgale çalıştığını, misyoner faaliyetleri yüzünden dinin elden gitmek üzere olduğunu en üst düzey yetkililerden duymadık mı? Kaçımızın aklından, bir tüfek alıp antipatik bulduğumuz bir topluluğun arasına dalmak fikri geçiyor, kestiremiyorum. * * * Demem o ki, Norveçli bir psikiyatrın koltuğuna uzansak ve ona şu son dönem yaşadıklarımızı, korkularımızı, kaygılarımızı, hezeyanlarımızı anlatsak bize koyacağı teşhis belli... Biz de ona rahatlıkla diyebiliriz ki: “Sizin ‘resmen delilik’ saydığınıza, biz ‘reel politik’ diyoruz burada...”",https://www.milliyet.com.tr/yazarlar/can-dundar/deli-mi-ne-1471575
Can Dündar,"Hadi kadınlar, evinize!",13 Aralık 2011,"Zaman yazarı Ali Bulaç, geçen hafta kadınlarla ilgili dört yazı kaleme aldı. İlk üç yazıdaki kimi yorumları, küreselleşme karşıtı bir sol dergide yer bulabilecek radikallikteydi. Özeti şu: “Küresel piyasa ekonomisi, kadını sömürmek için onu evden koparmaya dönük bir seferberlik yürütüyor.” Öyle anlıyorum ki, Bulaç’a göre; AB’nin iş yaşamında kadınlar lehine ayrımcılık uygulaması da bu amaca dayanıyor. Çalışma Bakanlığı’nın “kadın taksi şoförü” projesi de... Fenerbahçe’nin kadınlara ücretsiz maç uygulaması da... Hatta Diyanet’in kadınları camiye çekme kampanyası da... * * * Diyanet İşleri Başkanı Prof. Mehmet Görmez, “Cenaze, cuma ve bayram namazlarında kadınlara yer açmalıyız” diyerek son dönemki tartışılmalara bir açılım getirmişti. Bulaç ise hadislere atıf yaparak diyor ki: “Kadınlara cami yolu açıktır, ama farz değildir. Zira, ‘ev’ daha hayırlıdır.” Dini metinler bu tezde zayıf kalınca Bulaç “örf”e sığınıyor: “Laik devletin resmi kurumu olan Diyanet’in Müslümanların örfünü değiştirmeye hakkı ve yetkisi var mı?” diye soruyor. “Umarım üst üste gelen girişimlerin hedefi, kadının evden, önce camiye, sonra piyasaya çıkmasının önündeki engelleri, din içinden meşruiyet bularak kaldırmak değildir” diyor. Yani “kadını evden çıkarmak, Batı merkezli formüle edilmiş bir devlet politikası”... Diyanet de bunun maşası... * * * Bulaç, “Kadını tüketim nesnesi olarak gören vahşi kapitalizme karşı bayrak açalım” dese, ben dahil geniş bir kesimi yanına alabilirdi. Ama kadını sömürüden korumanın yolunu onu eve hapsetmekte görüyor. Hz. Peygamber’in kadınların mescide gitmesini teşvik ettiği gerçeğini ise Hz. Aişe’nin bir sözüyle karşılıyor: “Hz. Peygamber, kadınların bugün neler yaptıklarını görseydi, mescide gitmelerine engel olurdu.” Peki Hz. Peygamber, bugün kadınlara evde neler yapıldığını görse, evde oturtur muydu? Aile içi şiddetten kumalığa, tecavüzden cinsel tacize kadar bütün irin, evlerin örfle kilitlenmiş kapılarının altından akmıyor mu? Yüz binlerce evden bu feryat yükseldiğine göre bunlar da “örfümüz”e dahil mi? Tamam devlet, müminin ibadetine karışmasın da, bu kadar farklı rengi barındıran bir topluma “Müslümanların örfü” kavramıyla, müşterek bir değerler sistemi giydirmek de benzer bir totaliter tahakküm içermiyor mu? * * * Bulaç, kadınlara evde kalmayı tavsiye ettiği son yazısına “Fakihlere ve dindarlara sorular” başlığını koymuş. Ya kadınlar? Onlara “Evde oturmak mı istersin, dışarı çıkmak mı” diye soran var mı? “Örfümüz” gereği kadından beklenen, “Beyim bilir” cevabı mı? Kadını evden çıkarmak devlet politikası ise, acaba kadını evden çıkarmamak kimin politikası? * * * Not: Pazar günü “Cübbeliye açık, bize kapalı” başlıklı yazımda, Milli Eğitim Bakanlığı kararıyla okullardan internet siteme girişin filtreyle engellendiğini duyurmuştum. Aynı gün Milli Eğitim Bakanı Ömer Dinçer “Kasıt yok. Kişisel site olduğu için engellenmiş” demiş. Birçok kişisel siteye girişin serbest olduğunu yazımda belgelemiştim oysa... Bakanlık yetkilileri “Başvursun yeniden değerlendirelim” demişler. Bu yazıyla başvurmuş olayım; açıklasınlar da şu yasağın nedenini öğrenelim.",https://www.milliyet.com.tr/yazarlar/can-dundar/hadi-kadinlar-evinize-1474620
Can Dündar,Hopacılara bir tutam saç,08 Aralık 2011,"Dönem dizilerini sevenler: 12 Mart nostaljisi yaşamak ister misiniz? Yarın Ankara Adliyesi’nde Hopa davasını izlemeye gidin. Darbe dönemlerinde ne yaşandığını, kitabın nasıl suç unsuru sayıldığını, muhalefeti ezmek için hukukun nasıl kullanıldığını en iyi orada görebilirsiniz. * * * Ne olmuştu Hopa’da? Seçim öncesi Başbakan gittiğinde bir grup, onu ve hidroelektrik santralleri protesto etti. Konvoydaki koruma polisi, atılan taşla yaralandı. Polis orantısız güçle müdahale etti. Erdoğan’ın “eşkıya” dediği protestocular arasındaki emekli öğretmen Metin Lokumcu, sıkılan biber gazında kalp krizi geçirerek öldü. Aynı gün Ankara’da bir protesto yürüyüşü düzenlendi. Polisin müdahalesiyle iş çatışmaya dönüştü. Onlarca kişi yaralandı. Çoğu öğrenci 54 kişi gözaltına alındı. * * * 28 kişi için açılan davanın iddianamesi, 1971 “Balyoz” yargılamalarını aratmayacak suçlamalarla dolu... Sanıklar, “Mahir Çayan’ın lideri olduğu THKP-C örgütünün üyeleri” sayılıyor. Örgütün tarihi anlatılıyor. Bu arada “Ertuğrul Kürkçü adlı terörist”ten de söz ediliyor. Kürkçü halen Meclis’te milletvekili... Yani savcılık, “Af çıktı, senin cezan sonuçlarıyla silindi, milletvekili oldun, ama ben unutmadım” demeye getiriyor. “Legal görünüm altında gerçekleştirilen basın açıklaması, yürüyüş, açık hava toplantısı gibi eylemler”den, “terör faaliyeti” gibi söz ediyor. Peki onca ev basılıp bunca genç içeri alınmış, evlerinde bomba, silah, mermi vs. mi ele geçirilmiş? Hayır! Ama savcılığın tabiriyle “Marks, Engels, Stalin gibi şahısların kitapları...” bulunmuş; 70 model toplatma kararlarıyla... İddianameyi okurken bir cümleyi anlayamadım: Ele geçirilen dokümanda; “Nevroz kovanındır de hakkın değil” deniliyormuş. “Terör kovanı”nı buldular sandım. Ama değilmiş. “Newroz Kawa’nındır, Dehak’ın değil” yazıyormuş meğer... Darbe dönemi nostaljisi derken haksız mıyım? * * * Trajikomik belki ama bu suçlamalar, 6 aydır tutuklu olan sanıkların “terör”le suçlanmalarına yetti. Bazı gençlerin, cezaevinde zorla saçları kesilen arkadaşlarına destek için saçını kestirmesi bile “örgüt delili” sayıldı. Bugün Eğitim-Sen’e bağlı öğretim elemanları, bu saçmalığa tepki vermek ve “Öğrencilerimizi geri verin” demek için Cebeci kampusunda saçlarını kesip içerdeki öğrencilerine gönderecekler. Yarın da mahkeme önünde olacaklar. * * * 1970’lerde de böyle olmuştu. Demokratik protestoların karşısına orantısız devlet şiddetiyle çıkılmış, her kitap “suç aleti”, her eylem “terörist faaliyet” sayılmış, her muhalife “eşkıya” damgası basılmış, talepler, itirazlar dayakla, işkenceyle bastırılmıştı. Sonuç ne oldu? İfade ve örgütlenme özgürlüğünün önüne set çekilince kırın, dağın, silahın yolu açıldı. Kanlı bir dönem başladı. Türkiye’ye çok pahalıya patladı. Aynı filmi yaşayamayız. Kimse gençlerden koşulsuz itaat beklemesin. Farklı sese, eleştiriye tahammül edemeyen de siyasete girmesin. İçerdeki gençlere bir tutam saç da ben gönderiyorum.",https://www.milliyet.com.tr/yazarlar/can-dundar/hopacilara-bir-tutam-sac-1472433
Can Dündar,SAAT 9’U 10 GECE,10 Kasım 2011,NOT: Siz bu satırları okuduğunuz sırada ben Makedonya’da olacağım. Sarı Zeybek’in Arnavutça baskısı vesilesiyle ve Üsküp Yunus Emre Türk Kültür Merkezi’nin daveti üzerine orada 10 Kasım törenlerine katılacağım. Üsküp’te bir söyleşi yapıp genç Mustafa Kemal’in lise öğretimini gördüğü Manastır’daki Askeri İdadi’yi gezeceğim. Dönüşte sizlerle izlenimlerimi paylaşmayı umuyorum.,https://www.milliyet.com.tr/yazarlar/can-dundar/saat-9-u-10-gece-1461130
Can Dündar,Balkanlara dizilerle dönüş,13 Kasım 2011,"Üsküp Üsküp, 14. yüzyıl sonunda Osmanlı egemenliğine girdi. Türkler burada 520 yıl kaldılar. Balkanlardan çekilirken geride iyi bir imaj bırakmadılar. Ders kitapları onları “işgalci” saydı. Eserleri yakılıp yıkıldı. Artakalanlara kötü muamele yapıldı. Üsküp’te Türk nüfusu yüzde 4’e düştü. Gazeteleri kapandı. Devlet radyo ve televizyonunun azınlıklara ayrılan diliminde, kısıtlı Türkçe yayınlarla seslerini duyurmaya çalıştılar. Çocukları Türkçeyi unutacak diye endişeliydiler. Makedon yönetimi Türkçe ders kitaplarını basmıyor, onları kenti ikiye bölen Vardar nehrinin Müslüman yakasına sıkıştırıyordu. Kaynana Cevriye tişörtlerde Sonra beklenmedik bir şey oldu. Türk dizileri geldi ve Makedon televizyonlarını işgal etti. Türk azınlık, “Yarım saat fazla Türkçe yayın” mücadelesi verirken, birden bütün kanallar Türkçe konuşur oluverdi. Manastır’a girerken bizi “Ezel”in afişi karşıladı. Gece ekranda “Kurtlar Vadisi”nin Polat’ı vardı. Sabah kalktık; nöbeti “Ezo Gelin”le Nurgül Yeşilçay devralmıştı. Öğrendik ki, Makedon televizyonlarında “Binbir Gece” ile başlayan Türk dizisi salgını, “Gümüş”le sürmüş, “Yaprak Dökümü” ile tavan yapmış. Hatta “Kaynana Cevriye”nin resmi kahve fincanlarına, tişörtlere basılmış. Necati Şaşmaz’ın Üsküp’te parti lideri gibi karşılanışı hâlâ dillerde... Böylece Türkler, 100 yıl önce kağnı sırtında göçtükleri topraklara dizi dizi geri dönmüş. Topların delemediği önyargı duvarını, antenler yıkmış. Türkiye’de “Türkçeyi bozuyor” diye eleştirilen diziler, orada Türkçenin imdadına yetişmiş. Dizileri orijinal dilinden altyazılı izleyen Makedonlar ise, kendi dillerinde dört bin Türkçe sözcük olduğunu fark etmiş. Kısacası diziler, altı asırlık kültürel akrabalığı hatırlatmış.  Kültür köprüleri Bugün Makedonya’daki 80 bin Türk, nüfusundan fazla ağırlığa sahip... Üsküp’e Türklerin yeni inşa ettiği Büyük İskender Havaalanı’ndan girip, Türklerin inşa ettiği yollardan geçerek, Türklerin inşa ettiği otele gidiyorsunuz. Türk okulları, hastaneleri her köşede karşınıza çıkıyor. Birçok yatırımın, onarımın altında “TİKA” (Türk İşbirliği ve Kalkınma İdaresi Başkanlığı) imzası okunuyor. “Makedonya Türk Sivil Toplum Teşkilatları Birliği” bünyesinde 58 dernek faaliyet gösteriyor. Meclis’te ve Hükümet’te temsilcileri var. Geçen ay Cumhurbaşkanı’ndan “Üstün Hizmet Nişanı” alan Üsküp Türk Tiyatrosu, 60 yıldır Türkçe oyunlar oynuyor. İngiliz kültür merkezlerine benzer bir yapılanmayla hızla dünyaya yayılan Yunus Emre Türk Kültür Merkezi de 1,5 yıl önce Üsküp’te şube açmış. Müdür Vekili Tayfun Kalkan, canla başla kurslar, paneller, söyleşiler, film haftaları düzenleyerek Makedonya ile Türkiye arasında dostluk köprüleri kuruyor.  Makedonya sizi bekliyor Üsküp’te siyasetçiler, yayıncılar, sanatçılar, gazetecilerle buluştum. Orhan Pamuk’un Nobel’inden sonra Türk edebiyatına ilgi artmış. Kültür Bakanlığı’nın Türkçeden çeviri yapan yabancı yayınevlerine verdiği destek de yayın sayısını patlatmış. Gazeteciler, “El Cezire bölgede yayına başlarken, neden Türk medyası buraya ilgisiz” diye soruyor. Üsküp Kültür ve Tanıtma Müşaviri Muteber Şankazan, “TV dizileri, filmler, festivaller, ortak yapımlar için başvuracak olanlara yardıma hazırız” diyor. Son sözüm, hâlâ oralara gitmemiş olanlara... Uçakla 1 saat, karayoluyla yarım gün ötede, sizi her köşesinde Türkçe konuşulan, tarihle iç içe bir coğrafya ve sımsıcak insan yüzleri bekliyor. Üsküp’e, Ohri’ye, Manastır’a gidin. Struga’da Şairler Köprüsü’nden geçin. Şarap eşliğinde kaymaklı köfte yiyin. Dizileri de kaçırmayacak, kendinizi evde hissedeceksiniz.",https://www.milliyet.com.tr/yazarlar/can-dundar/balkanlara-dizilerle-donus-1462108
Can Dündar,Yaşasın şanlı Angus direnişi!,06 Kasım 2011,"Üsküdar’da celepler “Kahrolsun Angus” yürüyüşü yapmış, “İthal Anguslar yüzünden mağdur olduk” deyip yolu kapatmış. “Herkes bundan kesiyor, bizim büyükbaşlar elde kalıyor” demişler. Biz Anguslar bu haklı eylemi yürekten destekliyoruz desteklemesine de hedef yanlış. Niye “Kahrolsun Angus?” Ben kendim mi geldim onca yolu kesilmeye?.. Sen 88 senede, 800 küsur bin kilometrekarede doğru dürüst hayvancılık yapamadıysan, hayvan yerine hayvancılığı boğazladıysan, elin Angus’una muhtaç kaldıysan, sadece kurbanlık da değil, araba, doktor, öğretmen ithalini politika saydıysan suç bizim Anguslarda mı, sizin angutlarda mı? * * * Biz çok mu hoşnuduz bu durumdan sanıyorsunuz? Nasıl bu cehennemden kaçmaya çalıştığımızı her gün haberlerde görmüyor musunuz? Avustralya’da yetiştiğimiz geniş meralardan göçüp sizin asfaltlarda eli bıçaklı adamlarla kovalamaca oynamak bizim tercihimiz mi? Bir düşünsenize: İki canlıydım ben Melbourne’den yüklendiğimde... 7 binimizi bir arada devasa uçaklara bindirdiler. Arkamızdan “Uçan inekler” diye alay ettiler. 19 saatte geldik Ankara’ya... Boğalar yurdudur umuduyla indik “Esenboğa”ya... Muayene edip TIR’larla çevre meralara dağıttılar. Uruguay’dan gelen ırktaşlarımızla buluştuk orada... Onlar vapurla 25 günde gelmişler. Tartıldık, 1,5 tona düşmüşüz. “Bunlardan en az 400 kilo et çıkar” diye konuştuklarını duyduk. Duvarda “Neresinden et çıkar”ı gösteren resimlerimiz vardı. Kurban Bayramı’ymış; kurbanlık bayramı değil ya... Kaçtık tabii; duracak mıydık? * * * Atalarımız İskoç kökenlidir. “Cesur Yürek”in hemşerisiyiz. Direnişi severiz. Büyükannelerimizi 19. asırda Amerika’ya götürmüşler İskoçya’dan... Sığırız ya; Amerikan bizonlarıyla çiftleştirmişler; bugünkü türümüz çıkmış. Geniş topraklarda yetiştik. Gemleme, bağlanma bilmeyiz. Alaturka matadorların sırtımızı sopalayarak boynumuza kement atmasını, ite kaka araçlara tıkmasını kabullenmeyiz. * * * Gelir gelmez anladık: Direneni sevmiyorlar buralarda... Uysal koyun toprağı ne de olsa... Televizyonda gördüm, bizim kaçakları kovalamaktan yorulmuş bir celep, “Yabani canavarlar bunlar” diye söyleniyordu. Bebekken testislerimizi buranlar, asfaltlarda bacağımıza palayla dalanlar, yol kenarına yatırıp boynumuzu vuranlar, bütün o acemi kasaplar canavar değil, biz canavarız öyle mi? 25 gün yola sürüldükten sonra sırtına uyuşturucu iğne vursunlar, yarı baygınken gırtlağına bıçak dayasınlar da bak bakalım sen uysal mı oluyorsun? Sizin koyunlara benzemeyiz biz... “Sarı kızım”, “Karaoğlanım” diye sevip sonra kanını dökenleri trene bakar gibi seyretmeyiz. Savunuruz kendimizi... Yapılıyız; kaçabilirsek kaçarız, yakalanırsak da bıçakla üstümüze gelene dalarız. * * * Deprem nedeniyle belki bu bayram da iptal olur, bizim canlar da kurtulur diye umduk, olmadı. İmana saygımız var; ama kurban edilmenin bile bir adabı var. Bu eziyeti hangi kitap yazar? Kaçabildiğimiz kadar kaçacak, direnebildiğimiz kadar direneceğiz. Yine de yakalanırsak, “Cesur Yürek” gibi vurulurken boynumuz, bizim değil, çocukların gözlerini bağlayın. Bu vahşete bakmasınlar. Hadi size iyi bayramlar!",https://www.milliyet.com.tr/yazarlar/can-dundar/yasasin-sanli-angus-direnisi-1459768
Can Dündar,Pahalı simit,17 Kasım 2011,"Kusura bakmayın beyler! Mademki “istediğiniz kadar düşünce adamı, medya mensubu olun...” diye lafa girip özgürlüklere sınır çeken bir Başbakan var, ...ve mademki artık “25 kuruşa simit yok”... ...o halde bize, giderek daraltılan o sınırları genişletmek ve çok pahalı hale gelen hürriyet simidini 25 kuruşa çekmek için mücadele etmek düşer. * * * Buyrun “sınırlı özgürlük” dayatmasına ilk cevap: “Hapisteki Yazarlar Günü”nde, hapisteki yazar arkadaşımız Ahmet Şık’ın basılmadan toplatılan kitabı “Dokunan Yanar”, 22 Kasım’daki ilk duruşması öncesi, 127 yazarın ortak imzasıyla yayımlandı. Farklı görüşten isimler, yasaklara karşı ifade özgürlüğünü savunmada nihayet yan yanayız... * * * İki hafta sonra da meslektaşım, komşum Mustafa Balbay, hapiste 1000 günü devirecek. “1000 gün tutukluluk”, kaç kuruşluk simide denk gelir ki? Üstelik bugün “sınırlı özgürlük”ü savunan, “özgürlüğün de sınırı var” diye şiir okumaktan hapse atılmış bir Başbakan... Bir şair anısı anlatayım bari: Balbay’ın defterini inceleyen polis, onun Sabih Kanadoğlu ile görüşmesinden şu notu bulmuş: “Yargı bir felaket... Hani diyor ya Özdemir Asaf, ‘Bütün renkler aynı hızla kirlendi, birinciliği beyaza verdiler’; biz beyazız, kirlenmememiz lazım.” Bunu okuyan savcı soruyor Balbay’a: “Sabih Kanadoğlu, Özdemir Asaf isimli şahıslar kimlerdir? Bu şahıslarla irtibatınız hakkında bilgi veriniz.” * * * Bugün hapisteki bir başka yazarın, Bilim ve Gelecek dergisinin editörü Osman Baha Okar’ın duruşması var. “Adı var kendi yok Devrimci Karargâh örgütü”ne üyelikle suçlanan Okar, 14 aydır Tekirdağ F tipi cezaevinde... Bir PKK itirafçısı, baktığı fotoğraftan kendisini Kuzey Irak’taki 15-20 kişilik grubun içinde gördüğünü söylemiş. Okar’ın 2004-2008 arası Kuzey Irak’taki bir PKK kampında eğitim aldığı iddia ediliyor. Okar ise “Hayatım boyunca Ankara’nın doğusuna geçmedim” diyor. Kanıt olarak da o yıllar arasında İstanbul’daki çalışma belgelerini, kira kontratlarını, fotoğraflarını, tanıklarını sunuyor. Ama bir korku filmi bu; içine düştün mü yalan yanlış kanıtlarla kendini bambaşka bir geçmişin içinde bulabiliyorsun. “Okar’ın Ergenekon bağlantısı” diye sunulan isim, 2000’de ölen Fransızca öğretmeni çıkmış. Hele bir takip tutanağı var; tam Aziz Nesin’lik... Diyor ki: “Saat 15.15: Hedef şahıs, işyerinden çıktı. 15.20: Hedef şahıs, Moda Caddesi’ndeki nalbura girdi. 15.40: Hedef şahıs nalburdan elinde siyah poşetle çıkıp işyerine döndü. 18.30: Başka gelişme olmayınca çalışmaya son verildi.” Eee? Suçu ne? Ne aldı nalburdan? Cevabı yok. 2011 Türkiye’si ilerde bunlarla anlatılacak işte... * * * Baha Okar’ı tanımasam da, ancak ecelle çıkılabilen o zindanda, tanıdığım gazeteci-yazarlar da var. “Hapisteki yazarlar günü” vesilesiyle (hasım-hısım ayırmaksızın) o meslektaşlarıma selam ederim. Kusura bakmayın beyler! Siz istediğiniz kadar siyasetçi, bakan, Başbakan vs. olun, biz düşünenlerin, gazetecilerin, yazarların “25 kuruşluk” ifade hürriyetini ve tutuksuz yargılanma hakkını savunmaktan vazgeçmeyeceğiz.",https://www.milliyet.com.tr/yazarlar/can-dundar/pahali-simit-1463682
Can Dündar,"Arap baharı mı, pastırma yazı mı?",15 Kasım 2011,"Baharın lafı bile kanımı ısıtır, ama bu “Arap Baharı”na nedense bir türlü ısınamadım. Demirperde yıkıldığında “Winds of Change” (Değişim Rüzgârları) şarkısıyla kutlamıştık çift kutuplu dünyanın çöküşünü... O zaman da değişim coşkusu içinde Çavuşesku’nun vahşi infazı, “Eh o da hak etti” diye geçiştirilmişti. Sonuç ortada: İki kutuplu soğuk savaşın yerini etnik sıcak savaşlar aldı. Sadece Yugoslavya 7 ayrı devlete bölündü. Son Makedonya gezimizde bir kez daha gördük ki, dini gerginlik hâlâ sürüyor. Üsküp kalesi içindeki bir kilise restorasyonu, hemen kılıçların çekilmesine neden oluyor. Ülkede maaşlar küçüldükçe haçlar büyüyor. * * * “Arap Baharı”nın ilk tozu kalktıktan sonra ortada devrik diktatörler, zafer sarhoşu muhalifler, yatırım şehvetiyle bölgeye koşan Batılı liderler gördük. Ama burada bitmeyeceği, iç çatışmaların tetikleneceği belli... Bahara direnen liderlere, Kaddafi örneğiyle sopa gösteriliyor. Sıra Suriye’de... Esad’a göre “Batı destekli teröristler”, Batı’ya göre “Esad karşıtı rejim muhalifleri” ayakta... Ve önceki gece Türk elçiliğine yaptıkları baskınla, iki komşuyu sıcak çatışmanın eşiğine getirdiler. * * * Türkiye, iki yıl önce vizeleri kaldırıp ortak Bakanlar Kurulu topladığı Şam rejimiyle bir anda düşman oldu. Ancak elçilik saldırısına gösterilen haklı tepkiyi savaş hali boyutuna taşımadan, bunun neyin savaşı olduğunu hatırlamakta yarar var. Göstericiler Türk büyükelçiliğiyle birlikte Suudi elçiliğini de bastı. Çünkü Suriye’nin Arap Birliği’nden kovulmasında Suudlar başı çekti. Aslında çoğu yerde “Arap baharı”nın rüzgârı Suudi çöllerinden üfleniyor. Yönetimlerin devrildiği çoğu ülkede, iktidarı devralmaya hazırlanan radikal İslamcıların ardında Suudi desteği bulunuyor. Geçen ayki Foreign Affairs’de John R. Bradley, “Suudi Arabistan’ın Arap Baharındaki Görünmez Eli” başlıklı yazısında, Suudilerin Mısır’da, Tunus’ta, Yemen’de hızla yükselen İslamcıları finanse ettiğini hatırlatırken, Riyad’ın Tunus gibi “laik görünümlü” Suriye’den de kurtulup Esad sonrası, Sünniler öncülüğünde, kendisiyle uyumlu, İran karşıtı bir rejim öngördüğünü belirtiyor. * * * Bölgede, aslen İran’ı hedef alan, mezhebe dayalı bir bilek güreşi var. Arap isyanını küçümseyecek değilim, ama amaç baskı rejimleriyle hesaplaşma olsa, önce astığı astık Suudi sarayının hedef alınması gerekmez miydi? Libya liderini diktatör sayan Batı, Suudi Kralı’nı ne sanıyor ki? Mısır’daki Sünni isyancıları alkışlayanlar, Bahreyn’deki Şii çoğunluğun isyanını niye görmezden geldi? Suudilerin Bahreyn’deki Sünni azınlık iktidarının imdadına koşup direnişi ezmesine neden göz yumuldu? Bahreyn’deki isyanı tankla bastıran Suudi Arabistan’ın şimdi Şam’ı “Nasıl isyanı tankla bastırırsın” diye suçlaması inandırıcı mı? Ankara’nın İran ve Suriye ile komşuyken, Irak’ın çekimser kaldığı bir kararda Suudlar yanında saf tutması akılcı mı? * * * 1990’larda Berlin duvarının enkazından etnik çatışmaların çıktığını görenler, 2010’larda “Arap Baharı“na temkinli bakıyor. Bahar sanılan şey, çetin bir kıştan önceki pastırma yazı olmasın?",https://www.milliyet.com.tr/yazarlar/can-dundar/arap-bahari-mi-pastirma-yazi-mi-1462799
Can Dündar,Makedonya’da 10 Kasım,12 Kasım 2011,"10 Kasım’da Atatürk’ün doğduğu, okuduğu, yetiştiği Balkan topraklarındaydım. Yunus Emre Türk Kültür Merkezi ve Kültür Müşavirliği’nin davetiyle gittiğim, Üsküp’te hınca hınç dolu bir salonda Makedon, Arnavut ve Türk seyircilere “Sarı Zeybek” gösterildi. Ben de bir söyleşi yaptım. Bu arada belgeselin Arnavutça basılan kitabını imzaladım; “Kemal”, “Enver” isimli çocuklara... Atatürk’ün Manastır’da okuduğu liseyi de yeniden gezdim. Ve Makedonya’nın onun üzerindeki etkisini daha iyi anladım. * * * Mustafa Kemal, Manastır Askeri İdadisi’ne yatılı geldiğinde 15 yaşındaydı. Ailesinden ilk kez kopuyordu. Babası ölmüş, annesi başkasıyla evlenmişti. İmparatorluk dağılıyor, Balkanlar kopuyordu. Ama bu koşullarda devrinin en iyi eğitimini gördü. Çoğu cepheden yeni dönmüş öğretmenlerinden Türk-Rus harbini dinleyerek yetişti. İşkodra’dan, Yanya’dan, Selanik’ten, Üsküp’ten gelen öğrencilerle 24 saat birlikte olarak çok farklı kültürleri tanıdı. Hayat boyu birlikte olacağı Salih, Nuri, Fethi gibi arkadaşları oradaydı. Ömer Naci sayesinde edebiyatı keşfetti; Namık Kemal okudu. İlk aşkı Eleni ile orada tanıştı. Yazları Selanik’te kursa gidip Fransızcasını ilerletti. Ve ikinci sınıfta iken çıkan Türk-Yunan harbini Osmanlı kazandığı halde Girit’e bağımsızlık veren padişaha kızıp ilk kez “Padişahım çok yaşa” dualarına katılmadı. Makedonya, onun kişiliğinin şekillendiği duraktı. * * * 3 yıl önceki ziyaretimde bir hayli bakımsız halde bulduğum Askeri İdadi, Bakanlığın ve Fahri Konsolosluğun katkılarıyla biraz toparlanmış. Binanın içinde Demirel’in açtığı bir müze var. Müzede Mustafa Kemal’in notları da sergileniyor: 420 puan üzerinden 420 ile mezun olmuş ve aynı puana sahip bir arkadaşının peşinden okulu ikincilikle tamamlamış. Müsellesat, hendese, umumi tarih, kitabet, Fransızca, mantık, kozmoğrafya, resim, jimnastik, tarama... Hepsinden tam puan aldığı görülüyor. 1899’da İdadi’yi bitirip İstanbul yoluna çıktığında 18 yaşındaydı. Makedonya’da dağılmayı, göçü, yıkımı, dostluğu görmüş, aşkla isyanı aynı anda tatmış, ideallerini netleştirmişti. * * * Hâlâ şehirde bir Atatürk büstü yok, ama birçok liderin heykellerini yıkan, ismini sokaklardan kazıyan, kitaplardan silen Makedonya, Atatürk’le gurur duyuyor. Hatta bir sahiplenme yarışı hissediliyor. Görüştüğüm bir Makedon onun için “Büyük İskender’den sonra bizim toprakların yetiştirdiği en büyük kahraman” derken, benimle röportaj yapan Arnavut TV muhabiri “Onun Arnavut olduğu söyleniyor. Ne dersiniz” diye sordu. Gülümsedim: “Herkesin onu sahiplenmek istemesi bizi mutlu ediyor. Çünkü o, tüm mazlum milletlerin kahramanıdır”. * * * Ayrılırken soydaşlardan biri espri yaptı: “Bu topraklardan Yahya Kemal’i çıkarıp edebiyatınıza hediye ettik. Mustafa Kemal’i yetiştirdik, size gönderdik. Ama artık tükendik. Bizden yeni bir ‘Kemal’ beklemeyin; başınızın çaresine bakın.” 500 yıllık egemenlikten sonra bölgeden çekilen Türkler, bu kez de edebiyatı, kültürü, dili, okulları, dizileriyle gidiyor bölgeye... Bu konu da yarına...",https://www.milliyet.com.tr/yazarlar/can-dundar/makedonya-da-10-kasim-1461914
Can Dündar,Bu da bize kapak oldu,19 Kasım 2011,"Hangi Türkiye’ye inanmalıyız: Başbakan’ı Time’a kapak olan, dünyaya emsal diye sunulan Türkiye’ye mi? Karpuzalan Köyü’nde minicik yavruları ısınacağım diye kavrulan Türkiye’ye mi? Doğru cevap: Nereden baktığınıza bağlı... Washington’ın Beyaz Saray’ından mı? Karpuzalan’ın deprem çadırından mı? Mağrurun yanından mı? Mağdurun safından mı? * * * Son yıllarda yurtdışına çıkanlar, özellikle de Ortadoğu’ya, Arap coğrafyasına, Balkanlar’a gidenler, önyargıdan körleşmedilerse, genelde Türkiye’nin, özelde Erdoğan’ın oralarda ne kadar popüler olduğunu fark edebiliyorlar. Uzaktan bakınca iyi gören, yakına gelince körleşen hipermetroplar gibiyiz. Mısır’a, Libya’ya, Suriye’ye gücümüz yetiyor da, Van’a çadırımız yetmiyor. Dünkü Milliyet Business ekine bakılırsa metal kimya sanayinde ve değirmen makinesinde Çorum’daki fabrikalar dünyada ilk 5’te... Öte yanda insan hakları ihlalinde ve 5 yaş altı çocuk ölümlerinde Avrupa lideriyiz. Hangi Türkiye’ye güvenmeliyiz? * * * Time’a göre “Arap dünyasında en çok imrenilen lider”e sahibiz. “Türkiye korkulduğu gibi İran olmadı” diyorlar; ama görünen o ki, Rusya olmaya gidiyor. İyi de biz Rusya olmak istemiyoruz ki... Kış ayazında kurulan incecik çadırlarda derme çatma sobaların yangın çıkarabileceğini önceden öngörebilen, akılcı önlemler alabilen, evlatlarını oralarda donmaya ya da yanmaya terk etmeyen bir devlet istiyoruz. İran olmak istemiyorduk; ama İran’ın çadırına muhtaç hale gelmek de istemiyorduk. Hangi Türkiye’yle övünmeliyiz? * * * Türkiye’nin bölgede ve dünyada yıldızı parlıyorsa elbette bununla övüneceğiz; ama kuyruklu yıldız gibi, aslında kendisi külden ibaretken, güçlünün ışığını yansıtıyorsa ve biraz da bölgede misyon üstlensin diye parlatılıyorsa tabii ki orada durup düşüneceğiz. Ben Time’ın kapaklarından ne zaman şüphelenmeye başladım biliyor musunuz? 11 Mart 2010 tarihli ve “Çok gizli” damgalı CIA raporunu, Wikileaks belgeleri arasında okuyunca... Diyordu ki raporda: “Afganistan’daki NATO rolüne destek sağlamak için Afgan kadınların dramını işleyen medya haberleri yapılmalı...” 5 ay sonra Time dergisi kapağında bir Afgan kızıyla çıktı. Şimdi aynı Time’ın “Erdoğan’ın yolu” kapağıyla, Müslüman Kardeşler’in “Suriye’ye Batı yerine Türkiye müdahale etsin” çağrısını birlikte okuyunca “Acaba yeni bir role destek mi aranıyor? Bu da bize kapak mı oluyor” sorusu akla geliyor. Yılbaşında komşularıyla sıfır sorun isteyen bir ülkeydik. Yılsonunda sırtımız sıvazlanarak komşumuzu işgale itiliyoruz. Hangi Türkiye’yi sevmeliyiz?",https://www.milliyet.com.tr/yazarlar/can-dundar/bu-da-bize-kapak-oldu-1464634
Can Dündar,Deli,08 Kasım 2011,"Altı yıl kadar önce, 10 Ocak 2006’da bu sütunda yazdığım “Her gün Bayram” başlıklı yazı, (http://www.candundar.com.tr/_v3/#!/arama/Hergün_bayram/#Did=2671) Önceki gün Cumhuriyet’te Zeynep Oral’ın köşesinde dün de Aydınlık’ın 1. sayfasındaydı: Üzerinde Can Yücel fotoğrafı, “Ne güzel söylemiş şair” başlığı ve altında Can Yücel imzasıyla... İnsan, yazısının böyle bir ustanın şiiriyle karıştırılmasından onur duyuyor tabii... Ama İnternet’te bu karıştırma artık Can sıkıcı boyutlara vardı. Küçük bir araştırmayla düzeltilebilecek hata, Aydınlık’ta çeyrek sayfaya yayılınca düzeltmek ve orijinalini basmak farz oldu. Adaşım Can Baba’ya saygılarla o eski bayram yazımı sunuyorum: Zamanla anlıyor insan: 3-4 güne sıkışmış bir tatilden öte bir şey bayram... Hayata rasgele serpiştirilmiş ilahi ikramlar, kıymet bilen kullara her daim bayram yaşatır. * * * Nefes almak bayramdır mesela; günün birinde soluksuz kalınca anlar insan... Görmenin nasıl bir bayram olduğunu karanlık öğretir; sevmeninkini yalnızlık... Sızlamayan her organ, hele de burun direği bayramdır. Bayramdır, elden ayaktan düşmemek, zihinden önce bedeni kaybetmemek, kurda kuşa yem olmayıp “Çok şükür bugünü de gördük” diyebilmek... Sevdiklerinle geçen her gün bayramdır. Küsken barışmak, ayrıyken kavuşmak, suskunken konuşmak bayramdır. * * * Bir kitabı bitirmek, bir binayı bitirmek, bir okulu bitirmek, kâbuslu bir rüyayı, kodeste ağır cezayı bitirmek bayramdır. Yoğun bakımda sancılı geceyi ya da kangren olmuş bir ilişkiyi bitirmek de öyle... Vuslat da bayramdır öte yandan... Endişe içinde beklediğinden mektup almak, telefonda ansızın sesini duymak, deli gibi burnunda tütenin boynuna sarılmak bayramdır. En acıktığın anda dumanı tüten bir somunun köşesini bölmek, korktuğunda güvendiğine sarılabilmek, dara düştüğünde dost kapısını çalabilmek bayramdır. Bir sürpriz paketinden çıkan hediye, tatlı bir şekerlemede üstüne serilen battaniye, saçlarını müşfik bir sevgiyle okşayan anne bayramdır. “Ona güvenmiştim, yanılmamışım” sözü bayramdır. Hiç aldatmamış, aldanmamış olmak bayram... * * * Yeni bir sözcük öğrenmek, bir tünelin sonuna gelmek, müzmin bir işin kapısını çarpıp uzun bir yola çıkıvermek bayramdır. Zorluklara tek başına göğüs gerebilmek, gereğinde haksızlığın üstüne yalın kılıç yürüyebilmek bayramdır. Yeni eve asılan basma perdeler, alın teriyle kazanılmış ilk rızkın konduğu çerçeveler, yüklü bir borcun son taksiti ödenirken sıkılan eller bayramdır. Evde yalnızlığı noktalayan insan nefesi, akşam kapıda karşılayan yavuklu busesi, sevdalı bir elin tende gezmesi, nice adağın ardından çınlayan çocuk sesi bayramdır. Sonrasında gelen ilk diş bayramdır, ilk söz bayram, ilk adım, ilk yazı, ilk karne bayram... Güne gülümseyerek başlamak bayramdır. “İyi ki yanımdasın” bayram, “Her şeyi sana borçluyum” bayram, “Hiç pişman değilim” bayram... * * * Evlatların mürüvvetini görebilmek, eve dolu bir torbayla gidebilmek, konu komşuyla yarenlik edebilmek, akşamları eskimeyen bir keyifle çay demleyebilmek bayramdır. Zamanı donduran eski fotoğraflara nedametsiz bakabilmek, altı çizilmiş eski kitapları aynı inançla okuyabilmek, yol arkadaşlarının yüzüne utanmadan bakabilmek bayramdır. Alnı açık yaşlanmak bayramdır; ulu bir çınar gibi ayakta ölebilmek bayram... * * * Bunların kadrini bilirseniz, kıymet bilmeyi öğrenirseniz, her gününüz bayram olur. Meraklanmayın, öyledir diye size deli demezler. Deseler de böyle delilik, bayram artığı günlerdeki nankör akıllılıktan evladır. Her gününüz bayram olsun!",https://www.milliyet.com.tr/yazarlar/can-dundar/deli-1460368
Can Dündar,60 günlük oğlunu emzirirken öldü,24 Ekim 2011,,https://www.milliyet.com.tr/yazarlar/can-dundar/60-gunluk-oglunu-emzirirken-oldu-1454854
Can Dündar,Türkülerle yardım gecesinin kulisinden...,05 Kasım 2011,"Van depreminden hemen sonra, yerle bir olan Güveçli köyündeyken Yavuz Bingöl aradı. “Ne yapabiliriz” diye sordu. Yardımlar bir türlü köye ulaşmıyordu. Biraz da tepkiyle, “Kimseye bırakma; gel burada halka bizzat teslim et” dedim. Hemen bir kamyon yardım malzemesi toplayıp yolladı. Ardından bir konser organizasyonuyla yardım toplamayı planladı. Şişli Belediyesi destek oldu. Yavuz, türkücü dostlarını aramaya koyuldu. Davet ettiği herkes “Varım” dedi. 2 gün içinde genç-yaşlı 20 sanatçı konsere hazırdı. İlk kez böyle bir organizasyonda aynı sahnede olacaklardı.  Müsamere heyecanı Önceki gece İstanbul Kongre Merkezi’nde bu dev konserin kulisindeydim. Sanatçı odalarının kapısında türkülerin sevilen isimleri yazılıydı: İzzet Altınmeşe, Belkıs Akkale, Volkan Konak, Arif Sağ, Mazlum Çimen, Zülfü Livaneli gibi ustalarla başlayan liste, Arzu, Tolga Sağ, Sevcan Orhan gibi gençlere uzanıyordu. Herkeste bir okul müsameresinin coşku ve enerjisi vardı. Yavuz Bingöl, düğün öncesi damat heyecanı içindeydi. Sahnede orkestra prova yapıyor, dev kongre salonu türkülerle inliyor, sorular havada uçuşuyordu: “Acaba salon dolacak mı?” “Yeterli yardım toplanacak mı?” “İbo sürpriz yapıp gelecek mi?” “Başbakan telefonla bağlanacak mı?” “Biri de Kürtçe söylese iyi olmaz mı?”  Tartışmasız olmaz Konser saati yaklaştıkça sanatçı odalarından akort yapan bağlamaların sesi ve yoğun sigara dumanı yükselmeye başladı. Melike Demirağ, “Arkadaş”ın provasında, felçli balet arkadaşı Mehmet Sefa ile dans ediyordu. Bir başka odada gecenin sunucularından Songöl Öden, partneri Oktay Kaynarca’ya “Anonslarda mutlaka N.Ç. ile ilgili karara da tepki vermeliyiz. O da yargı depremi altında kalan bir mağdur” diyordu. Edip Akbayram, Zara, Suavi, herkesi yardıma çağırmak için bir canlı yayından diğerine koşturuyordu. Bunca isim bir araya gelir de protokol sorunu çıkmaz mı? Çıktı tabii... “Onun adı niye büyük yazıldı? Kim önce sahne aldı? Şu niye iki türkü söyledi” tartışması olmadı değil; ama sessizce atlatıldı. Ve konser başlayınca hepsi geride kaldı.  Kardelen’in uyarısı Gecenin konuşması, açılışta Kardelen’den geldi. İsmi gibi güzel bu genç kız, 1999’da 10 yaşındayken, Yalova’da 7 saat göçük altında kalmış, bir de çadır yangını atlatmıştı. Sesi titreyerek, gözleri dolarak ama büyük olgunlukla anlattı yaşadıklarını... Sonra da yardımseverleri uyardı: “Lütfen para vermek vicdanınızı rahatlatmasın. Asıl iş, bundan sonra başlıyor. Desteğinizi kesmeyin.”  Finalde sessiz protesto Ardından, salondaki 2 bin kişi ve ekran başındakiler için deprem acısına tercüman türkülerden bir müzik ziyafeti başladı. Gülay, yürek burkan sesiyle “Sen gelmez oldun”u söyledi. Edip Akbayram, “Aldırma Gönül” diye teselli verdi. Cengiz Özkan “Gülyüzlü Sevdiğim”i, Onur Akın “Gaybana Geceler”i, Derya Köroğlu “Mamak türküsü”nü söyledi. Yılmaz Erdoğan, “Ülkemi Sevmek Bir Maceradır” şiirini okurken Volkan Konak sahnede gözyaşı döktü. Gecenin sonunda Zülfü Livaneli konsere katılan sanatçılar ve bakanlarla “Yiğidim aslanım”ı söylerken bazı isimlerin eksikliği, sahnenin kalabalığında unutturuldu. Rockçıları geçtiler 4,5 saat süren bu unutulmaz dayanışma gecesinde, türkücüler rockçılardan daha çok yardım toplamayı başardı: 100 bin kişinin attığı SMS’lerden sağlanan 500 bin lira, bilet satışından gelen 110 bin lira ile birlikte Kızılay hesabına yattı. Seyircilerin yanlarında getirdiği mama ve battaniyeler ise bir TIR’a yüklenip sanatçılarca Van’a uğurlandı.  Konser Van’a gidiyor Gece yarısı vicdan huzuruyla salondan ayrılanlara Yavuz Bingöl yeni hedefi açıkladı: “20 gün sonra aynı konseri Van’da yapacağız.” Duyuralım: Bayram sonrası “Giderim Van’a doğru” kafilesi, yanında battaniyeler ve türkülerle, Van yoluna çıkıyor.",https://www.milliyet.com.tr/yazarlar/can-dundar/turkulerle-yardim-gecesinin-kulisinden-1459435
Can Dündar,"Van nere, İstanbul nere?",29 Ekim 2011,"Van’dan bindiğim uçak İstanbul’a indi. Zamanda yolculuktu sanki: 2 saatte 1640 kilometre değil, 1640 yıl geçmiş gibiydi. Güveçli Köyü’nden sonra Ataköy’e geldim. İki köy arasında iki yüzyıl vardı. Deprem çadırından, Sinan Erdem Spor Salonu’na gittim. Sanki bir şehir değil, birkaç asır değiştirdim. * * * Gazetecilik bazen bambaşka coğrafyaları, insanları, duyguları birbiri peşisıra yaşamanızı sağlıyor. Cenazeden alıp düğüne yolluyor sizi; enkazdan çıkarıp hayata katıyor, açlığın kucağından kaldırıp bolluğun sofrasına oturtuyor. Böyle günlerde aynı ülke içinde ayrı yüzyıllar yaşandığını daha net görebiliyorsunuz. Kıyasladıkça canınız acıyor; isyanla doluyorsunuz. * * * Aylardır bekliyordum İstanbul’da düzenlenecek WTA Tenis Turnuvası’nı... Londra’daki tanıtım kokteyline de katılmıştım. Türkiye, ilk kez bu çapta bir organizasyona ev sahipliği yapacaktı. Bayrağı Doha’dan devralmıştık. Doha’yı izliyorduk yıllardır; dünyanın en iyi kadın tenisçileri birkaç yüz seyirciye oynuyordu. “Bizde o kadar bile gelmez” diyenler oldu. Organizasyonu beceremeyeceğimizden korkuldu. Ve ne yazık ki turnuva, tam da deprem günlerine rastladı. * * * Gidince gördük ki, en acılı günlerinde Türkiye, zorlu bir uluslararası turnuvanın altından başarıyla kalkmış. Her şey, alışık olmadığımız şekilde tıkır tıkır yürüyor: Salon muhteşem... Organizasyon kusursuz... Seyirci harika... Nereden çıktı bunca tenis seyircisi? Nasıl olup da derbi akşamında dahi salonu doldurabildi? Hayretle izleyen Batılı spor kanallarının ve gazetelerinin bile saygısını kazanabildi? Başta Tenis Federasyonu olmak üzere turnuvayı kararlılıkla isteyen, emek veren, destekleyen herkesi kutlamak lazım. Onların başarısı, bundan sonraki birçok uluslararası spor etkinliğinin de önünü açmış oldu. * * * Lakin eğer oraya Van’dan geliyorsanız gururunuz, isyana bulanıyor. Dünyanın en iyi 8 tenisçisini Ataköy’e getirebilen ülkeyle, 8 çadırı Güveçliköy’e götüremeyen ülke aynı mı? Sinan Erdem’in konuklarını görkemli bir şölen sofrasında ağırlayan devletle, Erciş’in arka mahallelerine bir tas sıcak çorba ulaştıramayan devlet aynı devlet mi? Sevdiği tenisçiden imza almak için birbirini çiğneyen çocuklarla, yardım kamyonundan battaniye kapmak için itişen çocuklar, aynı milletin çocukları mı? Neden birincilere bahşedilenlerden, ikinciler nasiplenemedi? Neden aralarındaki asırlık mesafe bir türlü kapatılamadı? Neden 88 yılda oluşan varlık, hakça dağıtılamadı? * * * İnsan İstanbul’daki başarılı bir organizasyona, Erciş’in enkazından gelince her şey gözüne bir başka görünüyor: Biri özlediğimiz, diğeri usandığımız ülke... Biri umutlarımızı, diğeri kaygılarımızı simgeliyor. Sınıfının en iyisi olmaya doğru yürürken biri, yaşadıklarından ders almayan, acemi, beceriksiz bir çocuk olarak kalıyor öteki... İkisinin aynı ülke olduğuna inanmak öyle zor ki...",https://www.milliyet.com.tr/yazarlar/can-dundar/van-nere-istanbul-nere-1456853
Can Dündar,YETER!,25 Ekim 2011,"“Yasın 5 aşaması” kuralına göre ölümle karşılaşan insan, “inkâr, öfke, pazarlık, depresyon ve kabullenme” duygularını peş peşe yaşarmış. Önce şok olup “Bu benim başıma gelemez” dermiş. Sonra “Bu neden oldu” diye suçlu ararmış. Ardından hiçbir şey yapamayacak hale gelip depresyona girer, zamanla da kabullenirmiş. Erciş, şimdi ikinci aşamada... İlk şok ve elem, dün yerini öfkeye bıraktı. Bölgenin neredeyse folklorik özelliği sayılan sabır taşı çatladı. Baştaki “Allah devlete zeval vermesin”lerin yerini “Nerde bu devlet” figanı aldı. Dün öğleden sonra bölgeye yağmur inerken, bugün kar beklenirken ve yorgun kepçeler, umudun tükendiği enkazları kaldırmak üzere hareketlenirken, hem direncini hem umudunu yitiren bölge insanı, çaresizliğin son durağında öfkesini haykırdı. Nereye gitsek, çevremizi saran insanlar, neredeyse hep bir ağızdan ve yüksek perdeden “Yeter” diye bağırdı.  Korku filmi gibi Eğer ekran başında sadece Vanyolu Caddesi’nin akşam haberlerine fon olan kurtarma çalışmalarını görüyorsanız, bilin ki o dekor, enkaz dağının sadece görünen ucu... Erciş’in arka sokaklarında, Van’ın uzak köylerinde, daha onlarca ev, yüzlerce depremzede, binlerce aile yardım eli bekliyor. Bir kısmı henüz hiç dokunulmamış, bir kısmı “İçinde canlı yok” diye tabanında cesetlerle kaderine bırakılmış, bir kısmı dokunsan yıkılacak halde hasara uğramış yüzlerce bina var. Ve bunlar bu küçük kasabada tam bir korku filmi görüntüsü oluşturuyor.  Umumi manzara Manzarayı tarife çalışayım: Ambulansların, itfaiye araçlarının, kurtarma ekiplerinin durmak bilmeyen sirenleri arasında yardım konvoyları akın akın geliyor, Kaymakamlık önüne park edip kalabalığa su, ekmek, süt, meyve suyu kolileri fırlatıyor. İnsanlar birbirini ezerek kapmaya çalışıyor. Sokaklarda bazı aileler kendi çabalarıyla enkaz altından çıkardıkları cenazelerini battaniyelerde taşıyor. Bir meydanda enkaz altındakilerin eşleri, anneleri, babaları toplanmış ağıt yakıyor. Bazıları enkazdan ses duyduklarını ya da internetten mesaj aldıklarını anlatarak AKUT ekiplerine oraya gelmeleri için yalvarıyor. Bazıları artık son umutla enkaza dalan vinçlerin cesetleri parçaladığından yakınıyor. Tek tek ateşler etrafında öbeklenerek ısınmaya çalışan insanlar, her gördüklerine “Çadır yollasınlar bize” diye tembihliyor. Ve bu manzara içinde radyodan bir bakanın “Yardımlar yerine ulaşmıştır, ufak tefek aksaklıklar yoluna girmiştir” açıklaması yankılanıyor. Açıklamaya tepkileri yazmak, bu yazıyı yargının ilgi alanına sokabilir; girmiyorum.  Koordinasyonsuzluk duvarı Türkiye, titreyen toprakların dayağını yiye yiye “deprem refleksi”ni öğrendi. Daha çabuk harekete geçiyor, kurtarma ekipleri anında bölgeye doğru hareketleniyor, internetin de yardımıyla hızla dayanışma ruhu oluşuyor. Özellikle bu kez gerçekten ulusal bir seferberlik yaşandı; her bölgeden yardım yağdı. Ancak bütün bu iyi niyetli çabalar, afet bölgesine gelince, göçebe toplumlara özgü bir basiretsizliğin, eşgüdümsüzlüğün, koordine olma özrünün duvarına çarpıyor. İki trafik polisi bir caddenin başını tutamadığından yaralı taşıyan ambulanslar avaz avaz bağırarak dakikalarca trafiğin açılmasını bekliyor. Bazılarının 3-5 çadırı birden sırtlayıp götürmesine engel olunmadığından, hiç çadır alamayanlar isyanla ayaklanıyor. Kurtarma ekipleri iyi dağıtılmadığından enkaz altında yakınları olanlar, kendilerini kurtarmaya gelmiş gönüllülere saldırıyor. Koordinasyonsuzluk, depremden kötü vuruyor.  Nerede devlet? Erciş’in arka mahallelerinde, Tugay yolunda, Atatürk Parkı çevresinde, Zeylan Caddesi’nde yurttaşlar hâlâ hiç dokunulmamış binaları gösteriyor bize... Genç bir adam, nefrete bulanmış bir infialle haykırıyor: “5 cenazemi pet şişeden suyla yıkadım. Şikâyete gittim, ‘Kime oy verdiysen git ona söyle’ diye kovaladılar. Nerede devlet?” Onun haykırışını duyan diğerleri hemen toplanıyor ve tepki, birden tırmanıyor. Çadırların hep hükümet yanlılarına verildiği, yardımda ayrımcılık yapıldığı, adamı olanların cenazelerinin öncelikle kaldırıldığı iddiaları yükseliyor. “Belediyeler yetki isteyince vermiyorlar. Kendileri de yetişemiyorlar” diyor bir genç adam... “Madem yapamayacaklardı, neden Avrupa’nın, İsrail’in yardım teklifini reddettiler” diye bağırıyor bir başkası... Dışişleri’nin bu iddiayı yalanladığını söylüyorum. “Öyleyse neden gelmedi o yardımlar” diye soruyor bu kez... Yardım değil de, acaba bir Alman koordinasyon ekibi gelse iyi olur muydu diye düşünmeden edemiyorum. İki gündür arayan, ne yapabileceğini soran, yardım yollamak isteyen yakınlarıma “Tanıdığınız ne kadar iyi koordinatör varsa yollayın” diyorum: “Yardımdan önce acil ihtiyaç bu...”  Neden? Enkaz başında yardım bekleyen dede de, ateş başında çadır bekleyen anne de, çadırda soba bekleyen çocuk da, havaalanında iki gündür cenazesini nakledecek uçak bekleyen kadın da devletten, vilayetten ya da belediyeden şikâyetçi... Sorgu sırası, yıkılan binaları yapan müteahhitlere gelmemiş daha... O, sonra... Aslında Marmara depremine göre çok daha sınırlı alanda yaşanan bir yıkım bu... Neden bu kadar sınırlı alana bunca yağdırılan yardım doğru dürüst dağıtılamadı? Neden depremzedenin yarası hâlâ sarılamadı? Bunun cevabı mutlaka verilmeli... Bölge halkında “Depresyon” ve “kabullenme” başlamadan önce... Enkaz altındakilerin eşleri, anneleri, babaları toplanmış ağıt yakıyor. Genç bir adam, “Şikayete gittim, ‘Kime oy verdiysen ona git’ diye beni kovaladılar” diyor... Medyaya tepki NNe depremin sarsıntısı... Ne üzerlerine fırlatılan yardım kolisi... Ne afetin yarası... Hiçbiri televizyonda iki kadının ağzından çıkan iki cümle kadar incitmedi buranın insanlarını... “Deprem Allah’tan”dı; “koli devletten”... Onların adaletsizliğine alışkınlardı. Depremi bile, “jetler alçaktan uçarken sallanırmış gibi” diye tarif ediyorlardı. Yarayı da zamanla sararlardı. Ama televizyonlarda ve internette zehir gibi dolaşan ve kulaktan kulağa gezerek hızla deprem bölgesine ulaşan bu “Hak ettiler” nidası, bu “Oh olsun” tınısı, bu “Cana geleceğine Van’a gelsin” iması, apayrı ve derin bir yara açtı. Uzanan onca yardım elinin yarattığı o kardeşlik havasını, 2 tokat gibi dağıtıverdi. Deprem kadar yıkıcıydı; lanetlenen örgüt kadar bölücü... Nereye gitsek medyadan dert yandı insanlar... Bazıları daha ileri gidip o iki cümlenin hesabını gazetecilere taşla, hakaretle, küfürle sordu.“İletirim kendilerine” dedim. Aynen iletiyorum. Halı sahaya bir çadırkent kurulmuş. Buradaki 100 çadıra sığabilenler yer bulabildikleri için şanslı... KIZILAY ÇADIRINDA BİR GECE Erciş’in girişindeki halı sahaya bir çadırkent kurulmuş. Buradaki 100 çadıra sığınabilenler, başlarını sokabilecek bir yer bulabildikleri için şanslı... “Çok şükür” deseler de dertliler yine de... Buyur edildiğimiz tek göz çadırda 15 kişi var; 3 bebek ve 9 aylık hamile bir kadın dahil.. 7 aile 3 çadıra sığışmışlar. Çadırkent kurulmuş ama kenara bir seyyar tuvalet konulmadığı için herkes perişan... Bunca insanın toplandığı yerde bir sağlık görevlisi de yok. Ve ne yazık ki soba da dağıtılmamış henüz... İçerde yanan semaverle hem ısınmaya hem çay demlemeye çalışıyorlar. Yoğurt ekmekle karın doyururken, o yoklukta bize sıcak süt ikram edip depremde yok olan evlerini anlatıyorlar. “Çok şükür, can kaybımız yok” diyor biri tevekkülle... “Millet bize sahip çıktı, devlet yardıma koştu; yardım yağdı buraya; ama dağıtamadılar ne yazık ki” diye hayıflanıyor. Bütün dertlerine rağmen bir yudum sütünü bizlerle paylaşan, içtenlikle elimize, boynumuza sarılan bu insanlara -sabır değil- dayanma gücü diliyorum. Yaşanan manzarada hepimizin kusuru var. Sezen Aksu’nun dediği gibi: “Bugün dua ettim hepimiz için/ Yüce Tanrı insanı affetsin.” Yardım dramı... Yardım konvoyları akın akın geliyor, park edip kalabalığa su, ekmek, süt, meyve suyu kolileri fırlatıyor. İnsanlar birbirini ezerek kapmaya çalışıyor. Güveçli köyünü deprem vurduğunda kerpiç ve briketten evler kâğıt gibi yıkılmış. Erciş ve Güveçli taşınacak mı? Güveçli köyü, tam fay hattının üzerinde kurulmuş. Deprem vurduğunda kerpiç ve briketten evler iskambil kâğıtları gibi yıkılmış, altta kalanları tozla, kumla boğmuş. Depremde birkaç kilometre ötedeki Jandarma’nın neden müdahale etmediği bilinmiyor henüz, ama gerçek şu ki 200 hanelik Güveçli’de taş üstünde taş kalmamış. Koca köy, tam anlamıyla yerle bir olmuş. Afetin üzerinden 48 saat geçtiği halde hâlâ köye ancak 20 çadır bırakılmış. Köylülerin çoğu, önceki geceyi battaniyelere sarılıp titreyerek geçirmiş. Biz gittiğimizde Tunceli Belediyesi yardım dağıtıyordu. Vilayet yemek veriyordu. Özel idarenin kepçesi çalışıyordu. İki bakan ilk gün uğrayıp yardım vaat etmişti. Ama köylü yine de “Devlet nerede” diye soruyordu. Taşınacak mı? Güveçli tam deprem bölgesine, yumuşacık zemin üzerine eğreti kurulmuş. Erciş’i yarım metre kazsanız altı su... O suyun üzerine kurulmuş kumdan evler... Bir de kolonları galeri yapmak için kesmişler. Bu halde bile onda uyarıya rağmen bazıları evlerindeler. Denetlenmemiş, göz yumulmuş, felakete davetiye çıkarılmış. Şimdi ağıt yakılıyor. Muhtemelen hem Erciş hem Güveçli taşınacak oralardan... Ahali, yeni bölgelerde yeni konutlara nakledilecek; yeni bir hayat başlayacak. Dileyelim bu kez ders olsun. Binalar elden geçsin, denetimler ciddileşsin, ev yapan, ev alan, ev kiralayan, yeni eve taşınan, hatta bir binanın altındaki kahvehaneye, internet kafeye gelip giden, inşaat malzemesinin, kat fazlasının, kesik kolonun hesabını sorsun. Yoksa daha yıllarca toprak sallanmaya, biz ağlamaya devam eder gideriz böyle...",https://www.milliyet.com.tr/yazarlar/can-dundar/yeter-1455179
Can Dündar,Kimsesizler kimsesiz,28 Ekim 2011,"27 Kasım 1943 gecesi Kuzey Anadolu fay hattı sallandı. Ladik-Samsun bölgesi, 7,4’lük bir depremle sarsıldı. 4 bin kişi öldü. Konu hemen Meclis’e geldi. Bazı milletvekilleri, “Zelzele bölgesi sayılan Japonya, İtalya gibi ülkeler, afete dayanma tedbirleri buldu. Biz de bunları uygulayalım. Dayanıklı binalar yapalım” dediler. Kütahya Milletvekili Besim Atalay kürsüye geldi. Dedi ki: “En büyük korkum, yeni yapılan şehirlerdendir. Diğer memleketleri taklit edip 3-4 kat ev yapılıyor. Tek tuğla örüp gidiyorlar. Burası New York değildir. Burası Anadolu’dur. Tanrı göstermesin ufak bir sarsıntı ile leblebi gibi yığılacak bunlar... İçişleri ve Bayındırlık bakanlıkları birleşerek Türkiye için bir yapı sistemi ortaya çıkarmalıdır. Vakit geçirmeden ve başımıza bir kaza gelmeden, memleketin ihtiyacına uygun sistemi bulmalı ve 3 kattan fazla ev yaptırmamalıyız. Bir gün bu binaların yerle bir olacağını zannederim. Korkuyorum arkadaşlar.” * * * Meclis bu tavsiyeye uydu ve 8 ay sonra “Depremden Önce ve Sonra Alınacak Önlemler Hakkında Kanun”u hazırladı. Bir deprem halinde kurtarmayı, tedaviyi, barınmayı kimin yapacağı ayrıntılarıyla belirlendi. Ama daha önemlisi şu hüküm eklendi: “Binaların yer sarsıntısına dayanıklı olup olmadığı, Bayındırlık Bakanlığı’nca kurulacak teknik ekiplerce incelenir. Rapor, bölge idare amirine verilir. Belediyeler bu raporlara göre tehlikeli görülenleri derhal boşalttırır veya kapatır.” * * * Harika değil mi? Peki ne oldu o yasaya? İzini sürdüm: Yasa, 22 Temmuz 1944’te, yani savaş yıllarında kesinleşmiş. Birçok bina incelenmiş, tehlikeli bulunanlar yıkılmış, boşaltılmış ya da kapatılmış. Sonra? 1948’de, yani 4 yıl sonra ilk imar affı çıkmış. Bütün çürük binalar bağışlanmış. Ardından da yasa yürürlükten kaldırılmış. Sonrasını biliyoruz: B. Atalay’ın uyardığı gibi “Tek tuğla örülüp gidilen evler, her ufak sarsıntıda leblebi gibi yığılıp yerle bir oldu.” * * * Şimdi 60 yıl sonra Meclis’te bir başka B. Atalay, hâlâ o evlerden yakınıyor. Son 60 yılda kim bilir kaç af daha çıkarıldı ve o afları çıkaranlar, kim bilir kaç depremden sonra, evlerin dayanıksızlığından yakınan laflar edip durdular. Bugün Cumhuriyet Bayramı... “Kimsesizlerin kimsesi” olmakla övünen Cumhuriyet, ne yazık ki, en çok da kimsesizleri kimsesiz bıraktı. Mustafa Kemal Paşa, 1924’te Erzurum depreminden sonra gittiği afet bölgesinde diyordu ki: “Vicdani duygularla acıyı hafifletmek için en etkili önlemleri almakla uğraşıyorum. Yapılabilecek her şey yapılacak, durumu düzeltmeye çare bulunacaktır.” Neden 88 yılda o çareyi bulamadık? Neden “harb-i umumi”den beri “kaçak kat malikleri”nin baskısına boyun eğildi, çarpık kentleşmeye, çürük yapılaşmaya göz yumuldu? Neden depremin sillesini yiyenler hep kimsesizler oldu? Nasıl oldu da Cumhuriyet depremin üstesinden gelemeyince deprem, bizi Cumhuriyet’i kutlayamaz hale soktu? Sahi, deprem oldu diye cumhuriyet törenlerinin iptal edilmesinin mantığı ne ki? 88. yılı bu sorularla “kutluyoruz.” Ve hâlâ kimsesizlere kimse olacak bir cumhuriyeti özlüyoruz.",https://www.milliyet.com.tr/yazarlar/can-dundar/kimsesizler-kimsesiz-1456500
Can Dündar,Erdal İnönü’yü özledik,03 Kasım 2011,"Erdal İnönü’yü dördüncü ölüm yıldönümünde andık tarihi Pembe Köşk’te... Kardeşi Özden Toker, eşi Sevinç İnönü, dostları, mesai arkadaşları, sevenleri oradaydı. Köşk’ün duvarlarında onu konu alan karikatürler asılıydı. Özden Toker, aleyhindeki karikatürleri bile nasıl olgunlukla karşıladığını anlattı. Bu olgunluğu özledik. * * * Onur Kumbaracıbaşı, seçim gezilerinden bir anı anlattı: İsmet Paşa’yı da bilen bir partili onu görünce, “Babanın oğlusun” diye iltifat etmiş. Gülmüş Erdal Bey: “Herkes babasının oğludur” demiş. Bu tevazuu özledik. * * * ODTÜ rektörlüğü döneminde öğrenciler boykota gittiğinde gidip onlarla konuşan, sorunlarını paylaşan oydu. Üniversiteye sürekli kolluk gücü sokulmasına karşı çıkmış, öğrencilerin de katıldığı Akademik Konsey lağvedilince istifayı basmıştı. Aday olsa Cumhurbaşkanı olabilirdi; o, arkadaşı Feza Gürsey’in adını taşıyan enstitüde küçük bir odaya çekilip bilim tarihine emek verenleri yazmayı seçti. Neyse ki ölümünden sonra o enstitünün feshedildiğini, odasındaki kitapların kutulara yüklenip depolara kaldırıldığını, kuruluşunda rol aldığı ve şeref üyesi olduğu Türkiye Bilimler Akademisi’nin budandığını görmedi. Onun bilim tutkusunu özledik. * * * Bir sanatseverdi Erdal Bey... Onu sık sık sinema, konser salonlarında, resim sergilerinde görebilirdiniz. Ama bunun dillendirilmesinden hiç hoşlanmaz, karşısında flaşlar görünce rahatsız olurdu. Bir seferinde gazetecilere sinema girişinde yakalanmıştı. “Sizi artık sinema salonlarında göremiyoruz” demişti biri... “Göremezsiniz tabii” demişti Erdal Bey: “...karanlık oluyor sinema salonları...” Bu mizah duygusunu özledik. * * * Anma gecesinde hem sosyal demokrat dünyanın önde gelen isimleri vardı, hem de onun listeye alıp Meclis’e soktuğu Kürt milletvekilleri... Sosyal demokrasi, onun döneminde büyük oy oranlarına ulaşmıştı. Kürt sorununun demokratik çözümü için iyi niyetli adımlar atmış, en cesur raporları hazırlatmıştı. Bu cesareti özledik. * * * Süleyman Demirel, hem babasının hem kendisinin rakibiydi. Ama günü geldiğinde onunla da uzlaşmayı bilmişti. Türkiye’nin en uyumlu koalisyonlarından birini kurmuşlardı. Anma gününe gelip tanıdığı baba-oğul İnönü’leri anlatması rica edildiğinde Demirel, büyük zevkle kabul etmişti. Rakiplerinin bile saygısını, sevgisini kazanmak, onun zarif kişiliğinin eseriydi. Bu zarafeti, o uzlaşma kültürünü özledik. * * * Babasının soyadı ona bir hanedan şansı bahşettiği halde buna sırt çevirmiş, üniversiteyi seçmişti. Siyasete zorlu bir dönemde kerhen girmişti. Politikanın kirli ayak oyunlarından hazzetmemişti. Korumalarını atlatıp halkın arasında yürüyüşe çıkmış, omza alınmamak için kendini yerlere atmış ve zamanı geldiğinde kapıyı çarpıp çıkmıştı. Bu ihtirassızlığı özledik. * * * Hâsılı sadece onu değil, onunla yok olan değerleri özledik. Haberleri izledikçe daha da fazla...",https://www.milliyet.com.tr/yazarlar/can-dundar/erdal-inonu-yu-ozledik-1458507
Can Dündar,Otoriter demokrasiye doğru,01 Kasım 2011,"Zayıflayamadığı gerçeğiyle yüzleşmemek için tartıya çıkmayan şişmanlara benziyoruz bu halimizle... Terörü görmezden gelirsek, önleriz sanıyoruz. Oysa tartıya çıkmamak nasıl insanı zayıflatmıyorsa, haber yapmamak da şiddeti durdurmuyor. * * * Aklı başında saydığımız meslektaşlarımızın bile “Başbakan medya yöneticileriyle biraz lafladıysa, ne var bunda” diye küçümsediği medya zirvesi meyve vermeye başladı. Terör haberleri ufaldı. Bingöl’deki intihar bombacısının 3 ölü, 21 yaralıya yol açması, pazar günü bazı gazetelerde 1. sayfa haberinden bile sayılmadı; verenler de küçük gördü. Ancak canlı bomba vahşetinin kıydığı 4 çocuk annesi Hatice’nin öyküsü öyle can yakıcıydı ki, ertesi gün “pembe gazete”leri yırtıp manşete tırmandı. * * * Associated Press (AP) haber ajansı, 11 Eylül sonrası 66 ülkede yaptığı araştırmada, güvenlik yasalarının sertleştiğini, tutuklamaların arttığını saptadı. Peki 66 ülke içinde en çok “terörist” hangi ülkede çıktı dersiniz? Bildiniz: Türkiye’de... 2001’den beri dünyada 35 bin kişi terörist diye hüküm giymiş. Bunların üçte biri (12 bini) Türkiye’de... 2. sırada 7 bin terör hükümlüsüyle Çin var. Üstelik bizdeki patlama son 5 yılda yaşanmış: 2005’te 273 olan “terörist” sayımız, 2009’da 6345’e çıkmış. Bu hesaba göre ya biz dünyanın en çok terörist yetiştiren toprağında yaşıyoruz ya da hükümetimiz hoşuna gitmeyen herkese “terör örgütü üyesi” damgası yapıştırdığı için “dünyanın en örgütlü terör ülkesi” görüntüsü arzediyoruz. * * * Geçen ayın Birikim’inde Ahmet İnsel, “iktidarın makbul addetmediği muhalefeti kriminalize etme eğilimi”ne diktatoryal yönetimlerde sık rastlandığını yazıyor. Stalin’in “terörist komplo” suçlamasıyla muhaliflerini nasıl bastırdığını hatırlatıyor: “Komplo teorilerinin etkili olması için iktidarın iradesi yetmez, bu teorilere inanmaya hazır insanlardan oluşan bir ortam da gerekir” diyor. * * * İktidar yanlısı basında son KCK gözaltılarıyla ilgili iddianame tadındaki haberleri okuyunca, bu “inandırma” misyonunun harfiyen yerine getirildiğini düşündüm. Geçen yaz, “Hükümetin elinde 1400 kişilik tutuklanacaklar listesi var” deniliyordu. Türkiye’yi birinci olduğu ligde açık ara öne geçirecek bu operasyon başlamışa benziyor. Son alınanlar arasında Yayıncılar Birliği’nden yazar Ragıp Zarakolu ile BDP’nin anayasa komisyonundaki üyesi Prof. Dr. Büşra Ersanlı da var. Gerekçe tabii yine terör, yardım, yatak vs... * * * Bir yandan PKK, saldırılarını yoğunlaştırarak iktidarı dağa çekmeye çalışıyor, öte yandan da hükümet siyasal alanı tıkayıp yeniden silahlı çözüm(süzlüğ)e yöneliyor. Güvenlik devletine doğru gidiyoruz. Bu ortamda yapılacak anayasadan demokrasi mi beklenir? Yine Ahmet İnsel’le bitirelim: İnsel, Radikal 2’de, sadece 21. asrın küresel dünyasında değil, Türkiye’nin istikbalinde de “demokratik otoritarizm” göründüğünü yazıyor. Neyse ki çabuk davrandık. 21. yüzyıl “otoriter demokrasi”nin çağı olacaksa, orada da birinciliği garantiledik sayılır.",https://www.milliyet.com.tr/yazarlar/can-dundar/otoriter-demokrasiye-dogru-1457603
Can Dündar,"Sansür, terör kadar zehirlidir",22 Ekim 2011,"Basın tarihine geçecek bir saçmalık yaşadık: Başbakan’ın medya patronları ve yayın yönetmenleriyle buluşmasının etkisi hemen hissedildi. Medyanın büyük kısmı derhal haki üniformaya bürünüp “Sınırı geçtik”, “İnlerini bastık” diye şaha kalktı. Uçaklar, tanklar, bayraklar manşetlere yerleşti. Gören de Türk ordusu sınır ötesinde büyük harekâta girişti zannederdi. Ve ne oldu? Genelkurmay bile “Yapmayın arkadaşlar” diye uyarmak zorunda kaldı. Dediler ki: “Medya organlarında operasyonların tamamının yurtdışına yönelik olduğuna dair haberler verildiği görülmüştür. Operasyonların büyük bölümü yurtiçinde sürdürülmektedir.” Üzüldük tabii; süngümüz düştü. Ne güzel girmiştik Kuzey Irak’a, bu iki cümleyle ricat ettik. * * * Erdoğan, İngilizlerin şahin Başbakanı Thatcher’ın “oksijen” benzetmesini ödünç aldı ya; bu yazı da “teröre oksijen” sayılabilir şimdi... Thatcher, IRA’nın siyasi kolundan milletvekili Martin McGuinness’in ekrana çıkarılacağı günlerde demişti ki: “Gazeteciler, teröristleri kamu ilgisinin sağladığı oksijenden mahrum bırakmalıdır.” Şimdi Erdoğan, bizden de aynısını bekliyor. Ama cümleyi kiralamadan önce sonucuna bakalım: Thatcher ve yöntemleri artık yok; Martin McGuinness ise İrlanda’nın Cumhurbaşkanı adayı... * * * O cümlenin sonrasında bir ibret öyküsü vardır oysa... Bu konuşmanın yapıldığı 1985 yazında İngiliz hükümetinin IRA ile başı dertteydi. Tam o günlerde BBC’de Paul Hamann, “Birleşmenin Eşiğinde” adlı bir belgesel hazırlıyordu. Belgeselde Martin McGuinness’le bir röportaj da vardı. Thatcher, daha program yayınlanmadan tepki gösterdi. İçişleri Bakanı, alışılmadık bir yöntemle BBC’nin Yönetim Kurulu Başkanı’na yazı yazıp programı durdurmasını istedi. “Teröristlerin BBC’yi kullanmasına izin vermeyin” dedi. Çoğu üyesi Thatcher tarafından atanmış olan BBC Başkanlar Kurulu, filmi yayın öncesi izledi ve “Yayımlanamaz” raporu verdi. * * * Buraya kadarı tanıdık geliyor, değil mi? Ama sonu farklı... İngiliz medyası derhal ayağa kalktı. Mussolini’nin 1928’de 70 gazetenin yöneticilerini toplayıp “Faşist rejime zarar verecek haberleri sansürleyin” diye talimat vermesini ve onların da hemen icraata geçmesini hatırlattılar; “Bunun ne farkı var” diye yazdılar. Programa itirazı olanlar bile sansüre karşı tavır aldı. Sonunda 7 Ağustos 1985’te, iki bin BBC çalışanı, sansürü protesto için, tarihinde ilk kez 24 saatlik greve gitti. Dünya devi BBC, bir gün için sustu. İngiltere’deki birçok TV ve radyo da eyleme katıldı. Ve direniş sonucunda, yasaklanan belgesel, iki ay sonra hiçbir değişikliğe uğramadan yayınlandı. * * * Belgeselin yönetmeni Paul Hamann’la Londra’da görüşmüştüm o dönem ve “Bu tür krizlerde gazetecilik yaparken önceliğiniz nedir” diye sormuştum: “Önce doğru haber vererek kamu hizmeti yapmak, sonra devlet güvenliği” demişti. Şunu unutmamalıyız: “Talimat aldılar, yazmıyorlar” veya “Eksik, yanlış yazıyorlar” izlenimi oluşursa verdiğimiz her haber kuşkulu hale gelir. Demokratik bir ülke için bu izlenim, terör kadar zehirlidir. “Oksijen vermeyelim” derken oksijensiz kalmayalım.",https://www.milliyet.com.tr/yazarlar/can-dundar/sansur-teror-kadar-zehirlidir-1453925
Can Dündar,Şiddete şiddetle karşı çıkmak,08 Ekim 2011,"Habertürk’ün önceki günkü sürmanşetinde yer alan sırtından bıçaklanmış kadın fotoğrafı, vicdan sahibi herkesi sarstı. Sadece içeriğin çarpıcılığıyla değil, kullanılış cüretiyle de... Fatih Altaylı, bu tavrını dünkü yazısında “Okurun içini acıtmak istedim” diye açıkladı ve “İşimiz rahatsız etmek. Yarın yine basacağız böyle fotoğrafları” dedi. (Öyleyse niye fotoğrafı gazetenin internet sayfasından kaldırttı ki?) Kadına yönelik şiddet haberlerinin bir kanıksanmışlık yarattığı ve beklenen etkiyi yaratmadığı doğru... Lakin acaba o fotoğraf, mevcut tepkisizliğin çaresi mi, bıçağı saplayanın zaferi mi? * * * Ben ikinci görüşe yakınım. Şiddete karşı yeni bir şiddet gösterisine kalkışmak, onu teşhirden ziyade teşvik eder. Şiddeti katmerler. Bu yöntem işe yarasa, sigara paketlerinin üzerindeki çamura dönmüş akciğer fotoğrafları caydırıcı olmaz mıydı? Aynı mantıktan hareketle Steve Jobs’un bir deri bir kemik kalmış fotoğrafı da kansere karşı bir uyanıklık yaratmaz mıydı? Çare buysa çocuk istismarıyla mücadele için, miniklerin hırpalanmış çıplak bedenlerini sergilememiz gerekmez mi? Ya pornoyla savaş için ne yapacağız? * * * Mantığın sakatlığı ortada... Kaldı ki bizzat Fatih Altaylı daha geçen hafta terör haberlerinin medyada nasıl kullanılması gerektiğini okurlarına soruyordu. Çoğu okur, “Hiç kullanmayın” dedi. Kadına şiddetle ilgili yaklaşımı teröre uygulasa, okura sormasına gerek yoktu: Terör kurbanlarının paramparça cesetlerini tam sayfa basmak, caydırıcı olurdu. Şiddet, şiddetle önlenemez. Ne silahla, ne manşetle... Sabah’ta iki köşe Nazlı Ilıcak, önceki günkü Sabah’ta, Oda TV iddianamesini karalama kampanyasına katıldığımı öne sürüyor. Oda TV’de hakkımda çıkan yalan haberlerle mücadelemi bilenler biliyor. Ama ortada önemli bir siyasi lidere dönük bir komplo iddiası varsa, bu iddiaya dayanak teşkil eden kanıtları elbette sorgulamalıyız. Demiştim ki: “Telefon kayıtları önceden iktidar yanlısı basına sızdırılarak kamuoyu oluşturuluyor.” Ne yazılmıştı o basında: “Deniz Baykal-İklim Bayraktar görüşmelerinin kayıtları savcının elinde...” Şimdi deniliyor ki, o ilk görüşme diyaloglar halinde gazetelere yazdırıldığında Bayraktar için henüz dinleme kararı yoktu. Meğer o konuşma, Bayraktar’ın Soner Yalçın’a anlattıklarından derlenmiş. Yani? Baykal-Bayraktar’ın o görüşmesinin kayıtları savcının elinde değilmiş. Dolaylı bir anlatımı konuşma şekline sokup günlerce yayınlamışlar. Yani haber yanlışmış. Polis, savcılık ya da gazeteler, bu kayıtları yıpratma amaçlı kullanmış, yargısız infaz yapmış. Asıl bu, “karalama kampanyası” sayılmaz mı?  Ergenekon sorusu Ergenekon’a medya desteği vermekle suçlandığım o gün, 1. Ergenekon davasını gören İstanbul 13. Ağır Ceza Mahkemesi, Genelkurmay’a müzekkere yazıp bizim “Ergenekon” kitabına konu olan Ergenekon yapılanmasıyla ilgili bir tahkikat yapılıp yapılmadığını sordu. Harika bir tesadüf değil mi? Bugün dillerden düşmeyen “Ergenekon” örgütünün adı basında ilk kez Celal Kazdağlı ile birlikte Show TV’de hazırladığımız “40 dakika” programında dile getirilmişti. 15 yıl önceydi. Sonra o isimle bir kitap yazdık. (İmge, 1997) Kimse çarpıtmasın: Hakkında ilk kitabı yazarak karşısına dikildiğim bu örgütle ilgili soruşturmaya değil, o soruşturmanın bir “muhalifleri temizleme operasyonu”na dönüştürülmesine karşı çıkıyorum.  Refik Erduran’ın uyarısı Aynı gün yine Sabah’ta bir başka köşede Refik Erduran üstat, bir yazımdan şikâyet etti. O haklı... 17 Mayıs’ta yazdığım “Viagra (de)jenerasyonu” başlıklı yazımda, “Refik Erduran ağabeyimiz Milliyet adına Amerika’ya gitti ve 70 yaşında, ‘mavi hapı deneyen ilk Türk’ olarak izlenimlerini yazdı” demiştim. Erduran da köşesinde (18.5.2011), “Onun için gitmedim. New York’taydım. O haplardan bir tane yuttum. Dönüşte gazetede anlattığımda yazmamı istediler, yazdım” dedi. Şahsen özür diledim, ama köşemde düzeltememiştim. Haklı uyarısı üzerine -biraz gecikmeyle- düzeltiyorum.",https://www.milliyet.com.tr/yazarlar/can-dundar/siddete-siddetle-karsi-cikmak-1448473
Can Dündar,Zor sorular,21 Ekim 2011,"1) Terör olmasaydı Türkiye açılım yapar mıydı? Şöyle de sorulabilir: Kürt açılımı, neden uzun yıllar ertelendi de, Türkiye tarihinin en uzun süren silahlı çatışmasının ardından geldi? Yetkililer ısrarla “PKK ayrı, Kürt sorunu ayrı” dese de Kürtçe konuşma, türkü söyleme yasağının kalkması, çocuklara Kürtçe isim koyma hakkının tanınması, Kürtçe yer isimlerinin, radyo televizyonun serbest bırakılması, ne yazık ki ancak isyan tırmanıp bunca cana mal olunca mümkün oldu. Bu da “Terör sonuç alıyor” izlenimi yarattı. Başbakan dün “Terörden sonuç almayı bekleyenler hayal kırıklığına uğrayacak” dese de sonuç, silaha cesaret verdi. 2) Hani devlet eli kanlı eşkıya ile masaya oturmazdı? Resmi tez buydu. Sonra anlaşıldı ki Başbakan “Ben olsam Öcalan’ı asardım” derken, onun görevlendirdiği özel temsilci, örgütün üst düzeyiyle müzakeredeymiş. Kamuoyu, bundan tesadüfen haberdar oldu. Nihayet silahların susabileceği umuduyla büyük tepki de göstermedi. Ne zaman başladığı bilinmeyen müzakere, kimin bozduğu anlaşılamadan bitti. Ayrıntılar açıklanmadığı için de soru işaretleri doğdu. Ama herkeste doğal olarak “Kapalı kapılar ardında ayrı, bize ayrı konuşuyorlar” kaygısı oluştu. 3) Hamas milli iradenin temsilcisi de BDP değil mi? Müzakereler kesilince hükümet, tekrar “Elinde silah olanla görüşülmez” noktasına döndü. Ya silahsız olan siyasi temsilciler? Başbakan onları da, terörle araya mesafe koymadıkları için muhatap kabul etmiyor. Dün akşam yine “Bunların siyasi temsilcileri, Kürt kardeşlerimizin temsilcisi değildir” dedi. Peki bölgede her üç seçmenden birinin oyunu BDP’ye verdiği gerçeğini nereye gizleyeceğiz? Şiddeti bir mücadele yöntemi olarak benimseyen Hamas’ı “Arkasında halk iradesi var” diye herkese muhatap gösteren hükümetin BDP’yi muhatap saymamasında, seçilmiş belediye başkanlarının tutuklanmasına göz yummasında bir çelişki yok mu? 4) Güneydoğu’da niye tepki yok? Hakkâri saldırısı, bayraklarla, gösterilerle, sloganlarla ve genelde olgunlukla protesto edildi. Milliyet’teki “Teröre lanet” başlıklı haberde, yurt çapında gösteri yapan iller sayılmıştı; ama içlerinde Güneydoğu’dan hiçbir il yoktu. “Türkiye ağladı” genel başlığı içinde kaybolan bu ayrıntının bir anlamı yok mu? En kederli günde bile beklenen duygusal ortaklığı sağlayamadığımızı, ölüme karşı yaşamın yanında saflaşamadığımızı kanıtlamıyor mu? 5) Açılımın ipleri PKK’nın elinde mi? PKK’nın Habur şovu, açılımın kesilmesine neden oldu. Hakkâri saldırısı ise diyalog sürecini tamamen bitirmediyse de belirsiz bir geleceğe erteledi. Bu durum, söylenenin aksine Kürt sorununun PKK’ya endekslendiğini, açılımın kaderinin örgütün insafına bırakıldığını göstermez mi? Açılım, teröre taviz değil, tersine teröre tedbir ise asıl şimdi uygulanması beklenmez mi? 6) Medya görmese terör biter mi? Ya da daha genel sorayım: Gözyaşlarımızı görmemek için aynamızı kırarsak hastalığımızı iyileştirebilir miyiz?",https://www.milliyet.com.tr/yazarlar/can-dundar/zor-sorular-1453605
Can Dündar,Bakanlar Kurulu’nda Kürt tartışması,10 Ekim 2011,"Bir süredir, Yapı Kredi Yayınları’nın, Cemil Koçak’ın editörlüğünde yayımladığı “27 Mayıs Bakanlar Kurulu Tutanakları”nı okuyorum. 1200 sayfalık bu iki ciltte, darbe kabinesinde yaşanan, akıl almaz tartışmalar var. Kürt sorununda kritik aşamaya gelişimiz sebebiyle, o toplantılardan bazı diyaloglar aktaracağım bugün... İster “Nereden nereye geldik” diye okuyun... İster “Bu noktaya nasıl geldik” diye... Kürt diye bir şey yok Tarih: 15 Haziran 1960. Bakanlar Kurulu’nun 3. toplantısı... Başbakan Cemal Gürsel konuyu açıyor: “Ben Kürtçülük meselesiyle meşgul olmuşumdur. Esasında bizim memlekette Kürt diye bir şey yoktur. Horasan’dan, Orta Asya’dan (...) sevk edilen aşiretler oraya yerleşmişler ve maalesef bu hale alışmışlardır. Birtakım beylerin idaresi altında Kürtlüğü kendileri icat etmişlerdir. Başı koptu mu... Konu, 28 Haziran’daki 7. toplantıda yeniden gündeme geliyor. Gürsel, gözaltına alınan ayrılıkçı Kürtler için tehcir öneriyor ve diyor ki: “Birisi kendisinin Kürt olduğunu söylediği zaman, bu fikrinin yanlış olduğunu, onları kandıranların Ruslar olduğunu vesikalarla ispat etmeliyiz. Evvela üniversiteden başlamalı... (...) “Şark elimizden giderse Küçük Asya’da barınmaya imkân yoktur. (...) “Kürt demek, bir adamın elinde her şeyi yapabilen, fakat başı koptu mu, asla kıymet ifade etmeyen bir zümre demektir.” Bu p...venkler... Sağlık Bakanı Nusret Karasu: “Bence şarkta bir radyo istasyonuna ihtiyaç var.” Gürsel: Ben de şarklıyım. Erzurumluyum. Bu Kürt mevzuunda bilgilerim çoktur. Tarihte Kürt diye bir şey okudunuz mu? Bunların aslı Türk, hatta garptan gelmiş birtakım insanlar... Savunma Bakanı Fahri Özdilek: “Yalnız Kürtleşmeyi değil, Araplaşmayı da önlemek lazım.” Gürsel: “Arkadaşlar, vatanın bir karış toprağını vermeye kimsenin hakkı yoktur. Bir millet bu uğurda mahvedilebilir. (...) Ama bu p...venkler bütün şarkı veriyor. Doğu, Küçük Asya’nın kalesidir yahu... (...) Hatta düşündüm, bunların başlarını oradan kopardıktan sonra, hususi Kürtçe öğrenmiş adamlarımızı oraya sokup bunlara baş yapalım diye... Bu, dört başı mamur bir planlama ile olur.” Felaket geliyor Gürsel, 1960 Ekim’indeki 39. toplantıda da “Şarkta Kürt diye ayaklandırılmak istenen adamların en az yüzde 80’i Türk asıllıdır. Şimdiye kadarki hükümetlerin alakasızlığı oradakileri Kürt yapmıştır” diyor: “Gafletimizden istifade etmesini bilen Rusların, oradaki halkın Kürt olduğunu iddia ederek, bunları bizden ayırmaya çalıştığını” söylüyor ve ekliyor: “Ciddi çalışmazsak, yarının Türkiye’si için bu, muhakkak bir felaket olacaktır.” 30 yıl sonra... Devlet Bakanı Mustafa Âmil Artus’un anılarına göre Gürsel, “Doğu Anadolu’yu bizden koparmaya çalışanlarla aramızda 30 yıl sonra bir savaş çıkabilir” diyordu. Savaş, daha önce başladı. Asıl 30 yıl alan ne oldu biliyor musunuz: Devletin “Kürt yoktur”dan, “Kürt realitesini tanıyoruz”a geçmesi... 50 yıl sonra da “Türkçü” olmayan anayasa arayışı başladı. Arada 30 bini aşkın can yandı. Yazık değil mi?",https://www.milliyet.com.tr/yazarlar/can-dundar/bakanlar-kurulu-nda-kurt-tartismasi-1449310
Can Dündar,‘Facebook’ adlı çocuk,15 Ekim 2011,"Uyuşturucu ve silah bağımlısı 36 yaşındaki Jason Valdez, haziran ayında Amerika’da bir otel görevlisini rehin aldı. Özel tim SWAT hemen olay yerine koştu; Valdez’le çatışmaya girdi. Çatışma 16 saat sürdü. Valdez gece 23 sıralarında çatışma sürerken facebook’unu güncelledi; cep telefonundan bir arkadaşına “Direniyorum, her şeye hazırım” mesajı attı. Gece 2’de twitter’dan kendisinin ve rehinesinin iki fotoğrafını paylaştı. Sabaha karşı takipçilerinden biri, dışarıda kendisini kuşatmış olan SWAT timlerinin çalılıkların içinde saklandığını bildirdi. Valdez ona teşekkür etti. Olayı internetten takip eden arkadaşlarından bir kısmı kendisini desteklerken, bir kısmı da teslim olmasını istiyordu. Valdez’in bu İnter-medyatik sosyal gösterisi, sabah saatlerinde polis baskınıyla sona erdi. İnternet başında sabahlayan takipçileri de gidip yattılar. * * * Gazi Üniversitesi İletişim Fakültesi’nin dergisi “İletişim”de (Sayı: 32) Yardımcı Doçent Murat Hazar, “Sosyal Medya Bağımlılığı” başlıklı makalesine bu örnekle başlıyor. Makaleyi okuyunca merak edip Valdez’in olay anındaki facebook yazışmalarına baktım (http://mashable.com/2011/06/22/jason-valdez-facebook-updates/#17727Facebook-Update- June-18-625-am); hakikaten internetten canlı yayınlanan bir gerilim filmi duygusu veriyor. Makalede başka örnekler de var: Arap baharında sosyal medyanın rolünden etkilenen bir Mısırlı, yeni doğan kızına “facebook” adını vermiş. İsrailli bir çift ise, muhtemelen önce facebook’tan fotoğrafını paylaştıkları bebekleri çok beğenilince ona, facebook’un “Beğendim” damgası olan “Like” adını takmışlar. * * * Mektuptan e-maile bir kuşakta geçilmişti. Şimdiki gençler, belki birkaç yıl içinde “Eskiden e-maille yazışırdık; facebook’tan haberleşirdik” diye nostalji yapacaklar. Sosyal medya markaları öyle hızla değişiyor ki... Hazar’ın makalesi, üniversitelilerin sosyal medya bağımlılığını inceliyor. Ankete katılan 250 öğrencinin yarısı her gün 2 ila 4 saatini sosyal medya (çoğunlukla facebook) başında geçiriyormuş. Tabii ki çoğu “Neden” sorusuna “bilgi edinmek için” yalanıyla cevap veriyor. Daha da ilginci, ankete katılanların yarısı, sosyal medyada fazla vakit öldürdüğünü düşünüp üzüntü duyuyor. * * * Aynı uyuşturucu bağımlılığına benziyor değil mi? Hazar da öyle diyor. Uyuşturucu gibi, sosyal medya da kullanıcıya gündelik huzursuzluktan kaçabileceği bir dünya vaat ediyor. Vaat gerçek oldukça kullanıcı daha da bağlanıyor. Ancak kullanım süresi uzadıkça, ekrandaki yazılar eski tadı vermemeye başlıyor; lakin doyumsuzluk, bıkkınlığa değil, daha fazla kullanma eğilimine yol açıyor. Tam bir kısır döngü... Özellikle “duygusal bağımlılar”, bir yandan internet aracılığıyla sosyalleşirken, öte yandan klavye başında muhataplarında yarattıkları etkiyi gerçek hayatta, yüz yüze ilişkide sağlayamayacakları endişesiyle insan içine çıkamaz hale gelebiliyorlar. Dolayısıyla facebook, paradoksal olarak hem sosyalleşmeye, hem asosyalleşmeye aynı anda hizmet edebiliyor. Facebook adlı çocuğun geleceğini çok merak ediyorum.",https://www.milliyet.com.tr/yazarlar/can-dundar/facebook-adli-cocuk-1451206
Can Dündar,Savcılar görevden alınmasa ‘Köstebek’ tutuklanacaktı,12 Ekim 2011,"Milliyet’te 2 Eylül 2011 günü “CHP liderinin ‘Köstebek’ dediği Bakan Atalay mı?” diye sormuştum. CHP lideri, Somali yolculuğu sırasında, önceki gün açıkladığı “Köstebek”in ipuçlarını vermiş, “’Başbakan’a çok yakın biri’, Kanal 7’de yapılacak aramayı önceden bildirdi” demişti. Israrımıza rağmen isim vermemişti; ama o yazıda, “verdiği eşkâlden, bir robot resim çiziyorum; çizdiğim resim, dönemin İçişleri Bakanı Beşir Atalay’a benziyor” demiştim. Başbakan Yardımcısı Atalay hemen bir açıklama yapıp “İddiaların asılsız ve gerçek dışı” olduğunu söylemişti. Dün, bu açıklamasını yineledi: “Kılıçdaroğlu köstebek arıyorsa, mesleğine ihanet ederek gizli soruşturma dosyasını sızdıranlara baksın” dedi. Atalay’ın, aylardır muhaliflere yönelik soruşturma dosyalarının, iktidar yanlısı gazetelere sızdırılıp tefrika edilmesine de aynı şekilde tepki göstermesi beklenirdi. Kaldı ki, baskın tüyosunu belgeleyen telefon diyaloglarını Taraf muhabirine sızdıran, Deniz Feneri sanıklarından Zahit Akman’ın avukatı değil miydi?  Baskın tüyosu “normal” mi? Atalay, “İçişleri Bakanlığım döneminde hiçbir davayla ilgili bir yönlendirmem söz konusu olmamıştır. Şahsıma atfen dile getirilen bu iddialar külliyen yalandır” diyor. Keşke o cümleye birkaç kelime daha ekleyip “şahsıma ya da korumama atfedilen” deseydi. Çünkü kendi koruma müdürünün, özel kaleminin telefonundan, Kırıkkale Belediye Başkanı’nı arayıp baskını haber verdiği iddia ediliyor. Kılıçdaroğlu’na göre, şirketle ticari ilişkisi bulunan Kırıkkale Belediye Başkanı da Almanya’daki davada “asıl fail” kabul edilen yetkiliyi arayıp 2 gün sonra gerçekleşecek baskını haber veriyor. Atalay dün de NTV’de “Makamımdan korumamın ilimin belediye başkanına telefon etmesi çok normal” dedi. Eğer o koruma müdürü, iddia edildiği gibi “Baskın olacak, toparlanın” istihbaratı uçurduysa bu “normal” midir?  Köstebek tutuklanacaktı Savcılar muhtemelen bu bağlantıyı belgeledikleri için, “hasadı toplamadan” görevden alındılar. Öğrendiğime göre dosya kendilerinden alınmasa, tam o günlerde yeni bir tutuklama dalgası gelecekti: Özel kalem telefonundan faillere haber uçuran “köstebek”, yani Atalay’ın koruma müdürü gözaltına alınacaktı. O dalgada 10-15 şirket çalışanı ile yönetici yakını da tutuklanacak, soruşturma “yukarıya” doğru tırmanacaktı. Dosyanın savcılardan alınmasıyla sadece bu tutuklamalar değil, üst bağlantıların ortaya çıkması da engellenmiş oldu. Bu, siyasetin hukuka açık müdahalesi değil de nedir?  “Kendi cebinizden gidin” Atalay, “3 savcı 3 yılda niye bir iddianameyi yazamadı” diye soruyor. Keşke savcılar konuşsa da, Deniz Feneri soruşturmasını yürüten Alman savcıların Türkiye’ye gelmesinin nasıl engellendiğini, kendilerinin Almanya’ya gidip belge toplaması için kimlerin “Gerek yok” raporu verdiğini anlatsa... En basitini yazayım: Almanya’ya gitmek isteyen savcılara, “Uçak paralarını kendi cebinizden ödeyin” demek aklın alacağı iş midir? Bunlar ortaya çıkmaz mı bir gün?  “Dokunan yanar!” “İnsan hakkı ve onurunun” çiğnenmesine tepki veren Atalay, aylardır özel görüşmeleri sayfa sayfa yayımlanarak hayatları lime lime edilen insanları bilmiyor mu? Bence Deniz Feneri yöneticileri, dinlemeye takılan çok özel görüşmeleri sızdırmadıkları için savcılara dua etsin. İntikam hissiyle davranılsa, bir kısmı bir daha insan içine çıkamazdı. Şimdi siyasi hesaplaşma gensoruda yapılacak. Hukuken ise yeni savcıların 150 klasörlük bu hassas dosyayı ne yapacakları izlenecek. İşleri zor. Çünkü eskilerin sudan bir gerekçeyle görevden alınması, savcı ve hâkimlere, bu işlere “dokunanın yandığını” gösteren bir gözdağı oldu.",https://www.milliyet.com.tr/yazarlar/can-dundar/savcilar-gorevden-alinmasa-kostebek-tutuklanacakti-1450047
Can Dündar,Cumartesimizi vermeyiz!,14 Ekim 2011,"Talihsiz zamanlama... Enerji Bakanı Taner Yıldız, “Gün 6,5’ta ağarıyor. Mesai 7,5’ta başlasın” önerisi yaptı ya... Aynı gün OECD’nin araştırması, 40 ülke içinde en çok mesai yapanın Türkiye olduğunu ortaya koydu. “Olsun, çok geri kaldık. Erken kalkalım, cumartesi de çalışalım” diyor Bakan... Çok çalışıyoruz da mutlu muyuz? Ne gezer! Yine aynı araştırmada Türkiye, mutlulukta 40 ülke içinde 32’nci oldu. Yani mutsuzlukta ilk 8’deyiz. Hem bu kadar çalışıp hem bunca mutsuzluk niye? E ondan işte... * * * Uygarlık tarihi, insanın daha az çalışmasının tarihidir. 150 yıl önce Avrupa’da işçiler günde ortalama 12 saat çalışıyordu. Napolyon, işçilerin pazar günleri ayinden sonra dükkân açmasını istiyordu. Hitler, “Kadınlar 2, erkekler 4 saat ‘Büyük Almanya’ için ücretsiz çalışacak” diyordu. Çalışmanın kutsanması, tüm despotik rejimlerin manifestosuydu. İşçi sınıfı, uzun mücadeleler sonucu bunu 8 saat sınırına çekebildi. Kan pahasına çalışma saatlerini azaltıp kendine boş zaman yaratabildi. Türkiye, hâlâ Avrupa’dan fazla çalışıyor. Bizde haftada 45 saat olan mesai, Avrupa’da 35 saat... “Mesai saatlerini Batı seviyesine çekelim” diyeceğimize, “Mesaiye erken başlayalım. Cumartesi de çalışalım”ı tartışıyoruz. * * * “Kültürümüzde var”mış. Eh, biraz Akdenizli olmamız hasebiyle “siesta” da vardır kültürümüzde... Bu işler “kültür”le ilgiliyse, diğer Akdenizliler gibi öğleden sonra şekerleme izni versenize... Evet, bir zamanlar horoz sesiyle uyanır, sabah namazını müteakiben kepenk açardık. Ahmet Haşim’in “Müslüman Saati”nde pek güzel anlattığı gibi, “ziyada başlayıp ziyada biten, 12 saatlik, kısa, hafif, yaşanması kolay bir günümüz vardı.” O kültürü yok eden, emek sömürgenlerinin kâr hırsı oldu. Daha çok mesaiyle daha çok kazanabileceklerini keşfettiklerinden beri işçiyi daha çok, daha erken, daha yoğun çalıştırıp duruyorlar. * * * Ama koşullara gelince kimseden ses çıkmıyor. İşe gitmek için ortalama 40 dakikasını yolda harcayan bir milletiz. Yolu geçip işe gidebilen mutlu mu? Yoo... Aynı araştırmada 40 ülkenin çalışanlarına “Çalışma ortamından mutlu musunuz” diye soruluyor. Almanya’da her 10 kişiden 9’u “Hoşnudum” diyor. Türkiye hoşnutsuzlukta da birinci: Her 2 kişiden 1’i işinden mutsuz... Ücretler, maaşlar yetersiz. İş kazalarından ölümler mi? Birinciliği kimseye kaptırmayız. * * * Bakan’ın “1970’lerde hak etmediğimiz refah seviyesine ulaştık” lafına gelince... Bana 27 Mayıs Anayasası’nı budamaya hazırlanan 12 Martçı paşaların, “Sosyal uyanış, iktisadi kalkınmayı aştı” saptamasını hatırlattı. Tamam, gün ışığından yararlanalım, ama lütfen tarihin ışığından da yararlanalım. * * * Öğrencilik yıllarının bir kısmında cumartesileri önlük giyip okula gitmiş, halen de pazar yazıları için cumartesileri çalışmayı kabul etmiş bir kardeşiniz olarak yazıyorum: Siz siz olun, cumartesinizi vermeyin!",https://www.milliyet.com.tr/yazarlar/can-dundar/cumartesimizi-vermeyiz-1450878
Can Dündar,Bir belgesel önerisi,17 Ekim 2011,"Milliyet, iki gündür Wall Street direnişini manşetten veriyor. Gerçekten de dünyanın gündemi bu... Alışageldiğimiz eylemlere benzemiyor. Protesto edilen finans sistemi kadar küresel bir tepki... Ve o sistemin krizi kadar hızla yayılıyor. Güngör Uras “Eylem tepkisel, ortak bir hedefi yok” diye yazdı. Zuccotti Parkı’ndaki eyleme oğlu ve “Oğlum seninle gurur duyuyorum” pankartıyla katılan sevgili arkadaşım Kumru Toktamış ise, pazar günkü Star’da eylemin hedefindeki bu muğlaklığın, işgalcilerin en büyük avantajı olabileceğini yazıyor: “Yarattıkları tartışma ortamı sayesinde yeni politikaların üretilmesine aracı olabilirler” diyor. * * * Kumru’nun vurguladığı gibi, bu eylemden “kapitalist sistem çöküyor” sonucu çıkarmak fazla iyimserlik olur. Eylemciler içinde, pazar ekonomisi karşıtı Marksistler azınlıkta... Çoğunluk ise son krizde varını yoğunu kaybetmiş işsizlerle, gelir dağılımındaki adaletsizliğe isyan eden öfkeliler... Global protestonun nereye evrilebileceğini tahmin için nereden başladığını görebilmek lazım. Bunun için derli toplu bir kılavuz önereceğim. * * * Bu yıl Oscar’da “En İyi Belgesel” ödülü alan “Inside Job”, 2008 krizinin doğuşunu anlatıyor. Bunun bir kaza değil, 30 yıldır göstere göstere gelen bir tsunami olduğunu kanıtlıyor. ABD’nin 1929 krizinden sonra, mali denetim sayesinde yaşayageldiği 40 yıllık istikrarın, 1980’lerde Başkan Reagan’ın başlattığı “finansal denetimsizlik”le nasıl çöktüğünü anlatıyor. Kredi şirketleri üzerindeki mali denetimin kaldırılmasıyla, tasarruf sahiplerinin paralarının nasıl riskli yatırımlara yönlendirildiği, bu sayede Wall Street’in nasıl büyüyüp tekelleştiği, ölçüsüz zenginleştiği belgeleniyor. Aldıkları riskler karşılığı ödüllendirilen finans sektörü, azgın iştahı sayesinde denetimsiz büyürken, siyasal sistemi de satın alarak, denetim getiren her türden düzenlemeyi engelliyor. * * * Sonunu gördük: 2008’de büyük balon patladığında, kuralsızlığın bedelini bugün sokakları dolduran “yüzde 99” ödedi. 30 milyon kişi işini kaybetti. 50 milyon insan yoksulluk sınırının altına düştü. Milyonlarcası evlerini, tasarruflarını yitirdi. Ya bu krizi yaratan finansçılar? Belgeselin yönetmeni Charles Ferguson’un Oscar töreninde ödülünü alırken söylediği gibi, “Krizi yaratanlardan bir tanesi bile hapse girmedi.” Batan devler, kamuya devredildi. * * * Bu ipuçları, “Amerikan baharı”nın üretebileceği yeni politikaları tahmin etmemizi kolaylaştırıyor: Daha kurallı bir piyasa ekonomisi... Sıkılaştırılacak kamusal denetim... Ve açılan yaraları tedavi edecek yeni sosyal politikalar... Belgeselde Amerikan Merkez Bankası Başkanı’nı krizden sadece birkaç ay önce “Büyüyorsanız durgunluk olmaz. Büyümeye devam edeceğiz” dediğini izliyoruz. Bir de global derecelendirme şirketlerinin, batışın eşiğine gelmiş şirketlere “Çok iyi durumdasınız” diyerek (A) verdiğini... Krizin önemli sonuçlarından biri de bu: Artık bizi, küresel sahtekârlarca tescillenmiş büyüme masallarına inandırmak çok zor olacak.",https://www.milliyet.com.tr/yazarlar/can-dundar/bir-belgesel-onerisi-1451906
Can Dündar,İki lider de hata etti,19 Ekim 2011,"Böyle günde kalem oynatmak zor...“Söz bitti” denilen yerde sözü savunmak... Defalarca tekrarlanmış cümleleri, suya yazar gibi yazmak... Yangın ortasında, çığlıklar arasında ses duyurmaya çalışmak... O sesi, ülkenin en ücra köşesinde, ayaz vurmuş bir gece nöbetinde kalleşçe kurşunlanmış gençlerin işitemeyeceğini, acılı ailelerinin, öfkeli kitlelerin belki dinlemek bile istemeyeceğini bile bile inatla tekrarlamak... “Bunca yıl hep öldürmeyi konuştuk; ne olur artık ölmemeyi konuşalım” diye haykırmak... * * * Gün boyu askere taktik veren bilirkişiler dinledik. Oysa bölgedeki asıl gerçeği, daha 2 ay önce, bizzat Genelkurmay Başkanı’nın ağzından öğrenmiştik. Ne diyordu? “Sınır karakollarımız hatalı yapılmış.” “Emir komuta birliğini sağlayamıyoruz.” “Eğitim ve tatbikatımız zayıf. Elimizdeki teknik imkânları kullanamıyoruz.” “Çatışmada tim komutanlarımız silahı bırakıp kaçıyor.” “Halimiz tam kepazelik.” Bu haldeki bir orduya, 25 kez denediği kara harekâtını tekrarlamasını tavsiye etmek ve hâlâ askeri çözümde ısrar etmek, akılcılık mı? “Kıymayın çocuklarımıza” demekten başka çaremiz var mı? * * * Bu askeri zaafın üzerine bir de diplomaside Suriye ile gerginlik bindi. Belaltı vuruşlarla intikam almasıyla tanınan Şam’a “Senin orada olanlar bizim iç işimiz sayılır” dendi. Şam da kendi dilinden, “O zaman sizin oralardakiler de benim iç işim” cevabını verdi. Diplomaside karşılıklılık ilkesi geçerli değil mi? * * * Siyasete gelince... Hem Başbakan hem ana muhalefet lideri, bu kadar acılı bir günde, bu hassas konuyu, siyasi polemik malzemesi yaparak hata ettiler. Erdoğan’ın basın açıklaması içeriksizdi. Kılıçdaroğlu’nun karşı çıkışı gereksizdi. Böyle günlerde bir dayanışma olgunluğu bekliyor insan... Hiç olmazsa acılarda bir ortaklık oluşmasını, liderlerin bir ortak paydada buluşmasını umuyor. Bu olmayıp, tersine kısır bir tartışma doğunca sadece tartışanlar değil, topyekün siyaset kurumu kaybediyor. Oysa o kadar belli ki: Şu sancılı ortamda, elini karşıya uzatan kazanacak. * * * Dünün yegâne olumlu gelişmesi, herkesin program iptal ettiği sırada, Meclis Başkanı’nın çıkıp “Acımız ne kadar büyük olursa olsun, bağrımıza taş basacağız, yeni anayasa için adım atacağız” demesiydi. Bu önemli; çünkü bugüne kadar “Güçlüyüz, ezeceğiz” söylemi 5 cumhurbaşkanı, 10 başbakan eskitti. Dağda hâlâ 5 bin silahlı adam var ve örgütün eylem kapasitesi giderek artıyor. Çözümü dağda değil, Ankara’da aramak gerektiği ortada... Ankara da ilk kez doğrudan temasla silah bıraktırmanın siyasi yolunu arıyor. Teröre zemin hazırlayan toplumsal adaletsizlik hissini, yeni bir yurttaşlık tanımıyla gidermeyi planlıyor. Ortak iradeyle hazırlanacak bir anayasa ile bir barış iklimi yaratmayı umuyor. Terör, belki de bu kez bu umuda saldırıyor. Bu acılar bitsin istiyorsak, bir yandan dağdaki gediklerimizi kapatmalı, öte yandan da yıllar yılı askeri çözüme verdiğimiz şansı, bu barış çabasına da vermeliyiz. Hepimizin başı sağolsun.",https://www.milliyet.com.tr/yazarlar/can-dundar/iki-lider-de-hata-etti-1452734
Can Dündar,Gelse o sulh meclise,30 Eylül 2011,"Meclis’te çalışan yaşlı bir stenografın belgeselini yapmak isterdim. Genç yaşta Tutanak Müdürlüğü’nde işe girmiş, konuşma hızında yazabilmek için kursa gitmiş, günün birinde Genel Kurul’a girip vekillerin her ağzından çıkanı stenoyla yazmaya girişmiş, yaza yaza bu işte pişmiş bir stenograf... On yıllar içinde on binlerce nutuk, vaat, küfür, yalan işitmiş, hepsini titizlikle kaydetmiş, giderek her konuda uzman kesilmiş, yazarken yalanı gerçekten ayırma yeteneği gelişmiş bir memur... Bir hatibin hatasını fark ettiğinde gizlice düzeltir miydi ki? Ayıplı küfürleri kaleme alırken yüzü kızarıp “Yazmayayım bari” der miydi? Gizli oturumların sır tutanaklarını ezberler miydi? Darbe olup da Meclis’e kilit vurulduğunda, kürsü tamamen susturulduğunda, tutanak tutulmaz olduğunda ne hissederdi? Gördüğü onca Meclis’ten, girdiği bunca birleşimden, dinlediği şunca vekilden neler damıtmıştı? Hangisinde sessizce ağlamış, hangisine içten içe acımıştı? Eski Meclislerle kıyaslayınca dünün büyük hatiplerinin yerini iki kelimeyi bir araya getiremeyenlerin almasından, Meclis’in mütemadi itibar kaybından, gözünün önünde yaşanan kavgalardan dolayı acı çeker miydi? Meclis’ten umudu keser miydi? En önemlisi; bugün ne hissederdi? * * * Çoğu Ankaralı gazeteci gibi ben de bir süre Meclis muhabirliği yaptım. Bu hayali stenografa yakıştırdığım durumları sıkça yaşadım. Meclis susturulduğunda dilime kilit vurulmuş gibi hissettim; kavgalarda salona atlayıp ayırmayı aklımdan geçirdim. Meclis üstüne düşeni yapmadığında ayağa kalkıp yuhalamak, bir savaşa dur dediğinde ellerim patlayasıya alkışlamak istedim. “Milletin kâbesi”nin yıllar içinde uğradığı itibar kaybını bizzat gözlemledim; lidere itaatkâr eller sorgusuz kalktıkça sinirlenip “Nerde o eski meclisler” dedim. Gün oldu hepten ümidi kestim. * * * Bugün Türkiye’nin en renkli meclislerinden biri açılırken, bir kez daha ona umut yeşertiyorum. Bu Meclis, bir arada yaşama koşullarımızı saptayacak, yeni bir toplumsal sözleşmeye imza atacak. Daha da önemlisi, ufukta görünen sınır ötesi bir savaşı ve yeniden hain pusularla ufkumuzu daraltan bir kanlı dalaşı önlemenin yollarını arayacak. Silah tutan kolları tutup namluyu indirmeye, sözü dağdan ovaya getirmeye çalışacak. Salonun lacivert üniformalıları, Genel Kurul’da birbiriyle uygarca tartışabilirse, sokaktaki seçmenine örnek olacak; gırtlak gırtlağa girerse sokaklar da alev alacak. Velhasıl bu Meclis, zorlu bir köprüde devraldığı Türkiye’yi sarsmadan, devirmeden, parçalamadan karşıya geçirmeye çabalayacak. * * * Yaşlı bir Meclis stenografının belgeselini yapıyor olsam, bugün hep ona bakar, zihnindekini okumaya çalışırdım. Eski Meclislerle kıyaslandığında bu Meclis nasıl tarihe geçmeye niyetleniyor? Bize ne vaat ediyor: Umut mu, yılgınlık mı? Çıkmaz sokak mı, yegâne çıkış mı? Savaş mı görünüyor ufkunda, barış mı? Ne olursa olsun, Meclis’ten umudumuzu koruyor, bu açılış gününde başarılar dilerken eski, güzel bir şarkıyı azcık tahrif ederek, “Gelse o sulh meclise” diyoruz.",https://www.milliyet.com.tr/yazarlar/can-dundar/gelse-o-sulh-meclise-1445183
Can Dündar,Karma iyidir!,24 Eylül 2011,"Çocukken rahmetli Perihan teyzem çoluk çocuk bizi Lunapark Gazinosu’nun kadınlar matinesine götürürdü. Sahnede Zeki Müren, sefertasında çiğbörek, masa üstlerinde uyutulmuş bebeler olurdu. Kadınlar matinesi, bir erkek adayının, karşı cinsin dünyasıyla buluşup tanışması için hoş bir mekândı. Öte yandan maça ancak babalarla gidilirdi. Ben de ilk maçıma babamla gittim, ama doğrusu geçen hafta Fenerbahçe’nin “kadınlar matinesi”ne annesiyle giden çocukları da kıskandım. Ne güzel; ilerde “İlk maçıma annemle gitmiştim” diye anlatacaklar. * * * Bakmayın maçla ilgili internette dönen erkek geyiklerine: “Girişte aranan seyircilerin ceplerinde çok sayıda tığ bulundu” esprilerine, “En frikikli maç” yorumlarına, “Maç öncesi ofsaydı izah eden film gösterildi” alayına, “Desibel rekoru değil, Sibel rekoru kırıldı” mavrasına... Stadyum, kadınlar için deplasman sayılırdı; bu yasak sayesinde pembe kimlikliler (sahi kaç ülkede var, kadına ayrı, erkeğe ayrı kimlik?) erkek dünyasının ta kalbine girdiler ve rakibe ana avrat küfretmeden, “Hadi be geri zekâlı”nın ötesine geçmeden, faul yapılana “oh olsun” çekmeden de maç izlenebileceğini gösterdiler. Kim ne derse desin: Akşam evin mutfağında “Maça gittim, gelicem” notu bulan bir erkek görüntüsü, bizim maçolar toplumu için hayırlı olmuştur. * * * Maça dair çıkan eleştirilerin çoğu, Federasyon’un kararının “seksist” olduğunu, kadınları aşağıladığını savunuyordu. “’Seyircisiz’ denen maça kadınların alınması, onların ‘adam’ yerine konmadığının göstergesi sayılmaz mı”ydı? “Sadece kadınların izlediği bir maç, ‘ceza’ mı”ydı? “Küfürbazı caydırır mı”ydı? Haklı bir eleştiri... Ama benim gözümde kararın sempatisini azaltmıyor. Seyircisiz yerine “erkeksiz” dense daha doğru olurdu. Erkeksiz maç kime cezadır? Takıma mı? 41 bin kadının izlediği 22 erkek, gayet mutlu görünüyordu. Kadınlara ve çocuklara mı? Cezanın tadını çıkaran onlardı. Tek zararlı çıkan erkekler oldu. Onlar, şiddet ve küfürle özdeşleştirildi. * * * Görünen o ki her iki cins de birbirinden ayrı olduğunda daha iyi eğleniyor. Kadınlar erkeksiz, erkekler kadınsız daha rahat oluyor. Bunu teşhis etmekle birlikte hayra yormayalım derim. Çünkü hayat, karmada güzeldir. Ayrı maçlar, saflar, sınıflar, otobüsler, tribünler, zaten çok geç ve zor bir araya gelebilmiş bizleri hepten birbirimizden uzaklaştırır. O yüzden, “erkeksiz maç” modelini, “karşı cinsle tanışmalar” faslında renkli bir adım sayalım. Hatta bu örnekleri artıralım. Yeni “değişim programları” yaratalım: Erkeklerle altın günü yapalım. Kadınları meyhanelere sokalım. Ama nihayette, sınıfta, dolmuşta, tribünde, kahvede ve her türden mecliste harem-selamı kaldıralım, bir arada olalım. Çünkü -en azından erkekler için söyleyeyim- en aylağımız bile düzenli tıraş oluyorsa, en yoksulumuz bile yanağına limon kolonyası sürüyorsa, arada bir pantolona ütü, dişe fırça, saça tarak değiyorsa ve en öfkeli anda bile en ağır küfür yutuluyorsa, yanımızdaki, çevremizdeki, kalbimizdeki kadınlar sayesindedir. Karmadan şaşmayalım.",https://www.milliyet.com.tr/yazarlar/can-dundar/karma-iyidir-1442681
Can Dündar,"Zeynep’in işi, Paris’in çişi",26 Eylül 2011,"Zeynep Altıok, babası için bir kitap yayımlamıştı yıllar önce... (Gölgesi Yıldız Dolu, Dünya Y., 2003) Şair Metin Altıok, öğretmen olarak atandığı Bingöl’deki otel odasından yazdığı mektuplarda kızına “garip kuşum, sevgili kızcağızım, erken olmuş yemişim” diye hitap ediyor, “Dalımın yaralısı” diyor. Türkiye’nin korkunç bir sessizliğe büründüğü 12 Eylül’den sonra, 26 Kasım 1980’de yazdığı mektupta şu satırlar var: “Burada hiçbir şeyin önemi yok; JR’dan başka... Sahi JR’ı kim vurdu yahu? Adam kim vurduya bile gidemedi. Ama şunu unutma: JR’lar ölmez ve kanı yerde kalmayacak. Sahi Cavit Orhan Tütengil’i kim vurdu? İşte bunu kimse bilmiyor ve merak da etmiyor. Tütengil gibilerinin kanı yerde kalmaya mahkûmdur.” * * * Zeynep o zamanlar ortaokul öğrencisiydi. “Erken olmuş yemiş”, çabuk büyüdü. Babasının Sivas’ta bir otelde “Laiklik gidecek, şeriat gelecek” sloganları arasında yakılışını gördü. Bu vahşetin elebaşlarının yargının elinden köşe bucak kaçırılışına, davanın zaman aşımına bırakılışına tanık oldu. Yetmedi; babası ile 34 yoldaşını katledenlerden bazılarının adının Madımak binasının plaketine kazındığını, yani mağdurla saldırganın bir arada anıldığını öğrendi; isyan etti. “Gerekirse oraya gider, o plaketi sökerim” diye yazdı. * * * Yazınca ne oldu? 2,5 aydır çalışmakta olduğu Doğuş Üniversitesi’nin Mütevelli Heyeti’nden bir üye kendisini çağırdı ve dedi ki: “Burada çalışırken bu tip açıklamalar yapmayın. Rahatsızlık olur. Kurumu bağlar. Bizi sıkıştırırlar”. Zeynep, “Bu benim 18 yıllık mücadelem” deyip izne çıktı. Tatil dönüşü, işine son verildiğini öğrendi. “Anladığım kadarıyla korku imparatorluğuna yenik düştüler” açıklamasını yaptı. Üniversite, “Bizim kararımızın onun demeçleriyle ilgisi yok” dese de kimseler inanmadı. * * * İnanmak da zor... Çünkü “dert”, sadece Doğuş’un değil, herkesin başında... Muhalif seslere evsahipliği yapan her medya kuruluşu, her üniversite kürsüsü, her kurum, Zeynep’in sözünü ettiği “korku imparatorluğu”nun tehdidi altında... Türkiye yeniden “korkunç bir sessizliğe” bürünürken, kimi cesaret edip direniyor, kimi Doğuş gibi teslim oluyor. Koca üniversite, mesela Türkiye Bilimler Akademisi’nin hükümet kontrolüne alınması, ülkenin bilim dünyasından dışlanması karşısında ayağa kalkmıyor, “Cumhuriyet Sivas’ta doğdu, Sivas’ta yıkılacak” diyenlere karşı aydınlığın bayrağını taşımıyor da, tersine buna karşı çıkan bir sesi dışlayarak hedef olmamaya veya göze girmeye çalışıyor. * * * Sınav günlerindeyiz. Haklının yanında durma cesaretimiz veya haksızlığa boyun eğme sefaletimizle çıkacağız tarih huzuruna... Zeynep’in kovuluşu, çoğu gazetede haberden bile sayılmadı; ama İstanbul’a gelen Paris Hilton’un çişi gelince İstinye Park tuvaletlerinin kapatıldığını 1. sayfadan okuyabildik. Sahi Paris’i kim çişe tuttu yahu? Çişi yerde kalmasa bari...",https://www.milliyet.com.tr/yazarlar/can-dundar/zeynep-in-isi-paris-in-cisi-1443514
Can Dündar,Ölümün öğrettiği...,01 Ekim 2011,"“Ölüm herkesi değiştirir, ölü hariç” diye yazmıştı Bedia Ceylan Güzelce, babasının ardından... Şöyle diyordu: “Abime yemin ettirdim; ‘Babamı yıkarken saçından keseceksin’ dedim. Kesti. Kutsal emanetimi bir kutuya koydum, bakıyorum bayram sabahları, saçları aynı.herkesi değiştirir, ölü hariç.” Ölümü gören bir rockçı sahneyi terk ettiğinde, ölümden dönen bir türkücü ansızın evlendiğinde, bir şair, vakitsiz çekip gittiğinde bu yazıyı hatırlıyorum. * * * Teoman, teyzesi ile en yakın arkadaşını peş peşe kaybedince müziği bıraktığını açıklamış ve veda mektubunda şöyle demişti: “Çok kısa bir zaman içinde, çok sevdiğim iki insanı kaybettim. Ve bu acıları halledemeyince, her zamanki formülümle müziğe sığındım. Artık zor geliyor. İleride daha da zor gelecek. Onlarla geçiremediğim vakitlere üzülüyorum. Ve bundan sonra sevdiğim insanlarla daha fazla birlikte olmak istiyorum.” İbrahim Tatlıses’in ani nikâh kararı da belli ki yorgun bir beynin, ecelin kıyısından dönüşüyle ilgili... O da ölümle giriştiği uzun muharebeden ve ardından gelen derin muhasebeden sonra bir başka bakıyor olmalı hayata, ilişkilere, kadınlara... * * * Dayak meraklısı, gaddar bir hoca gibi ölüm; elinde orağı, canımızdan can kopartarak, göme göme, yaşamayı öğretiyor bize... Ölüden gayrı herkesi değiştiriyor. Kalanlara kadir kıymet bilmeyi belletiyor. Her cenazede biraz daha soyunuyoruz dünyevi hırslardan... Musalla taşlarının başında, vakit damıtıyoruz ömrün kalanından; paylaşmak için geride kalanlarla... Yoğun bakımlarda gecikmiş nikâhlar kıyıyoruz. Ayrılıkta değeri anlaşılan sevdalar gibi, ölümü gördükçe kıymete biniyor hayat... En çok bilenimiz, en çok gömenimiz oluyor. * * * Asıl büyüğü geliyor şimdi... Üzerinde yaşadığımız bereketli topraklar sonunda kana, kedere, şehide doydukça, ağıt yakmadık ana, yas girmedik ocak, acı çekmedik yürek kalmadıkça öğreneceğiz hayatın anlamını... Gün gelecek, evlatlarımızı doyasıya sevemeden gömmemek için ebediyen gömeceğiz silahları... Ertelenmiş düğün sofraları kuracağız barışın şöleninde... Haddinden uzun sürmüş bir savaştan sağ kurtulmuş nesiller için kurşun döktüreceğiz. Ve kör bir kurşunla kuvözde ölmüş el kadar bir bebe, geçenlerde erken yitirdiğimiz Didem Madak’ın dizeleriyle haykıracak bize; cenaze töreninde: Nasıl bilirdiniz çocukluğunuzu ey cemaat? Nasıldı, birinin cenaze namazını kılmak?” * * * Yeter yandı canımız... Genç bedenlerden damıtılmış koca bir kan gölüyüz. Saçı ağarmadan ölenler için çok geç artık... Ama bunca zamansız ölüm görmek, yakında değiştirecek bizi; göreceksiniz. Acıyla terbiye edilecek ve kana doymuş bu topraklar üzerinde ebedi bir barış yeşerteceğiz.",https://www.milliyet.com.tr/yazarlar/can-dundar/olumun-ogrettigi-1445549
Can Dündar,Gazetecilikte ilke dersleri,07 Ekim 2011,"Gökşin Sipahioğlu’nun “Sipa okulu”ndan yetişmiş yüzlerce basın fotoğrafçısından biriydi Coşkun Aral... 1973 doğumlu ajansa, kurulduktan 4 yıl sonra katılmış, 1993’te de ani bir kararla ayrılmıştı. Ustası Sipahioğlu’nu bize anlatmasını istedim. Gazetecilik okullarında öğretilebilecek derslerle dolu bir anılar buketi yolladı. Sipahioğlu’nun anısına sunuyorum:  Vakit geliyor, hazır ol! “Gökşin abi, 101. Bulvar Murat’taki ofisini boşalttığı gün, ben de eşimle yeni doğmuş kızımızı el öpmesi için ona götürmüştüm. 20. yüzyıl dünyasına damga vuran olaylara ilişkin kupürleri birlikte kutulara koymuştuk. O kupürlerden birkaçını geçen ayki ziyaretimde büyükçe bir zarfla elime tutuşturdu: ‘Benimle ilgili konuşacağın günler yaklaşıyor. Ülkemde yaptığım çalışmaları bilmeyen çoğu meslektaşım, beni yapmadıklarımdan ötürü suçlayacak. Hazırlıklı ol’ diye vasiyet etti. Çoğumuzun bilmediklerinden, pek azını buraya yazabildim:  Hemingway’in açık göğsü Kadıköy Spor’da oynarken, bir yandan da ’Sait Ceylan’ takma adıyla spor yazarlığı yaptı; hem takımı hem kendini eleştirdi. Âşık olduğu veremli bir kadının derdine çare bulunsun diye iki yıl veremle savaş araştırması yaptı. 1961’de foto muhabiri olup devrim sonrası Arnavutluk’a, Küba’ya, dünyada ilk giren gazeteci oldu. Nâzım Hikmet’le, hiçbir yerde yayımlatamadığı ‘Elhamdülillah Komünistim’ başlıklı röportajı yaptı. Paris’te sevgilisini yiyen bir Japon’a ilişkin fotoğraflarımı kullanmadı. Meslek hayatımın ilk ve tek paparazzi işi olan sarhoş Margot Hemingway’in göğsü açık fotoğraflarını kullanmadı. Oysa ajansa büyük havalarla gitmiştim. Gökşin abim hem beni azarladı, hem de Margot’nun kocasına telefon açıp, filmleri ona verdi. İnsanların zayıf hallerinden yararlanmamayı bana öğretmiş oldu. Legion d’Honneur’ü vardı ama sarı basın kartı geri alınmıştı Jacques Chirac’ın biyografisinde, bizzat Legion d’Honneur taktığı Gökşin Sipahioğlu’na ilişkin anlattığı anekdot, bence onun nasıl biri olduğunu kanıtlıyor: ‘1987’de eşim Bernadette ile Cannes’da tatile gittiğimde biri bana doğru gelerek “Merhaba Sayın Chirac” deyip elini uzattı. Elimi uzatıp, yüzüne baktığımda Jean Marie Le Pen olduğunu gördüm. Hemen elimi çekip sırtımı döndüm ama artık çok geçti. Zira Le Pen bana tuzak kurmuştu ve yanındaki fotoğrafçı bizi tokalaşırken çekmişti.’ Bu fotoğrafı dünyaya dağıtsın diye Gökşin abiye getirirler. O, kullanıldığı takdirde Chirac’ın sonu olacak bu fotoğrafı satın alır, ama kullanmak ya da dünya medyasına dağıtmak için değil... Chirac’ı arar. Chirac fotoğrafı satın almak ister ama Gökşin abi, fotoğrafı ona negatifiyle birlikte hediye eder. İşte onu ‘Le Grand Turc’ (‘Büyük Türk’) yapan da budur. Ancak canından çok sevdiği ülkesinin medya dünyası, yine 80’li yıllarda onu basın kartından bile mahrum bırakmıştı.  Gökşin abim! Bana ve yüzlerce meslektaşıma, arkadaşıma öğrettiğin evrensel gazetecilik anlayışından hiç sapmayacağım ve elime tutuşturduğun kupürlerinle dolu büyük zarfı, ben de kızıma miras bırakacağım.” NOT: Gökşin Sipahioğlu’nu bu yazıyla sonsuzluğa uğurlarken, annesini kaybeden Başbakan Erdoğan’a da başsağlığı diliyorum.",https://www.milliyet.com.tr/yazarlar/can-dundar/gazetecilikte-ilke-dersleri-1448162
Can Dündar,"Belgeler, komplo iddiasını yalanlıyor",04 Ekim 2011,"İklim Bayraktar gerçekten Soner Yalçın’ın (yani Oda TV’nin ya da iddianamenin deyimiyle “Ergenekon Terör Örgütü”nün) talimatı doğrultusunda, Halk TV’nin satışına direnen Deniz Baykal’ı bertaraf etmek için tuzak mı kurdu? Bir dönem çok tartışılan bu soruya yeni açıklanan iddianame ve ekleri üzerinden yanıt arıyorduk. Dün, olayı aydınlatabilecek bazı kritik telefon görüşme tapelerinin neden sayfa sayfa basına sızdırıldığı halde iddianamenin eklerine konmadığını sorgulamıştım. Bugün aynı yoldan devam edelim.  Ertesi gün 25 Ocak 2011 tarihinde, Baykal’ın Meclis’teki ofisinde iki kişi arasında cereyan eden olay her ne idiyse, o gece bunu sadece 3 kişi biliyordu: Baykal, İklim Bayraktar ve İklim Bayraktar’ın eşi... (Tabii bir de Bayraktar-Baykal telefonlaşmasını dinleyen görevliler...) Ertesi gün bu bilgiye başkaları da ortak oldu. Nasıl? Bayraktar çifti o gece ne yapabileceklerini düşündüler. İklim’in eşi, gidip Baykal’la konuşsa? Tatsızlık çıkacaktı. Savcılığa başvursalar, basının diline düşeceklerdi. Konuyu sessizce kapatsalar, içlerini kemirecekti. Üstelik Bayraktar, “eşini ikna için” Baykal’ı yeniden aramış ve “arkadaşlık” sözü vermişti. Karşılaşsalar ne olacaktı? Sabaha karşı, konuyu CHP yönetimine bildirmeye karar verdiler.  Tekin’e bilgi 26 Ocak günü İklim Bayraktar, Kılıçdaroğlu ile görüşmek üzere, randevusuz CHP’ye gitti. Daha önce hiç yüz yüze görüşmemişlerdi. Ama CHP’de, Oda TV’nin önceliği vardı. Basın danışmanı aracılığıyla görüşme talebini iletti. “Kılıçdaroğlu yok, Gürsel Tekin burada” cevabını aldı. Tekin’in yanına girip bütün yaşadıklarını anlattı. Tekin tepki vermedi. Sadece beden diliyle “Ben ne yapayım” hareketi yaptı. Genel Başkana anlatma sözü verdi. Çıkışta Oda TV’den Barış Pehlivan aradı. Bayraktar, ilk kez o telefon konuşmasında Baykal’ın tacizinden söz etti. İddianamede, Bayraktar “başından geçenleri derhal Barış Pehlivan ve Soner Yalçın’a bildirdi” deniliyor. Klasörlerdeki telefon kayıtlarına göre Bayraktar, olaydan 24 saat sonra (26 Ocak günü 16.29’da) Oda TV’den Barış Pehlivan’la konuşuyor. “Görüşmeden bir demeç çıkaramadığı” için fırça yiyince sinirlenip başına geleni anlatıyor. Sonra da maille bilgi veriyor. 30. klasördeki belgeye göre mailde şöyle diyor: “Barış, bu beni çok hırpalayan bir şey ve utandıran ve asla duyulmasını istemediğim bir şey...” Yani eldeki belgeye göre “komplocu sanık”, “komployu sipariş edenler”den olayın duyulmamasını istiyor. Tuhaf değil mi?  Soner Yalçın’ın tepkisi Devamı var. Yine iddianamenin eklerinden okuyoruz: Pehlivan bu maili, “İklim röportaja gittiğinde tacize uğramış” notuyla Soner Yalçın’a yönlendiriyor. İddianameye göre Soner Yalçın, “komplo”yu sipariş eden kişi... Ama yazdığı cevabî mesaj şöyle: “Allah belasını versin! Ne yapmak gerek bilemiyorum. Yarın herifle görüşmem var.” Yalçın, ertesi gün Ankara’da, Baykal’la Halk TV görüşmesi yapacak. Saat 17.12’de Bayraktar’ı arayıp olayı soruyor. Tuhaflığa bakın ki bu, ikisinin ilk telefon konuşmaları... Daha önceden hiç tanışmıyorlar. Hatta 5 aydır Oda TV’nin Ankara bürosunda çalışan Bayraktar diyor ki: “Burada herkes sizinle iletişimde olduğumu sanıyor. Biri sizi ararsa ‘Ben daha tanışmadım bile’ falan demeyin. Rezil olurum”. “Örgütsel ilişki” için hayli zayıf (!) bir kanıt bu... Telefon kayıtlarını okuyunca anlıyoruz ki, basına sızdırılan çoğu diyalog, bu konuşmada anlatılanlardan alınma... Sonunda Soner Yalçın, “Yarın ben o adamın yüzüne nasıl bakacağım” diye soruyor.  Ertesi gün 27 Ocak günü Soner Yalçın Ankara’da Baykal’la Halk TV işini görüşüyor. Görüşme çıkışı 19.30’da Doğan Yurdakul’la Çukurambar Liva’da buluşuyorlar. Bayraktar’ı da davet ediyorlar. Soner Yalçın, Baykal’la görüşmesinde konunun hiç gündeme gelmediğini söylüyor. Bayraktar ise “Telefonda yağıp gürlemesine karşın, karşısına geçince hesap sormadığı için” Yalçın’a sitem ediyor. Baykal’a komplo kurulduğuna, şantaj yapıldığına dair bir ipucu yok; konunun açılmadığı anlaşılıyor. İKLİM BAYRAKTAR DENİZ BAYKAL- İKLİM BAYRAKTAR ‘Daha uygun bir zamanda... Orası uygun olduğunda...’ Soner Yalçın-Deniz Baykal buluşmasından 17 gün sonra, 14 Şubat’ta Oda TV basıldı ve Soner Yalçın gözaltına alındı. Ek klasördeki telefon kayıtlarına göre, Doğan Yurdakul 21 Şubat’ta Bayraktar’dan Kılıçdaroğlu’na gitmesini ve yapacakları basın toplantısına destek istemesini rica ediyor. Bayraktar bunun için Kılıçdaroğlu’ndan randevu istiyor. Ondan gelecek cevabı beklerken de Baykal’ı arıyor. (Dünkü haberin spotunda yanlışlıkla hiçbir Baykal-Bayraktar görüşmesinin iddianameye alınmadığı yazılmış. Oysa yazıda, asıl suçlamaya konu olan konuşmalara yer verilmemesi eleştirilmişti. Yoksa ek klasörlerde iki görüşmenin dökümü var.) 31 no’lu klasörde yer alan bu konuşma dökümüne bakılırsa Baykal ve Bayraktar, son derece samimi ve senli benli konuşuyorlar. Bayraktar, Baykal’a “canım” diye hitap ediyor; eşinin şehir dışında olduğunu belirtiyor, evine uğramak istiyor; Baykal, “Kadın var, karmakarışık” diye geçiştiriyor, “Daha uygun bir zamanda” buluşmayı vaat ediyor. “Sen orası uygun olduğunda haber ver” diyor. Özel hayata ilişkin ve davayla ilgisiz bu konuşmaları buraya almak istemiyorum. Ama savcılık, iddianamede bu görüşmelerin faturasını yine Oda TV yöneticilerine kesiyor: “Halk TV’nin ele geçirilmesinin önünde engel gördükleri Baykal engelini aşmak için tüm yöntemleri kullandılar” diye yorumluyor.  Baykal: ‘Tuzaktı’ Baykal’ın sonradan bu görüşmelerle ilgili olarak “Beni evimden defalarca aradı. Eşinin evde olmadığını söyledi, çağırdı. Kameraya almak için çırpındı” dediğini hatırlatayım. Ayrıca klasörlerde Baykal’ın Bayraktar’ı aradığına dair hiçbir kayıt olmadığının da altını çizeyim.  Bayraktar: ‘Hataydı’ Bayraktar’a da “Tacize uğradığını iddia eden bir kadın, nasıl olur da ‘tacizcisini’ tekrar arayıp ‘canım’ diye hitap eder ve buluşmak ister” diye sordum.Şu cevabı verdi: “O dönem, bu konuyla ilgili kimden yardım istediysem tersyüz edildim. Bunun üzerine paniğe kapılıp kendi göbeğimi kendim kesmek istedim. ‘Bu adamı yeneceğim’ hırsıyla numarasını çevirdim. Kendisini şikâyet ettiğimi bilip bilmediğini anlamaya çalıştım. Bana söylediği sözler, yaptıkları kayda girsin istedim. Ama hata yaptım. Asıl taciz konuşmalarını gizli tutup bunları açıkladılar”. O günlerdeki anılarını yayınlamaya hazırlanan Bayraktar’ın bu noktada kamuoyunu ikna edebilmesi güç görünüyor. Kılıçdaroğlu’ndan teyp istedi mi? İklim Bayraktar, 21 Şubat’ta, Baykal’la konuştuktan sonra Kılıçdaroğlu görüşmesine giriyor. Baykal meselesini de açmak istiyor, ama -kendi anlatımına göre- ondan önce Kılıçdaroğlu, “Bir şey duymuştum doğru mu” diyerek açıyor mevzuu... Bayraktar “Doğru” deyip her şeyi anlatıyor: “Bu konu kamuoyuna yansırsa hem CHP hem ben zor durumda kalırız” diyor. Kılıçdaroğlu sadece dinliyor. Bu heyecanlı muhabiri “İçini ferah tut” deyip yatıştırıyor. O görüşmede Bayraktar, Kılıçdaroğlu’na “AKP’li meşhur bir büyükşehir belediye başkanının sekreterinden gayri meşru çocuk sahibi olduğunu, kadını çocuğuyla birlikte bir başka meşhur AKP’li büyükşehir belediye başkanının yanına yolladığını” anlatıyor. Bir “büyük balık”tan da haberler veriyor. Bunları belgeleyebilmek için kayıt ekipmanı istiyor. “Bir belden aşağıya vurma ekibi kurmayı” öneriyor. Kılıçdaroğlu bu öneriye kulak asmıyor. Bunları da Bayraktar’ın çıkışta Ömer Faruk Eminağaoğlu ile yaptığı telefon konuşmasının tapesinden öğreniyoruz. Sonuç Taciz, şantaj, tuzak, komplo, örgüt... Tanımlamak için her esrarengiz sözcüğün kullanıldığı bu karmaşık davada son sözü mahkeme söyleyecek. Ancak görünen o ki, iddianame ve özellikle de 10 bin sayfayı bulduğu söylenen ekleri, daha çok tartışılacak. Ben sadece, insanları ciddi zan altında bırakan bu davada, bazı ifadeler önceden sızdırılarak kamuoyu yaratıldığına, daha sonra bunların iddianameye bile alınmadığına dikkat çekmek istedim. Bu somut olayda, iddianame ile eklerindeki belgeler arasındaki tutarsızlıklara değindim. En başa dönersek: Savcılıktan sızdırılan her belgeye, ora kaynaklı her habere temkinli yaklaşmakta haksız mıyım? Baykallardan yalanlama Dünkü yazımda İklim Bayraktar’ın ağzından, Olcay Baykal’ı bir markette yakalayıp randevu koparmaya çalıştığını, onun da eşine havale ettiğini, Baykal’a da bu konuda yardım istemeye gittiğini yazmıştım. Olcay Baykal, Bayraktar’la hiçbir zaman, hiçbir yerde karşılaşmadığını ve konuşmadığını bildirdi. Deniz Baykal ise Bayraktar’ın kesinlikle kendisinden böyle bir talepte bulunmadığını belirtti.",https://www.milliyet.com.tr/yazarlar/can-dundar/belgeler-komplo-iddiasini-yalanliyor-1446765
Can Dündar,Bir Zamanlar Anadolu’da...,28 Eylül 2011,"Benim büyük dedem, Keskinli bir bürokrattı. Belki o yüzden Keskin’deki bürokratların kıstırılmış dünyasını anlatan “Bir Zamanlar Anadolu’da” çok tanıdık geldi bana... Nuri Bilge Ceylan’a “Niye Keskin” diye sordum. Film için gereken çeşmeleri orada buldukları içinmiş. Filmin açılışında, bir gece vakti uçsuz bucaksız bozkırı farlarıyla ışıtan üç eski araç görüyoruz. Komiser, komutan, savcı, doktor ve kurbanını gömdüğü yeri arayan fail; yani suçlularla güçlüler aynı arabada... Ve araba, bu ikisinin birbirine çok benzediği bir coğrafyada... Ancak taşrada suç mahallini bulmak zor; her yer öylesine birbirine benziyor ki... Reşat Nuri Güntekin’in, daha 1936’da “Anadolu Notları”nda yazdığı gibi: “Bu uçsuz bucaksız yolda ne kadar ilerlerseniz dönüp dolaşıp hep aynı yere varıyorsunuz.” Her çeşme aynı tepeye, her tepe aynı bozkıra çıkıyor. Hayata da akseden bıktırıcı bir biteviyelik...",https://www.milliyet.com.tr/yazarlar/can-dundar/bir-zamanlar-anadolu-da-1444280
Can Dündar,Basına sızdırılan konuşmalar neden iddianamede yok,03 Ekim 2011,"Baştan anlatayım: Aylar önce CNN Türk’te, Ayşenur Aslan’ın “Medya Mahallesi”ne konuk oldum. İklim Bayraktar’ın Baykal’la ilgili taciz iddiası yeni patlamıştı. O gün de gazetelerde konuyla ilgili bir haber vardı: Savcılıkça kaydedilen bir telefon görüşmesinde İklim Bayraktar’ın, bir Oda TV yöneticisine, Baykal görüşmesiyle ilgili olarak “Tohumu attım, ilerde biçicem” dediği yazılıydı. Ayşenur fikrimi sordu: “Epeydir savcılıktan sızdırılan belgelerin kamuoyu oluşturmak için eksik, yanlış kullanıldığını görüyorum, o yüzden de bu tür haberlere temkinli yaklaşıyorum” dedim. Konuşmanın tamamını bilmeden yorum yapamayacağımı söyledim. Skandalın mahiyeti konusunda bir peşin hükmüm yoktu aslında; sadece “sızıntılar” konusunda önyargılıydım.  İklim Bayraktar’la buluşma Programdan sonra telefonum çaldı. Bir gazeteci arkadaşım, İklim Bayraktar’ın benimle görüşmek istediğini söyledi. Aradım. Teşekkür etmek istediğini söyledi. “Günlerdir ekran başındayım. İlk kez birisi benim derdimi anladı” dedi. İşin aslını anlatmak istediğini söyledi. Ankara’da buluştuk. Yanımızda ortak gazeteci arkadaşımız vardı. İklim Bayraktar, eşiyle geldi. Son derece üzgün ve tedirgindi. Sık sık gözleri dolarak ve eşinin tanıklığına başvurarak bütün yaşadıklarını anlattı. Başta tutuktu. Anlattıkça açıldı. Herkese karşı öfke doluydu. Bu işin gerçek mağduru olduğu halde suçlu ilan edildiğini, herkesin kendisine sırt çevirdiğini, yapayalnız bırakıldığını söylüyordu.  Tohum ekme olayı 3 saati aşkın süren o sohbet sırasında “tohum” işini de açıkladı. Anlattığına göre asıl amacı Baykal’ın eşiyle röportaj yapmaktı. Olcay Baykal’ı bir markette yakalamış, randevu koparmaya çalışmış, o da eşine havale etmişti. Baykal’a da bu konuda yardım istemek için gitmişti. “Tohum attım” derken bunu kastetmişti. Baykal’la baş başa görüşmelerinde olup biteni de ayrıntısıyla anlattı. O gün anlattıklarını yazmak istemedim. Baykal cephesini dinlememiştim. Ayrıca adli soruşturma sürüyordu. İddianameyi beklemeye karar verdim.  “Tohum” iddianamede Şimdi iddianame elimizde... 10 bin sayfayı bulan ekleri de açıklandı. Bu iddianamede İklim Bayraktar, Halk TV’yi satın almak isteyen Oda TV yöneticilerinin talimatıyla, bu satışa direnen Baykal’ı tuzağa düşürmekle suçlanıyor. İddianamenin 114. sayfasında, “Bayraktar’ın, ’Tohum attım, sonra biçicem’ sözleriyle Baykal’a yaptığı ziyaretin gazetecilik kaygılarıyla olmayıp örgütsel beklentiler taşıdığını diğer şüpheliye aktardığı anlaşılmıştır” deniliyor. Savcı bunu nereden biliyor? Sorunun daha iyi anlaşılabilmesi için yaşananları özetleyelim:  “Aurasına kapıldığım bayan” Deniz Baykal, İklim Bayraktar’ı ilk kez 24 Ocak 2011’de Uğur Mumcu’nun anma töreninde gördü. Bayraktar, o gün Baykal’ın kendisine ilgi gösterdiğinidüşünerek hemen cep telefonundan Meclis’teki makamını aradı. Baykal Oda TV adına arayan muhabirin telefonuna çıktı. Bayraktar, “Bugün o kalabalıkta beni gazeteciye benzetemediniz galiba” deyip kendisini hatırlattı. Randevu istedi. O anda, Oda TV soruşturmasından ötürü cep telefonunun savcılıkça izlendiğini bilmiyordu. Bu konuşma kaydedildi ve 17 Mart tarihinde iktidara yakın gazetelere sızdırıldı. Habere göre Baykal, telefonu açınca İklim Bayraktar’a şöyle demişti: “Gözlerine, güzelliğine, aurasına kapılıp gözlerimi ayıramadığım bayan, gazeteci miymiş?” O haberde, Baykal’ın daha sonraki görüşmelerinden bazı sözler de o konuşmaya aitmiş gibi sunulmuş ve peşin hüküm verilmişti. Peki basına sızdırılan bu “aura” konuşması iddianamenin eklerinde var mı? Hayır. Nedense yok.  Baykal’a komplo ise neden tacizi kaydetmedi? Devam edelim. Bayraktar, ertesi gün için Baykal’dan randevu aldı. 25 Ocak günü saat 15.00’te odasına girdi. Baykal’ın makam odasında ikisi arasında ne olup bittiği konusuna girmeyeceğim; aynı 10 dakikayı ikisi bambaşka anlatıyorlar. Ben daha çok “Oda TV iddianamesi bu konuda ne diyor, ne demiyor” üzerinde durmak istiyorum. İklim Bayraktar, Baykal’ın o görüşmede kendisine tacizde bulunduğunu öne sürüyor. Bu, iddianamede belirtildiği gibi “Baykal’a yönelik bir komplo” ise Bayraktar’ın ne yapması beklenir? Baykal’ı baştan çıkarıp bu yakınlaşmayı kaydetmesi, Oda TV’ye ulaştırması, en azından çıkar çıkmaz taciz iddiasını basına yansıtması; değil mi? Öyle yapmıyor. Ya ne yapıyor? Kocası dışında kimseye söylemiyor. İddianameye göre görüşmeden çıkar çıkmaz Oda TV’den arayan Mümtaz İdil’e “Haberlik bir şey yok, sohbet ettik” diyor. Sonrasında ne olduğunu İklim Bayraktar’la konuşmamızdan aktaracağım. Gazetede var klasörde yok İklim Bayraktar, eşinin tanıklığında Deniz Baykal’la yaptığı telefon konuşmasını anlatırken eşi de yanımızdaydı. Bu görüşmeyi doğruladı. Konuyu kendisine sorduğumda Baykal, İklim Bayraktar’ın kendisiyle defalarca görüşmek istediğini, bunun üzerine bu işte bir tezgâh olduğunu anladığını söylemiş, “Ama ben bu tezgâha düşmedim” demişti. Asıl üzerinde durmak istediğim tuhaflık şu: Baykal-Bayraktar görüşmesinden bazı alıntılar, yine o dönem basına sızdırıldı. Mesela 17 Mart tarihli Sabah’ta şu satırlar var: “Baykal ile Bayraktar’ın telefon görüşmelerinin tapelerinin Zekeriya Öz’ün elinde olduğu öne sürüldü. İddiaya göre takibe takılan görüşmelerde Baykal, Bayraktar’a iltifatlarda bulunup evine davet ediyor, (..) Peki bu davet konuşması ek klasörlerde var mı? Hayır. Yok.  Niye konmadı? Şimdi şu soruyu sormak hakkımız: 10 bin sayfalık ek klasörlerde, yüzlerce telefon görüşmesinde, en alakasız şahıslar arasındaki geyik muhabbetlerini, insanların en mahrem dedikodularını, ilgili ilgisiz her türden mesajlaşmayı rahatça ve yalan yanlış alıntılayan savcılık, daha önce basına sızdırdığı, asıl kanıt niteliğindeki bu konuşmayı neden dava dosyasına almadı? Aslında hiç böyle bir şey olmadığı için mi? O halde basına sızdırılan neydi? Baykal’ı korumak için mi? Öyle olsa hiç sızdırmazlardı. Bayraktar’ı aklamak için mi? Öyle olsa iddianamede suçlamazlardı. “Nasıl olsa o haberlerle amaç hâsıl oldu, daha fazla üstüne gitmeyelim” diye mi? Olabilir. Ama belli ki o tanıkları olan o konuşmanın kaydı bir yerlerde var. Ve tahminimce, “lüzumu halinde kullanılmak üzre” kasada tutuluyor.  KILIÇDAROĞLU NASIL HABERDAR OLDU? Gelelim olayın büyümesine ve daha karmaşık sorulara: Oda TV ve Kemal Kılıçdaroğlu bu işe nasıl dâhil oldu? İklim Bayraktar neden tam da Baykal görüşmesi öncesi Soner Yalçın’la buluştu ve sonra Baykal’ı tekrar arayıp hiçbir şey yokmuş gibi konuştu? Bunu da bir sonraki yazımda tanıklıklarla ve iddianamenin eklerinden diyaloglarla yansıtacağım. ‘Baykal’la telefon konuşmamı eşime dinlettim’ “Görüşme çıkışında aşırı öfkeliydim. Depresyona girmiştim. Tacize uğramış, rencide edilmiştim. Söyledikleri, yaptıkları karşısında ‘Sizin kafanız mı iyi’ deyip çıkıyordum ki, ev telefonunu bir kâğıda yazdı. Elime tutuşturdu. ‘Sen şimdi çok öfkelisin. Beni evden ara, konuşalım’ dedi. Elimde o kâğıtla çıktım. Arabaya binip ağlamaya başladım. Mümtaz İdil aradı, ‘Yaptın mı röportajı’ dedi. Konuşacak halde değildim. Yaşadığım şeyi söyleyemedim de... İşte orada ona ‘Tohum attım, ekicem’ diyerek geçiştirdim. Ardından Oda TV’den Barış Pehlivan aradı. Ona da ‘Röportajı yapamadım. Şu an konuşabilecek durumda değilim’ dedim. Hadiseden hiç bahsetmedim. Bunlar kayıtta var. Eve gidip eşim gelene kadar ağladım. Akşam geldiğinde ne olduğunu sordu. Ona bütün yaşadıklarımı bir çırpıda anlattım. İnanamadı başta... ‘Sen hassassın, yanlış anlamış olmayasın’ dedi. Bu laf çok ağırıma gitti. Eşimin bile kuşku duyması üzerine cinler tepeme çıktı. ‘Peki o zaman, sana kanıtlayacağım’ dedim. Baykal’ın bana verdiği kâğıdı çıkarıp gösterdim. Onun yanından cep telefonumla Baykal’ın verdiği numarayı aradım. Telefonu eşim dinleyebilsin diye hoparlöre aldım. Hemen kapatmasın diye, onun benden duymak isteyeceği şeyleri söyledim. ‘Tamam, kabul ediyorum, arkadaş olalım, ama o röportajı istiyorum’ dedim. Bana söylediği şeyleri, evine çağırmasını, yemek davetini, birlikte yüzme teklifini telefonda tekrar ettirdim. İtiraz etmedi, ‘saçmalama’ demedi. Ama biraz da acemice bir ısrarla ‘Yemeğe davet ettiniz ya’ deyince, şüphelendi. ‘Yemek yiyelim demedim’ diye itiraz etti. ‘Ne yani aç mı gezeceğiz’ deyince, ‘Peki yemek de yeriz’ dedi. Tüm konuşmayı eşim de dinledi. Ve o zaman bana hak verdi. O konuşmanın da kaydedildiği kesin... Ama ne iddianamede, ne de eklerinde yer verildi. Şimdi yetkililerden o konuşmanın tapesini istiyorum.”",https://www.milliyet.com.tr/yazarlar/can-dundar/basina-sizdirilan-konusmalar-neden-iddianamede-yok-1446284
Can Dündar,Menderes’in celladı neye itiraz etti?,16 Eylül 2011,"Tam 50 yıl önce bugün, İmralı Cezaevi Müdürü Ahmet Acarol, Menderes ve iki bakanını asacak iki celladı çağırdı odasına... Daha kararlar kesinleşmemişti, ama darağaçları kurulmuştu bile... Müdür, cellatlara durumu anlattı. Ambardan urgan ve zeytinyağı tenekesi getirtti. Cellatlar görev emriyle çıktı. Derken içlerinden biri (Kemal Aysan) geri döndü. Müdür, belki de “Kıyamam, yapamam” diyecek diye düşündü. Fakat odaya giren adam, “İkimizi de ‘Cellat’ diye yazmışsınız” dedi: “Hâlbuki ben 9 ay önce Börekçi Ali’yi asmıştım. Kıdemli sayılırım. Beni ‘Başcellat’ diye yazın.” Bir sansür hikâyesi... 20 yıl önce “Demirkırat” belgeselini yaparken dinlemiştik bu “yurdum insanı” öyküsünü... Büyük utancın 50. yıldönümünde, idamların ilk kez TV ekranına gelişine dair bir tanıklığımı aktarmak istiyorum: 1991 yazıydı. Belgeselin son bölümü yayınlanacaktı. En uzun ve zorlu bölüm buydu; çünkü idamlar bu bölümdeydi. TRT yönetimi, haftalardır seyirciyi ekrana kilitleyen belgeselin gördüğü ilgiden memnun, tepkilerden rahatsızdı. Yayına 8 saat kala son bölümün bandıyla TRT denetimine girdim. Denetçi 1 saati aşkın süren bölümü notlar alarak seyretti. Bitince de “Bu haliyle yayınlanamaz” dedi. “Neden” diye sordum. “Başbakan’ı idam sehpasında göstermişsiniz” dedi. “E asıldı da ondan” dedim. “Seveni de çoktur, sevmeyeni de... Seyirci rahatsız olur. Hem TRT yayın ilkeleri, dehşet uyandırıcı görüntüleri yasaklıyor” dedi. Kovboy filmlerini hatırlattım; “Kızılderililer asılıyor ya” dedim. Yoksa “Asmak serbest, göstermek mi suç”tu? “Sadece bu da değil” dedi denetçi; “...bazı söyleşilerde de abartılar var.” “Mesela?” “Fatin Rüştü Zorlu’nun kızı, babasından söz ederken ‘Yaşadığı gibi bir senyör olarak öldü’ diyor. Kendi yorumu...” “Başka?” “Görevli onbaşının ‘Menderes getirildiğinde cam gibi açık olan hava birden yağmaya başladı’ demesi abartılı...” “Başka?” “27 Mayıs’çı Faruk Güventürk’ün eşinin ‘Son andaki kurtarma çabalarına ordu destek olmadı’ demesi de sübjektif yorum...” Dinledikçe kan beynime yürüyordu. 2 yılda, bir kuyumcu titizliğiyle hazırladığımız belgesel, lime lime ediliyordu. “Bunların kesilmesine razı olamayız” deyip çıktım. Başbakan devrede Hemen durumu belgeselin yapımcısı Mehmet Ali Birand’a anlattım. Yayına saatler kalmıştı. Birand, Başbakan Mesut Yılmaz’ı aradı. Durumu anlattı. “Seyirci merakla bekliyor, ama bu durumda yayınlayamayız” dedi. Yılmaz, ilgilenmeye söz verdi. Az sonra TRT Genel Müdürü Kerim Aydın Erdem Başbakanlık’tan arandı. Uzun müzakereler yapıldı. Ama TRT yönetimi sansürde ısrar ediyordu. Sonunda yayına 1,5 saat kala, “idam sehpasındaki fotoğraflar kalsın, ama asıldıktan sonraki fotoğraf çıkarılsın. Sakıncalı röportajlar da kısalsın” kararı çıktı. Aramızda tartıştık. Kamuoyuna belgeselin sansüre uğradığını ilan ederek yayını kabullendik. Son bölüm, bu kesintiyle yayınlandı. Yayın bittikten sonra gece yarısı birçok seyircinin Menderes’in anıt mezarına akın ettiğini öğrendik. Ardından, 27 Mayısçılarla, demokratlar, ilk kez TRT stüdyosunda buluşup belgeseli ve dönemi tartıştı. İbret almak isteyenler için, bu akşam 21.00’de TRT Haber’de...",https://www.milliyet.com.tr/yazarlar/can-dundar/menderes-in-celladi-neye-itiraz-etti-1439438
Can Dündar,Terörü küçük göstermek çözüm mü?,21 Eylül 2011,"Danimarka’daki Roj TV kapatma davasında, kanalda ele geçen belgelerden biri açıklandı. Kanal yöneticileri PKK’ya “14.30’dan sonra eylem yapmayın, haber yayınları güçleşiyor” diyordu. Önceki gün Ankara’daki eylem 11.05’te gerçekleşince aklıma bu belge geldi. TV’ler olayı sıcağı sıcağına canlı verdiler. Gazeteler ise ikiye ayrıldı: Geniş görenler ve küçük görenler... Manşetten verenlerin gerekçesi hazırdı: “Çünkü bu, günün en önemli olayı...” Küçük görenler de muhtemelen şunu düşünmüşlerdi: “Abartırsak, terörün ekmeğine yağ sürmüş oluruz.” * * * Haberi küçük görenlerin çoğu iktidar yanlısı gazetelerdi. Bu konuda yukarıdan bir telkin mi oldu, yoksa “Terör, hükümeti zaaf içinde gösterir” refleksiyle gönüllü ve anlaşmalı bir perdeleme mi yapıldı, bilemiyorum. PKK’nın, artık haber yayın saatlerine göre eylem yaptığını düşününce, bu otosansürü meşru görebiliyor insan... “Madem terör, haberle besleniyor, o halde bize düşen buna alet olmamaktır” diyenler var. Ben onlardan değilim. Tersine; bunun ters tepeceğine inananlardanım. * * * “Terörün medyada yansıtılış biçimi”, benim ODTÜ’de doktora tez konumdu. Üzerine hayli çalıştığım bir sorundur. Dünyada da özellikle 1970’li, 80’li yıllarda çok tartışılmıştır. Konuyu ilk gündeme getirenlerden biri eski İngiliz Başbakanı Margaret Thatcher’dı. Daha 1985’te gazetecilere “teröristleri kamu ilgisinin sağladığı oksijenden mahrum bırakmayı” önermişti. Cumhurbaşkanı Özal da gazetelerin terör haberlerini manşet yapmayıp arka sayfadan vererek terörle mücadeleye katılmasını istemişti. Bu yaklaşım, hem İngiltere’de hem Türkiye’de iflas etti. Neden? * * * 1) En başta medyaya güven sarsıldı. “Bazı bilgileri bizden saklıyorlar” hissi oluştu. 2) Basının uyarıcı işlevi ortadan kalkınca terör tehdidi, gazetelerden sonra zihinlerde de küçük görülmeye başlandı. 3) Diğer gazetelere göre çok daha sansasyonel yapan “fısıltı gazetesi” devreye girdi ve ciddi zarar verdi. 4) Terör örgütleri, medyanın dikkatini çekebilmek için daha büyük çaplı eylemlere yöneldi. 5) Halkın bilgilenme hakkından vazgeçirilmesiyle iktidardaki partiye zaaflarını örtme şansı bahşedilmiş oldu. 6) Medya ilgilenmeyince Hükümet ve güvenlik güçleri, insan hakları konusunda daha kayıtsız davranmaya başladı. 7) Terör “görünmez” olunca hükümetler, nedenlerine inme konusunda isteksiz davranır oldu. 8) Sansürün de en az terör kadar demokrasiye darbe vurduğu ve terör örgütüne zafer kazandırdığı anlaşıldı. * * * Demem o ki; burada terörden kaçarken (oto)sansüre yakalanma tehlikesi var. Bir demokraside habercilikten gönüllü vazgeçmek, sansür kadar sakıncalıdır ve sansür de, bazen terör kadar yıkıcıdır. Tamam, propagandaya alet olmayalım, şiddetin dilini kullanmayalım, şiddete davetiye çıkaran kışkırtıcı manşetler atmayalım, terörü abartmayalım, ama küçümsemeyelim de... Şiddeti sergilerken eleştirmeye, nedenlerini sorgulamaya, çözümün önünü açacak fikirlere yer vermeye, zaafları ortaya koymaya çalışalım. Bundan vazgeçene gazeteci değil, devlet memuru derler.",https://www.milliyet.com.tr/yazarlar/can-dundar/teroru-kucuk-gostermek-cozum-mu-1441503
Can Dündar,Zulmün bayrak yarışı,17 Eylül 2011,"Doğan Yurdakul ile 70’lerin sonuna uzanan bir tanışıklığımız var. Yankı dergisinde beraberdik. Yan yana masalarda daktilo tuşladık. Sonraki yıllarda, Paris sürgünündeyken evlerinde konuk olmuşluğum vardır. Bugün suçlandığı derin devleti, biraz da onun kitaplarından öğrendik. Dün eşinin Ankara Kocatepe Camii’ndeki cenazesine cezaevi nakliye aracıyla getirildiğini gördüğümde “Sadece nesiller değişiyor, zulüm hep aynı” diye düşündüm. Menderes’in asılışının 50. yıldönümüydü. Adnan bey de eşi Berin hanımdan “Ankara’da Göreme Sokak’a taşındık” diye mektup alınca “Oradan taşınsanız; başka bir ev bulsanız” demişti. Aile, nedenini anlamamıştı başta... Yerini bile bilmediği bir evden neden taşınmalarını istiyordu ki? Sonradan bunun sokağın adıyla ilgili olduğunu anlamışlardı. Menderes, bu ismin, onları bir daha “göreme”me ihtimalini çağrıştırmasından tedirgin olmuştu. Onun idamının 50. yılında biz bir cami avlusunda, eşini son kez görmesine izin verilmeyen Doğan Yurdakul’a taziyelerimizi sunuyorduk. Menderes’in ailesiyle görüştürülmediğinden dert yananlar, Yurdakul’a bugün benzerini yaşatmaktan çekinmiyorlardı. Nesiller değişiyordu. Zulüm hep aynıydı. * * * Cenaze çıkışı Yurdakul’un 12 Mart’tan hapishane arkadaşı Deniz Gezmiş’in ağabeyi Bora Gezmiş’le birlikte Çağdaş Sanatlar Merkezi’ndeki “Utanç Müzesi”ni gezdik. Müze gibi değildi; ucu açık bir sergiydi adeta... Bitmemişti; nesillerdir süren bir film gibiydi. Öldürülen, asılan, işkence gören gencecik insanlardan kalan eşyalar sergileniyordu dizi dizi... İlhan Erdost’un paltosu hâlâ kanlıydı. Metin Göktepe’nin cepkeni de öyle... Hırant Dink’in son gün giydiği ayakkabı yetişmemişti sergiye; ama Deniz Gezmiş’in parkası oradaydı. Zulmü, sefil bir bayrak gibi kuşaktan kuşağa, darağaçlarından namlu uçlarına, elden ele taşımışlardı. * * * Darbede asılan gençlerin son mektuplarına baktım. Deniz Gezmiş, “Baba...” diye başlamıştı yazmaya... Hüseyin “Babama, anneme, kardeşlerime ve yakın arkadaşlarıma” diye girmişti söze... Yusuf darağacına giderken “Bütün akrabalarına” hitap etmişti. Necdet Adalı, “Sevgili anneciğim, babacığım” demişti ilk satırda... Erdal Eren’inkinde, “Sevgili annem, babam, kardeşlerim” girizgâhı vardı. Veysel Güney’inki de öyleydi. Ali Aktaş’ınki de... Kadir Tandoğan’ınki de... Ömer Yazgan’ınki de... İlyas Has’ınki de... Hemen hepsi son mektuplarını giderayak ana babalarına yazmıştı. Eşleri yoktu ki... Muhtemelen kavga içinde sevdalanacak vakit de bulamamışlardı. * * * Bulabilenler de son kez “göreme”den, bir veda edemeden, musalla taşından uğurladı eşlerini... Üzerinde “zulüm” yazılı bayrak, kuşaktan kuşağa, elden ele geze geze paçavraya dönmüştü; ama eziyet yarışı bitmiyordu bir türlü... “Utanç Müzesi”ni gezerken boş duvarlarda 50 yıl sonra yer alacak fotoğrafları getirdim gözümün önüne... Bizden sonraki nesillerin, serginin sonunda “Neyse ki hepsi mazide kaldı” diyeceklerini ümit ettim umarsızca...",https://www.milliyet.com.tr/yazarlar/can-dundar/zulmun-bayrak-yarisi-1439784
Can Dündar,PKK ile müzakere kaseti niye sızdırıldı?,14 Eylül 2011,"Devlet yetkilileri ile PKK yöneticileri arasındaki gizli görüşmenin ses kaydı bize ne öğretiyor? 1) Devlet, yıllardır örgütle en üst düzeyde temasta... Hem İmralı’da Öcalan’la, hem Oslo’da PKK ile konuşuyor. Dahası MİT yetkilileri, PKK ile Öcalan arasında mesaj taşıyor. 2) Her iki tarafta da “çözüm iradesi” var. “Görüşler örtüşüyor”. 3) Örgüt bu temasla meşruiyet arıyor. Devletse örgüte silah bıraktırıp “siyasi zeminde meşru mücadele” vermesini sağlamayı amaçlıyor. 4) Önceki beş zirvede bir ilerleme sağlandığı anlaşılıyor. Görüşme zemini için bir taraf eylemsizliği, diğer taraf operasyonların durmasını sağlamış. Sistematik müzakerelerle işin özüne girilmesi planlanmış. Muhtemelen Anayasal vatandaşlık, yerinden yönetim, anadilde eğitim, seçim barajı, Öcalan’ın geleceği vs. konuşulacaktı. Ama “Habur şovu” ile süreçte büyük bir kırılma yaşanmış. İklim değişmiş, daha cesur adımların önü tıkanmış. Sızdırılan kayıt, bir nevi tamir görüşmesi... * * * Başka ne öğrendik? 5) Başbakan’ın özel temsilcisi ile MİT yetkilisi “Genelkurmay’ın Hükümet’le aynı görüşte olduğunu, ordunun planlı operasyon yapmadığını” söylüyor PKK’lılara... Bu, önemli veri... 6) Hatta Başbakan’ın temsilcisi, bir valinin, “Bölgede örgüt temsilcisi olmayan yok ki” sözünden hareketle, devletin bu gerçeği “tolere eder noktaya geldiğini” söylüyor. Bu da mühim... 7) Bu görüşmeler sayesinde konunun Türkiye’de tartışılabilir hale geldiği ve hükümetin bir çözüm hazırlığına giriştiği belirtiliyor. Bu da doğru... 8) Yine de üç kesimin hazırlanmasının önemi vurgulanıyor: Devlet, toplum ve örgüt... 9) Yetkililere göre devlet, karşı tarafın taleplerini değerlendiriyor şimdi... “Bunların hangilerini, ne kadar zamanda, hangi koşullarda yapabilirim”i tartışıyor. 10) Ancak devletin her kademesinin bu işe ikna olmadığı da konuşmalardan anlaşılıyor. Müzakere edilen PKK’lılar, haklarında açılan davalardan yakınıyor. Bazı bakanların “Ciddi risk alıyoruz” diye süreçten yakındığı, onları Başbakan’ın net tavrının susturduğu anlaşılıyor. * * * Konuşmadan çıkan o ki, hem Erdoğan hem Öcalan, görüşmeler açıklanırsa “ihanet” suçlamasıyla siyasi bedel ödemekten çekiniyor. Biri siyasi kariyerini koyuyor ortaya, diğeri örgüt içinde liderliğinin sorgulanmasını göze alıyor. Yine de “devlet kararı”yla cesur bir diyalog yürütülüyor ve bir süre silahlar susuyor, kan duruyor. 30 yıl biz bu süreci başlatamadığımız için Oslo’nun devrede olması sürpriz değil. Diyalog da şaşırtıcı değil. Savaş, ancak savaşılanla görüşülerek bitirilebilir. Birçok ülkede silahlı isyan hareketleri, meşru siyasi zemine bu yolla çekilebildi. Dolayısıyla bu süreç normal... Burada anormal olan, perde arkasında özel temsilcisini İmralı’ya ve Oslo’ya pazarlığa yollayan Başbakan’ın, seçim meydanında “Ben olsam Öcalan’ı asardım” söylemiyle ortaya çıkması, ”PKK ile görüşmeler yapılıyor” diyeni “Şerefsiz” diye suçlaması... Sonra da hızla aşırı milliyetçi bir söyleme dönüp kara operasyonuna hazırlanması... Sadece diyalogun kesilmesinin değil, muhtemelen kasetin sızdırılmasının da nedeni, bu ikiyüzlülüktür.",https://www.milliyet.com.tr/yazarlar/can-dundar/pkk-ile-muzakere-kaseti-niye-sizdirildi-1438581
Can Dündar,Sunay’ın oyuncak müzesinde...,10 Eylül 2011,"Nicedir görmediğim çok eski dostlarımı bir arada buldum dün: Lak-lak, tahta at, Tipitip, teneke itfaiye arabası, tahta kırmızı okul çantası, kurşun kalemin ucundaki yayda sallanan kuş, kablosunun ucundaki pompaya basınca zıplayan kurbağa, kurulunca kucağındaki çiçeği koklayan kedi, legonun öncülü sayılan resimli ahşap küpler vs... Hepsi Sunay Akın’ın Oyuncak Müzesi’nde toplanmıştı. 60’lardan çıkagelmiş gibiydiler. Hiç değişmemişlerdi. Öyle özlemişim ki, her birini uzun uzadıya inceledim, hepsine tek tek dokunmak istedim. * * * Şanslıydık, çünkü 6 yaşındaki bu 5 katlı müzeyi Sunay’la gezme şansı bulduk. Onun coşkusuyla coştuk. 20 yıl, eline geçen her kuruşu oyuncağa harcayıp, dünyanın dört köşesinden tek tek toplayarak yarattığı bu paha biçilmez esere şapka çıkardık. “Oyuncak müzesi”, lafın gelişi; burada insanlık tarihi var: İlk Barbi, ilk Süpermen, ilk Pinokyo, ilk Miki Fare, ilk Teddy Bear, ilk robot... Mona Lisa’nın yegâne oyuncak kopyası... 1,75 boyunda dünyanın en büyük bebek odası... Birebir boyutlarda bir Eyüp oyuncakçısı... Hiroşima’da bir okuldan artakalanlar... Hitler döneminde kitap yakan Naziler... Dünya oyuncaklarında Türkler... Çocukların minik elleriyle kurduğu dükkânlar: Oyuncak kasap, oyuncak cafe, oyuncak parfümeri, oyuncak eczane... “...ki her birinin maliyetiyle birer kasap, cafe, eczane açılabilirdi” diyor Sunay... * * * Her şey bir beyaz oyuncak atla başlamış. Sonra bulduğunu toplamış. Mesela Trabzon’da sünnet olduğu gün gittiği oyuncakçıda, poz vermesi için bir dakikalığına kucağına verilen gemiyi 37 yıl sonra Avrupa’da bir antikacıda bulmuş, 400 euro verip almış. Zamanla müzesi için kız ister gibi oyuncak istemiş; sahipleri de getirip ağlayarak teslim etmişler. Bir emekli öğretmen, 1944 Tosya depreminde birlikte enkaz altında kaldığı ve ömür boyu yanından ayırmadığı bebeğini vermiş; “Onunla birlikte gömülmek istiyordum, ama buraya verirsem benden sonra da yaşayacağını düşündüm” demiş. O bebek, kırık koluyla müzenin hastane odasında yatıyor şimdi... * * * Müzeyi gezince oyuncağın, yaklaşan gerçeğin habercisi olduğunu anlıyorsunuz. Biz kaynana zırıltısı ile oynarken Amerikalılar astronot oyuncak üretmiş, 40 yıl sonra aya gitmiş. Hitler, savaştan önce oyuncak askerler yaptırmış. “Gerçek, hayalin ayak izlerini takip eder” diyor Sunay... Yerli oyuncakların, yabancılara göre çok az oluşu, hem hayal gücümüzün sınırlılığını anlatıyor bize, hem de yabancı hayranlığımızı... Tabii bir de ihmalimizi... Dünyanın 400 oyuncak müzesi içinde ilk 3’e giren bu müze için Sunay’ın yalnızlığı bile ibretlik: “Türkiye’de 4 ismin müzesi var” diyor Sunay: “Koç, Sabancı, Eczacıbaşı ve ben... İçlerinde holding sahibi olmayan sadece benim...” Ya devlet desteği? “Köstek olmasa yeter. Müze yaptığımız köşkü yıkıp apartman yapmamanın bedelini devlet, müzeye yüksek fiyattan elektrik, su, doğalgaz vererek ödetiyor. 100 metre ötedeki camide bunlar bedava... İbadethane elbet önemli; ama müzenin de önemli olduğunu nasıl anlatacağız?” * * * Çıkarken, Gülsüm teyzemin yaptığı, yarım asırlık yoldaşım Sarman’ı teslim ettim müzeye... Seve seve... Siz de çocuğunuzu elinden tutup buraya getirin. Onu gezdirirken dünyayı öğrenin. Ve çocukluk oyuncaklarınızı ölümsüzleştirmek için Sunay’a verin. Hayallerimizin bekçisi o... Legolardan yarının gerçeğini inşa ediyor.",https://www.milliyet.com.tr/yazarlar/can-dundar/sunay-in-oyuncak-muzesinde-1437095
Can Dündar,“Biiip”li bir 12 Eylül yazısı,12 Eylül 2011,"Pazar günü arabada giderken, oğlum bir şarkıda radyonun sesini açtı: “Bak, bu şarkı dünyayı kasıp kavuruyor” dedi. Şarkının adı “What the f*ck”tı. Argodan kibarca “Bu da neyin nesi” diye tercüme edilebilir. Daha belden aşağı tercümesi var, ama yazamıyorum. Şarkı ilk dinlediğimizde sansürsüz yayınlandı; birkaç saat sonra, herhalde “çoluk çocuk da dinliyor” diye ayıp yerlerini “bip”leyerek verdiler. Ben de bipleyerek yazıyorum. * * * Bu ara çok satan kitaplar listesinde de “f*ck”lı bir eser var: “S*ktir et!” John J. Parkin’in kitabı “F*ck it” (Arunas Y., 2011), Türkçede bu isimle yayımlandı ve hayli ilgi gördü. “F*ck it”, İngilizcede çok kullanılan, arabesk bir laf aslında... Küfre mesafeli olanlar için şarkıyı söylemek kadar kitabı istemek de zor: “Sizde ‘S*ktir et’ var mı” sorusu üzerine geyikler dönüyor internette... Sahi ne oluyor? Sokağın asi çocuğu “f*ck”, nasıl oldu da ciciler giyinip kültür dünyasına başlık oluverdi birden? * * * Önce şunu belirteyim: Şarkıdakiyle kitaptaki “f*ck” arasında ciddi fark var: “What the f*uck”, bir hayret nidası aslında... “F*uck it” ise, “takma kafana” anlamı taşıyor. İlki, merak ediyor; ikincisi “Hiç merak etme” diyor. Şarkıdaki kız, İspanya’ya gelmiş. Herkes partideymiş. Arkadaşına soruyor: “Johnny, buradakiler çok manyak... Nası bi şey bu?” Kitaptaki öyle değil... Yazar, bize boşverme şekil ve tekniklerini öğretiyor, adeta bencilliğin kitabını yazıyor: “’S*ktir et’ demek, kendinizi iyi hissettirir” diyor: “Doğu, bu sözü boş vermek için kullanır, Batı, özgürlüğü bulmak için... Mücadeleden vazgeçmek, ne hoşunuza gidiyorsa onu yapmak, kendi yolunuzdan gitmek, harika bir duygudur.” * * * “Argonun ıslahı” diyebilir miyiz buna? Mesela Can Yücel’in dilinde anarşistleşen, müesses nizama isyan eden tehlikeli “f*uck”, bu örnekte nasıl da uysallaşmış, kuyruğu kıstırılmış kediye dönmüş değil mi? “Mücadeleden vazgeç” teslimiyetini özgürlük manifestosuymuş gibi hatmetmek, anca “serbesti”yi hürriyet diye öğrenerek yetişmiş bir nesle nasip olurdu. 1960’larda, 70’lerde ne bu şarkının, ne de bu kitabın ilgi görme şansı vardı. “S*ktir et” diyen, “S*ktir git” cevabını alırdı. Dün “Dünyayı değiştireceğiz” diyenlerin çocukları, bugün yelkenleri indirip “Dünyayı bırak/keyfine bak” noktasına geldiyse bu, biraz da 30 yıl önce sırtımıza binen 12 Eylül’ün eseridir. O kesintinin yarattığı 80 model “aldırmazlık kuşağı”nın “nemelazım”cı ürünleri, rafları, afişleri, sahneleri, ekranları süslüyor bugün... * * * Düşünün ki, ilerde, “1980’lerde sansürlenmiş şarkılar”ı inceleyenler Zülfü’yü, Ruhi Su’yu, Cem Karaca’yı keşfedecekler. “2000’lerde sansürlenmiş şarkılar”ı inceleyenler ise “What the f*ck”ı dinleyecek ve “Yaşasın eğlence/yaşasın gece” sözleriyle dans edecekler. 12 Eylül’ü çok “f*ck”lı bir yazıyla anarken, insanlığın “S*ktir et” deyip geçenler değil, “What the f*ck” diye hesap sorup mücadele edenler sayesinde ilerlediğini hatırlatalım. Biiiip!",https://www.milliyet.com.tr/yazarlar/can-dundar/biiip-li-bir-12-eylul-yazisi-1437690
Can Dündar,Bir sistem meselesi,19 Eylül 2011,"Pazar günkü Radikal’i okudunuz mu? Bir Çankaya zirvesinin tutanakları vardı manşette... Özetlemeye çalışayım: Bundan 15 sene önce, 28 Temmuz 1996’da “Kumarhaneler Kralı” Ömer Lütfü Topal öldürüldü. Bu cinayette yer aldığı iddiasıyla yargılanıp delil yetersizliğinden beraat eden özel timci Ayhan Çarkın’ın itirafları üzerine cinayet dosyası yeniden açıldı. Ve eski pislik, ortalığa saçıldı. * * * Habere bakılırsa işi üstlenen Savcı, “2. MİT Raporu”nu istemiş; dosyada da 22 Aralık 1996’da Çankaya’da yapılan liderler zirvesinin tutanaklarını bulmuş. Bu ikisini bir arada okuyunca devletin ne tür kirli işlere bulaşıp bunları örtbas edebilmek için nasıl seferber olduğunu çok net görebiliyorsunuz. Olay şu: 2. MİT Raporu’na göre Emniyet, katliamdan idama mahkûm olarak aranan Abdullah Çatlı’ya 1994’te PKK ve Dev-Sol’a karşı birlikte çalışmak üzere iş teklif etti. Çatlı ve eski ülkücülerden müteşekkil grubuna sahte kimlik ve silah verildi. Çatlı ve ekibi de, “terörle savaş” maskesi altında eroin kaçırdı, ticari çıkar için bir dizi faili meçhul cinayet işledi. Topal cinayeti bunlardan biriydi. * * * Topal öldürüldüğünde olay yerinde birbirine bantlanmış iki şarjör bulundu. Şarjördeki parmak izi Çatlı’ya aitti. İstanbul Emniyet Müdürü’ne göre bu, “reddedilemez bir delil”di. Cinayette özel timci polisler de görev almıştı. Şüphelilerden biri, hükümet ortağı partiden bir milletvekilinin korumasıydı. Ne beklersiniz? Faillerin ve devleti bu pisliğe bulaştıranların yakalanmasını, yargılanmasını değil mi? Hayır, öyle olmadı. Onun yerine, özel timcilerin işe karışmasını soruşturan İstanbul Emniyet Müdürü görevden alındı. * * * Çankaya tutanaklarında işte bu olay var: Başbakan Erbakan diyor ki: “Çok vahim bir olay: İstanbul Emniyet Müdürü bana gelip ‘Topal’ı üç özel tim görevlisi polisin öldürdüğünü’ söyledi. Bunu savcılar kapatmış.” Cumhurbaşkanı Demirel onaylıyor: “Emniyet Müdürü bana da aynısını söyledi.” Güzel değil mi? Devletin tüm kademeleri cinayetin faillerini biliyor, ama bir şey yapamıyor. Çünkü failler, “devlet görevlisi...” Toplantının sonunda Başbakan Erbakan şöyle diyor: “Buradaki konuşmaları gizli tutalım. Kamuoyuna açıklamayalım.” Konu, böylece gömülüyor. * * * Bahse konu Emniyet Müdürü, Köşk zirvesinden bir hafta sonra, Meclis’te Susurluk Komisyonu’na ifadeye çağrılıyor. Topal cinayetinin faillerine dair elinde “karineler” olduğunu söylüyor. Milletvekilleri ısrarla soruyorlar, “Nedir o karineler” diye... “Söyleyemem” diyor eski Emniyet Müdürü: “Bu, bir sistem meselesidir. Bunu açıklamam o sisteme zarar verir.” * * * İşte “Ergenekon”, o sistemin adıdır. Bakmayın şimdi bir “torba dava”ya çevrilip özünden saptırılmasına, bir “muhalifler örgütü” haline sokulmasına, askerin öne çıkarılıp polisin saklanmasına... İşin özü, devletin her kademesinin bildiği, ama elbirliğiyle gizlediği, devlet içinde yuvalanmış bir suç örgütüdür. İpi çektiniz mi, arkası çorap söküğü gibi gelir. Bakalım, bu sefer çekmeye güç yetecek mi?",https://www.milliyet.com.tr/yazarlar/can-dundar/bir-sistem-meselesi-1440548
Can Dündar,PKK’nın intihar eylemi,23 Eylül 2011,"Bir MİT müsteşarı zamanında “yazılmamak kaydıyla” şöyle demişti bana: “PKK’ya terör örgütü demek zor... Arkasında bu kadar halk desteği olan bir yapıya terör örgütü deyip geçemeyiz.” PKK, yıllar yılı dünyanın en büyük ordularından biri karşısında tutunabildiyse bunu büyük oranda bölgeden aldığı halk desteğine borçluydu. Beslendiği iki itici güç vardı: Devletin asırlık yanlış politikaları ve dış destek... Devlet yıllar yılı adeta PKK’ya çalıştı: Diyarbakır Cezaevi’nde vahşice zulmederek, bölgede halka dışkısını yedirerek, hizmeti esirgeyerek, seçtikleri temsilcilere Meclis izni vermeyerek, örgütün gücüne güç kattı. PKK, sahneye çıkarken meşruiyetine kanıt bulmakta hiç zorlanmadı. Her gün askere kurşun sıksa da, polise pusu kursa da, sık sık sivil can kayıplarına yol açsa da Avrupa’da ve bölgede bulduğu destek, zaman içinde azalmadı, tersine arttı. Çünkü ”devletin yok saydığı bir halkın sesi” rolündeydi. * * * Ama bu sefer iş farklı... Çünkü devlet, asırlık hatasını nihayet fark etti; çözüm arayışına girdi. Savaş lobisi teşhir edildi. Temsil kabiliyeti yüksek bir Meclis’te anayasal eşitlik hazırlığı başgösterdi. Savaşın bitirilebilmesi için İmralı ile diyaloga girildi. Çatışma haberlerinden yorgun düşmüş kitleler, eskiden olsa kıyamet koparacak bu diyaloga tepki vermedi. Tam bu aşamada hükümet yalpalamaya başlayıp yönünü yeniden askeri çözüme çevirince PKK, “Öyleyse yakarım ortalığı” politikasına kilitlendi. Kumrular Sokak patlamasında can veren siviller, Siirt pususunda arabanın içinde katledilen genç kızlar, örgütün yeni politikasının en son kurbanları oldu. * * * Bu yöntemle hükümeti yeniden diyaloga çekmek mümkün mü? Kesinlikle değil... Hatta tersine, bu noktadan sonra kamuoyunun hükümet üzerinde “Görüşmeyin” baskısı artacaktır. Hükümet bu işi yine silahla çözmeye karar verdiyse, PKK ona isteyip bulamadığı bahaneyi sunmuş olacaktır. Ve tıpkı 1970’lerin sonunda bir süpermarketi bombalayıp 21 masum insanı katlettikten sonra İspanyol halkını sokağa döken ETA gibi, PKK da karşısında sadece askeri, polisi değil, halkı ve uluslararası camiayı bulacaktır. Önceki gün Siirt’teki taziye çadırında BDP heyetinin terslenişi ve Uluslararası Af Örgütü’nün kınama bildirisi, bunun ilk sinyalleri olarak görülmelidir. * * * PKK sadece yanlış hesap değil, tarihi bir hata yapıyor. 30 yıl devletin uğraştığı şeyi kendi eliyle yapıp “siyasi bir aktör” pozisyonundan “terör örgütü” pozisyonuna çekiliyor. Şiddete karşı şiddeti savunan şahinlerin ekmeğine yağ sürüyor, barış çabalarını bombalıyor, nefreti büyütüyor. Ama unutmamalı ki, nasıl bir dönem devletin uyguladığı vahşet PKK’ya taban yarattıysa, PKK’nın bugünkü kör şiddeti de dehşete düşen kitleleri devlet safında toplamaktan başka sonuç vermez. Bütün Türkiye bombalansa da halk, bu kanlı taktiğe boyun eğmez. BDP, acilen Meclis’te siyaseti devreye sokmalıdır.",https://www.milliyet.com.tr/yazarlar/can-dundar/pkk-nin-intihar-eylemi-1442340
Can Dündar,Haber için anamızı satar mıyız?,26 Ağustos 2011,"Ne yalan söyleyeyim; “Ben satarım” diyeni gördüm. Eski Genelkurmay Başkanı Işık Koşaner’in söylediği gibi “Haberi yakalarsam, babamın bile gözünün yaşına bakmam” fikriyatını iştahla savunuyordu bir tanesi... Bizim okulun mezunlarındandı. Okulda “medya etiği” dersine pek takılmazdı. Büroda ona “’Meslek etiği’ dediğin, neye mal olursa olsun haberi getirmektir” diye öğretmişlerdi. İlke milke tanımaz, ayak kaydırmada hızına ulaşılmazdı. Nitekim hızla yükseldi. “Yıldız” sayılıyor şimdi... Onun gibileri tanımış biri olarak Paşa’yı yalanlayamam. * * * Öte yandan, Işık Paşa’ya “Gazetecilere yanaşmayın” talimatının tam tersini tavsiye ederim. Bütün bunlar, biraz da basından uzak durdukları, yönetimde şeffaflıktan, kamuoyu denetiminden kaçtıkları, dış dünyaya tamamen kapandıkları ve sadece “Emredin komutanım” esas duruşundaki gazetecilerle içli dışlı oldukları için başlarına geldi. Bu kadar kapalı kalmış mekânlarda küflenme kaçınılmazdır. * * * Gelelim içeriğe... Evet, kışlada Genelkurmay Başkanı’nın konuşmasının kaydedilmiş olması, konuşmanın içeriği kadar büyük “kepazelik”tir. Ama bu, konuşmanın tarihi değerini azaltmasın... Bir Genelkurmay Başkanı, “Masum erimizi alnından vurduk, kabahatliyiz” diyorsa, “İki adam geliyor, bizim 30 kişiyi kaçırıyor” diye “rezalet”i sergiliyorsa, “Balyoz”da evrakları çaldırdıklarından şikâyet ediyorsa, “Yasaların dışında hareket ettik, hep böyle olacak zannettik”i itiraf ediyorsa, “’Harekâtı azalt’ deseler de kabul etmeyiz” diyor, (darbeye cevaz veren) “35. maddeyi kaldırsalar da bildiğimizi okuruz”a gelen sözler söylüyorsa, bunu dünyanın hiçbir yerinde, hiçbir gazeteci görmezden gelemez; gelene de gazeteci denmez. * * * Ya kaydediliş yöntemi? Evet, orası problemli... Çünkü illegal yolla edinilmiş bilginin haber haline getirilmesi, mesleğimizi “Haber için analarını bile satar bunlar” noktasına sürüklüyor. O halde neden kaynağın evine girip hırsızlık yapılamasın? Şahsi bir ilke olarak, bu tür “gizli kamera”, “gizli kayıt”, “gizli çekim” haberlerine mesafeli duruyorum. Gizli kayıtların yayınlanması bahsinde sağlam bir kıstasım var: Bunu yayınlayan site, manşete çeken gazete, tefrika eden TV, mesela Başbakan’ın gizlice kaydedilmiş telefon konuşmasındaki itirafları da aynı rahatlıkla, aynı büyüklükte, aynı serbestlikle yayınlayabiliyor mu; ona bakıyorum. Cevap “Evet”se, “Hiçbir kanunsuzluk gizli kalmasın” kampanyası yürüten bir anarşist sivil inisiyatife hak verebilirim. Ama gazetem, televizyonum, sitem, askerin değneği havadayken sivilin illegal sesini, sivilin değneği havadayken askerinkini yayınlıyorsa... Güçler dengesine göre mikrofonun sesini kısıp açıyorsa, “gizli kamera”nın sokulduğu yerleri, iktidar ve çıkar ilişkileri belirliyorsa, kusura bakmayın, bu göze girme çabasını “gazetecilik” sayacak kadar enayi değilim. NOT: “CHP’den bir isyan” yazımdan sonra CHP Genel Başkan Yardımcısı Gürsel Tekin aradı. Ankara İl Başkanı Tarık Şengül’e arazi rantı için bir işadamını yolladığı iddiasını yalanladı. “Görüşme için birilerini yollamış olabilirim, her gün yüzlerce kişiyle görüşüyorum, ama konuyu bilmiyordum. İl Başkanlığım döneminde hep imar yolsuzluğuyla mücadele ettim. Böyle bir işe adımı karıştırmak alçaklıktır. İspatlasınlar siyaseti bırakırım” dedi. Tarık Şengül, ayrıntıları bugün bir basın toplantısıyla açıklayacak.",https://www.milliyet.com.tr/yazarlar/can-dundar/haber-icin-anamizi-satar-miyiz-1431741
Can Dündar,Kılıçdaroğlu ne okur ne izler ne dinler?,01 Eylül 2011,,https://www.milliyet.com.tr/yazarlar/can-dundar/kilicdaroglu-ne-okur-ne-izler-ne-dinler-1433698
Can Dündar,NATO füzelerine susacak mıyız?,05 Eylül 2011,"Türkiye, bir gece yarısı açıklamasıyla, NATO’nun füze kalkanına ev sahipliği yapmayı kabul ediverdi. Üç sene önce Çekoslovakya’ya kurmayı denemişlerdi. Halk tepki gösterdi; vazgeçtiler. Sonra Polonya denendi. Yine kitleler direndi; vazgeçildi. Allah’tan Türkiye’de kamuoyu tepkisi diye bir dert yok. Hükümet “Tamam alıyoruz” dedi. Bitti. * * * Tabii bu stratejik değişikliğin tek nedeni, Türk kamuoyunun uysallığı değil... İran’ın silah gücünün artması da, kalkan olarak komşu Türkiye’nin cazibesini artırdı. Malum; “Füze Kalkanı Projesi”nin asli hedefi, İran... Konu son yıllarda hangi uluslararası toplantıda gündeme gelse Türkiye ısrarla, “Bunun İran’la ilgisi yok” tezini işliyordu. Cumhurbaşkanı Gül de Başbakan Erdoğan da NATO belgelerinde “İran” adının zikredilmesine kararlılıkla direnmişti. İşi özetleyen, Fransız Cumhurbaşkanı Sarkozy oldu: “Biz kediye kedi deriz.” * * * Bahsedilen “kedi”nin “İran” olduğunu nereden anladık? Tabii ki Wikileaks belgelerinden... Sızan bir belgeden öğreniyoruz ki, 18 Eylül 2009’da Amerikan Dışişleri Bakanı Hillary Clinton, bütün büyükelçiliklere bir mesaj yollamış: “Başkan (Obama), İran’ın muhtemel tehdidine karşı füze savunma sistemi kurulmasını kabul etti” demiş. Beş ay sonra da ABD Savunma Bakanı Robert Gates, ağız yoklamak için Türkiye’ye gönderilmiş. Tarih: 16 Şubat 2010... Milli Savunma Bakanı Vecdi Gönül ile görüşmüşler. Gönül, baş başa görüşmede, (Hükümetin kamuoyuna verdiği mesajın tersine), “İran tehdidi konusunda kaygılıyız” demiş. “Gerçi Türkiye’ye karşı bir saldırı beklemiyoruz, ama Batılı müttefiklerimize yönelik bir tehdit, hava savunma kapasitesini önemli kılar” diyerek “Hazırız” mesajını vermiş. Bu görüşmeyi Washington’a nakleden Ankara’daki Amerikan diplomatı şu notu düşmüş: “(Bakanın) İran’ın Avrupa için bir tehdit olabileceğini kabul etmesi, söz konusu tehdidi hafife alan daha önceki Türk söylemlerinden ayrılmaktadır.” Bu yorum, AKP’nin, İran konusunda politika değiştirdiği anlamına geliyor. * * * Dün Güngör Uras’ın isabetle hatırlattığı gibi Türkiye, 1961’deki Küba Krizi’nde de topraklarındaki Jüpiter füzelerinden de yine tesadüfen haberdar olmuştu. Bu kez de İran’a karşı Batı’nın yeni savunma konseptinde görevlendirildiğimizi, kazara sızan belgelerden öğreniyoruz. New York Times, “ABD’li generaller memnun” diyor. Wall Street Journal “Anlaşma İran ile Türkiye arasında gerilimi artırabilir” yorumunu yapıyor. Türkiye kamuoyu ise tartışmıyor bile... İsrail’le Mavi Marmara dalaşı haklı olarak ön plana çıkarken, Türkiye’nin doğu komşusuna karşı kendini bir yerde İsrail’e kalkan etmesi hiçbir tepki yaratmıyor. * * * İran’la gerilimi derinleştirecek böylesi bir adımı, “Ama resmi belgelerde İran’ın adı yok ki” diye savunmak mümkün mü? Hepimizi hedef haline getirecek bu kadar önemli bir kararı, ne Meclis’e ne millete hesap vermeden, bir gece yarısı açıklamasıyla geçiştirmek mümkün mü? Asıl soru İslamcı basına: İran hassasiyeti, İsrail husumeti neden burada devrede değil?",https://www.milliyet.com.tr/yazarlar/can-dundar/nato-fuzelerine-susacak-miyiz-1435088
Can Dündar,Hamas politikası da mezhep bağından mı?,09 Eylül 2011,"Geçen hafta CHP’de Genel Başkan’a yakın bir Alevi ile sohbet ettik. Kılıçdaroğlu’ndan yakındı. “Mezhepçi görüntü vermemek için o kadar hassas davranıyor ki, onun yüzünden parti içinde Aleviler eski ağırlıklarını kaybetti” dedi. MYK içinde sadece iki Alevi kaldığını söyledi: “Eskiden yönetimin asgari yüzde 30’unu Aleviler oluştururdu. Şimdi bu oran yüzde 10’lara düştü. Parti tarihinde MYK içinde bu kadar az Alevi üye olmamıştı” diye dert yandı. Alevilerin yıllardan beri CHP’ye yakınlıkları bilinir. O yüzden yönetimde sayıları artsa yadırganmazdı. Ama Kılıçdaroğlu, bırakın partide Alevilerin ağırlığını artırmayı, ilk günden beri kamuoyu önünde neredeyse “Kürt”, “Alevi” sözcüklerini ağzına almamaya, bunlarla gündeme gelmemeye özen gösteriyor, bu konudaki soruları da geçiştiriyor. Utandığından mı? Değil. Tıpkı İsmet İnönü’nün dini kavramları siyasette kullanmama hassasiyeti gibi, o da mezhep, ırk, inanç gibi kişisel özelliklerin siyasete alet edilmesine karşı, sessiz bir mesaj veriyor. * * * CHP liderinin bu hassas tavrını da düşününce, AKP Genel Başkan Yardımcısı Hüseyin Çelik’in “CHP’nin Suriye’ye sahip çıkması, Kılıçdaroğlu’nun mezhep yakınlığı nedeniyle mi” sorusuna isyan etmemek elde değil. CHP’nin Suriye politikasını eleştirmek başka şeydir; bunun üzerinden Türkiye’nin çokça kanamış eski bir yarasını kaşımak başka... Hem AKP Hükümeti, bugün suçladığı Baas rejimiyle çok değil bir sene önce kol kola ortak Bakanlar Kurulu toplamıyor muydu? Sınırda buluşup kardeşlik mesajları vermiyor muydu? Bir yıl içinde Suriye iktidarının mezhebi mi değişti, Türkiye hükümetinin tavrı mı? Hem CHP, Baas yönetimine Genel Başkanı’nın mezhebi nedeniyle yakınlık duyuyorsa, aynı mantıktan hareketle AKP’nin Hamas yönetimine bu kadar angaje olmasını da mezheptaşlıkla mı açıklayacağız? * * * Çelik’e bir yerde katılıyorum: “Suriye’de olup bitenler onların iç işidir” söylemi günümüz dünyasında geçerliliğini yitirmiş bir yaklaşım... Çok şükür ki, insan hakları söz konusu olduğunda hiçbir yönetim, “Halk benim değil mi, istediğim gibi ezerim” diyemiyor artık... Ama bunu söyleyen Türkiye’nin de yarın Güneydoğu’da kanlı bir operasyon yaptığında, sivil hedefleri vurduğunda, muhalif siyasetçileri, gazetecileri tutukladığında Suriye’nin veya Batı’nın müdahalesi karşısında “Size ne, benim iç işim bu” deme hakkı kalmadığını da hatırlatmak gerekiyor. * * * Şunu artık görelim: “Dış politika milli meseledir. Tek ses çıkmalıdır” zihniyeti geride kaldı. Diplomasi, siyaset üstü olamaz. Her partinin farklı çizgisi olması doğaldır, hatta zaruridir. Farklı çizgi sahiplerini “İsrail avukatı vs” diye karalamak da ucuz politikadır. Şu anda hiçbir vicdan sahibi, İsrail çizgisini savunamaz. Hatta ötesini söyleyelim: Şimdilerde asıl İsrail karşıtı cesur politika, “Komşum İran’a karşı İsrail’e kalkan olmam” deyip Türkiye’ye yerleştirilecek NATO füzelerine rest çekmek olurdu. Var mı bunu yapabilecek bir cesaret sahibi?..",https://www.milliyet.com.tr/yazarlar/can-dundar/hamas-politikasi-da-mezhep-bagindan-mi-1436765
Can Dündar,10 liraya bir hayat,31 Ağustos 2011,"Kenya Ekvator çizgisi, dünyayı bir karpuz gibi enlemesine keserek zengini yoksuldan ayırıyor. Kenya, tam kesilen yerde duruyor. Nairobi uçağı 6 saatlik bir uçuşun ardından kurak topraklara doğru alçalırken Kemal Kılıçdaroğlu, Kenya’nın kurucu devlet başkanının ünlü sözünü hatırlatıyor: “Beyaz adam bu topraklara geldiğinde onların İncil’i bizim topraklarımız vardı. Beyaz adam gözlerimizi kapatıp dua etmemizi istedi. Gözlerimizi açtığımızda bizim incilimiz vardı, onların toprakları...” Toprak, onlara da kalmamış gerçi... Ama pazarlık masasında cetvelle bölerek üleştikleri bu diyardan gittiklerinde, geride kabile kavgalarının kanıyla sulanmış, yoksul topraklar bırakmışlar. Kılıçdaroğlu okul yıllarında izlediği “Zulu” filmini hatırlıyor. ”Batılılar gelene kadar Afrika’da kabileler arasında çatışma yokmuş. Beyaz adam kabileleri birbirine düşürerek yönetmiş” diyor. Afrika sokaklarındaki kesik kollu çocuklar ordusu, geride intikam alacak kollar bırakmak istemeyen bu cinnet savaşının en dehşet görüntüsü...  Tel örgüler ardında göçmenler Kılıçdaroğlu anlatırken uçağımız havaalanına iniyor. Havaalanı denilen, çölün ortasında 100 metrelik bir patika... Pırpır pervaneli uçak, çöl toprağına iki karış kala duruyor. Somali sınırında, Kenya topraklarındayız. Bundan sonrası, mütemadi bir toz bulutu içinde göreceğimiz uçsuz bucaksız mülteci kampları ve çeperinde o kamplara girebilmek için çaputtan evlerde, dikenli teller ardında bekleşen göçmen yığınları...  Onca yoksulluk varken Bir hafta içinde Türkiye’den ikinci lideri ağırlıyor Afrika... CHP lideri için “Somali ziyaretinde Başbakan’ın peşine takıldı“ dense de o, bayramı Somali’de geçirmeyi, Erdoğan’dan çok önce kararlaştırdıklarını ve Dışişleri nezdinde girişim yaptıklarını söylüyor. Kimin önce geldiği çok da önemli değil... Erdoğan ve Kılıçdaroğlu’nun Somali kamplarını ilk ziyaret eden liderler olması... Türkiye’nin bölgeye yardım sıralamasında ilk 5’e girmesi... Kızılay’ın bölgeye yardım yağdıran kuruluşların başında gelmesi, hepimiz için yüzağartıcı... “Bizde onca yoksulluk varken, ne işimiz var oralarda” diye soranların, insanlığın vicdan sınavı verdiği bu toprakları görmesi, buradaki can pazarıyla yüzleşmesi gerek...  Jel utancı Somali’ye son 60 yılın en kurak yazını yaşatan kuraklık, 12 milyon insanı aç bırakmış. Ona paralel tırmanan iç savaştan kaçan yüz binler Kenya sınırına yığılmış. Sadece Temmuz’da 40 bin mülteci gelmiş, gezdiğimiz Birleşmiş Milletler Dadaab kampına... Kamptaki toplam mülteci sayısı yarım milyona yaklaşmış. Tabanımızın altında çöl kumu, başımızın üstünde Afrika güneşi olduğu halde arada sıkışmış, derme çatma çuldan evlere sığınmış, bir kap yemeğe kavuşmak için deve sırtında veya yaya haftalarca yol yapmış, yarı çıplak insanların dünyasına dalıyoruz. Onların solgun yüzleri, çıplak ayakları, öfkeli, yılgın bakışları karşısında, binip geldiğimiz lüks özel jetten, içinden indiğimiz VİP damgalı klimalı jipten, çantamızdaki antibakteriyel jelden, elimizdeki son model telefonlardan, dizimizdeki bilgisayarlardan utanıyoruz. Kısacık bir gezide, adaletsiz dünyamızın açlarıyla hatıra fotoğrafı çektirip dönmek, en azından orada yıllardır kutsal bir savaş veren görevli ve gönüllülere ayıp... Kılıçdaroğlu, üzgün bir çehreyle geziyor kampı, kucağına almaya çalıştığı Somalili göçmen çocuk ağlayınca onu şekerle avutuyor, CHP’nin getirdiği 70 tonluk gıda yardımını BM görevlilerine sunuyor.  Şükür ve şükran Dünya nüfusunun 7 milyara ulaştığı 21. yüzyılda, Afrika boynuzunda, dünyanın sonunu görmüş gibiyiz. Geride bıraktıklarımız için hüzün, kendi halimiz için şükür, görevliler için şükranla dönüyoruz. 12 milyon aç Afrikalıya acil gıda yardımı için, kişi başına yarım dolar gerekiyormuş. Bu bayram cebinizden bir 10 lira çıkardığınızda, onları getirin aklınıza... Ve yegâne suçu Somali’de doğmak olan ve kısacık ömründe bir kap yiyeceğe ulaşamadan ölen bebeleri anlatın çocuklarınıza...",https://www.milliyet.com.tr/yazarlar/can-dundar/10-liraya-bir-hayat-1433454
Can Dündar,Bodrum’da ırkçılık,27 Ağustos 2011,"Bu yaz Bodrum Türkbükü’nde yazlık kiralayan bir arkadaşım anlattı. Yazlıkta biraz kaldıktan sonra, işleri çıkınca, küçük çocuklarını bakıcısıyla Bodrum’da bırakıp birkaç gün için şehre dönmüşler. Gittiklerinin ertesi günü, ev kiraladıkları sosyetik sitenin yöneticisi telefon etmiş: “-Bakıcı, çocuğunuzla birlikte denize giriyor” demiş. “-Eee? Ne var bunda” diye sormuş bizimki... “-Bizim sitede bakıcılara ve ev hizmetlilerine deniz yasağı var.” Meğer sitenin kuralıymış: “Hizmetliler ancak sabah saat 10’dan önce ve gece saat 10’dan sonra denize girebilirler”miş. Akdeniz, gündüz 12 saat sitenin “beyaz Türkler”ine aitmiş. Arkadaşım, “Ama o, çocuğumun bakıcısı... Çocuk yalnız mı denize girsin” diye sorunca, daha beter bir cevap almış: “O zaman, ortalıkta durmasınlar, ağacın arkasında otursunlar.” * * * Sırf anlatılanla ikna olmadım; soruşturdum. Gerçekten bu kural var ve katı bir şekilde uygulanıyormuş. Site yöneticileri bakıcılara deniz yasağına, “kumsalda yer darlığı”nı bahane ediyormuş. Biraz deşince birkaç sitede daha benzer uygulamalar olduğu ve oralardaki site sakinlerinin de yasağa hassasiyetle itaat ettiği çıktı ortaya... Sinsi, kirli bir ırkçılık... BDP’li Bengi Yıldız’ın Bodrum tatiline ilişkin “Doğu” ve “Batı” basınındaki kimi haber ve yorumlarda da ahlak dersiyle sarmalanmış bir “Ne işiniz var sizin oralarda” kibri yok muydu? * * * Türkiye’yi önümüzdeki süreçte, her zamankinden ağır bir “birlikte yaşama sınavı” bekliyor. Asırlardır birlikte yüzdüğümüz denize kimin ne zaman gireceğine, kim, ne hakla karar verecek? Can Yücel’in mezarına şarap dökerek şov yapmayı marifet sayanlar, onun mezarını parçalayan vandallarla “değerlere saygısızlık” temelinde buluştuklarını ne zaman fark edecek? İçki içen oruç tutanla, iftar açan kafa çekenle nasıl bir arada yaşayacak? Sükûnet sevenle, gürültülü müzik dinleyenin talepleri nasıl dengelenecek? Eşcinsellerle dinsizler, kendilerini komşu istemeyen bir toplumda nasıl var olacak? Kültürel sorunlar siyasallaştıkça, din, politik kullanıma açıldıkça, sosyal dertlere ırkçı çözümler dayatıldıkça, toplumun bugüne dek kendi içinde çözdüğü, belki de baskıyla örttüğü meseleler, gündelik hayatta giderek karmaşıklaşan bir yumak halinde karşımıza geliyor; hızla bir çatışma alanına dönüşüyor. Her aşırılık, bizi çözümden biraz daha uzaklaştırıyor. * * * Oysa bu badireleri atlatmış toplumların geliştirdiği önlemler var: Gürültü konusunda saat ve desibel sınırlaması, sahillerin istisnasız herkesin kullanımına açılması birkaç örnek sadece... Önceki akşam, Bodrum merkezinde yüzlerce insan, Kadir gecesini ihya için teravih namazına akın ederken hemen önünde demirlemiş teknelerde yerli turistler içkilerini yudumluyor, caminin yanındaki barlarda gençler eğleniyordu. Türkiye’yi Türkiye yapan, diğerlerinden farklı kılan bu manzara... Ama giderek silikleşiyor ne yazık ki... Acilen ortak yaşam projeleri geliştirip yerel bazda önlem almak gerekiyor. Ranta dair “CHP’den bir isyan” yazımda (25.8.2011) yer verdiğim iddianın yankıları giderek büyüyor. Kılıçdaroğlu, yolsuzluk iddiasıyla CHP Ankara il başkanlığından istifa eden Tarık Şengül’ün iyi bir akademisyen olduğunu söyleyip iddialarının araştırılacağını belirtti. Başbakan Erdoğan ise CHP’lilerin milyon dolarlık yolsuzluk yüzünden birbirlerine girdiklerini öne sürdü. İktidar partisi ve yandaş basın, söz konusu rantın asıl onay merciinin Ankara Büyükşehir Belediyesi olduğunu, Yenimahalle’nin sadece buna karşı çıkmamakla suçlandığını gizlemeye çalışıyor. Bu arada dün arayan Yenimahalle Belediye Başkanı Fethi Yaşar, söz konusu arazinin 15 yıldır mezbelelik halde durduğunu, son kararla villa türü konut yerine çok kat izni verildiğini, Büyükşehir’in imar değişikliği kararına kendilerinin de iyi niyetle itiraz etmediklerini, kararın bütün partilerin oy birliğiyle alındığını söyledi. “Ama hiçbir belediye meclis üyesine ‘Şu yönde karar verin’ demedim” diye ekledi. ”Asıl çözüm, imar planı yapma gibi büyük bir yetkinin büyükşehir belediyelerinden alınmasıdır” dedi.",https://www.milliyet.com.tr/yazarlar/can-dundar/bodrum-da-irkcilik-1432053
Can Dündar,Şarkıcı böceğin öyküsü,29 Ağustos 2011,"Antalya Belek’te tatil yapan 39 yaşındaki bir Alman bilim adamının Almanya’ya yolladığı kargo şüphe çekmiş. Kutu açılınca içinden deney tüplerinde ağustos böcekleri çıkmış. Gözaltına alınan profesör, “Araştırma yapacaktım” demiş. Yaz boyu arka bahçede bana ücretsiz konserler veren bir orkestranın çalındığını düşündüm okuyunca... Ve ağustosa veda ederken, adını ağustostan alan bu tutkulu şarkıcının hikâyesini anlatmak istedim. * * * Yazın çalıp söyleyen, kışın karıncadan dilenen bir tembeli niye kaçırsın ki bilim adamı? Bilen biliyor ya; La Fontaine imzalı bu masalda bir haksızlık var. Bu çekirge irisi aşk böceğinin kısa ömrü hiç de öyle laylaylomla geçmiyor çünkü... Annesi onu, yumurta içinde bir ağacın dalına bırakıyor. Çıkınca elbise değiştirip toprağa gizleniyor. Su geçirmez sığınaklarda ağaç köklerinden emdiği besinlerle yaşıyor. Yaklaşık 20 yıl sonra topraktan yüzeye çıkıp ağaçlara yerleşiyor ve şarkısına başlıyor. * * * Türkçenin zenginliğiyle “Cırcır böceği” diye de anılan bu böcekten ilhamla karısını “Cırcır böceği gibi dırdır etme” diye azarlayan beyler: Biliniz ki, dişisi ötmüyor cırcırböceğinin... Çünkü “cırcır” sesini çıkaran, dişilerde olmayan, erkeğin kanadı altında yer alan, gergin bir zar... Erkek böcek, o zarı titreterek, dallara sürterek cırlıyor. Niye? Kız bulmak için elbette... Bir arkadaşımın benzetmesiyle, habire eliyle kulağının arkasına vura vura “Karı istiyrem” diye bağırıyor. Tabii yaz geceleri milyonlarcası bir arada söyleyince bu, devasa bir serenat korosuna dönüşüyor. HHH Niye karı-kız peşinde koşacağına karınca gibi çalışıp ekmeğini stoklamıyor? O ekmeği yiyemeyecek kadar az yaşıyor da ondan... Toprak altında geçen 20 yıldan sonra, eş bulup çiftleşmek için sadece 3 haftası var. O yüzden panik halinde, avaz avaz bağırarak dişileri çağırıyor. * * * Geldik en trajik bölüme: Çıkardığı bu ses, erkek cırcırın idam fermanı oluyor. Sadece yerini saptayan kuşlara yem olduğu için değil... Et yiyen parazit kurtları sese koşup yumurtalarını cırcırın üzerine bırakıyor. Kurtçuklar erkek böceğin sırtında şişmanlıyor ve kemire kemire onu 3 haftadan da erken öldürüyor. Yani aşk çağrısı, eceli davet ediyor. Fazla çene öldürüyor. Araştırmacılara göre o zaman da devreye evrim giriyor. Kurtçukların yoğun olduğu adalarda, soy tükenmeye yüz tuttuğunda, kanadı zarsız türden bir erkek cırcır böceği türüyor. Dişi özelliği gösteren bu “zenne böcek”ler, sessizlikleri sayesinde kurtlara yem olmaktan kurtuluyorlar. Ama bedeli ağır: Kur yapma şarkısını söylemedikleri için dişi bulamıyorlar. Ya bir şarkıcı arkadaşının yanına takılarak kız tavlıyor veya hayata bakir olarak veda ediyorlar. * * * Ama doğa işte: Soy tehlikeye girince, sessiz erkeği seçen dişiler çıkıyor. Bazıları, içten çürümüş gevezelerin serenadına kanmaktansa, susarak hayatta kalan zekileri tercih ediyor. Böylece asalakların artması, çalçene çapkınlar karşısında kur yapamayanların şansını artırıyor. İşte “aşk... aşk...” diye diye ölüme giden kısa ömürlü müzisyen böceğin öyküsü... Bayram tatilinde kulağınıza çalınırsa hatırlayın istedim. Hepinize mutlu bayramlar dilerim.",https://www.milliyet.com.tr/yazarlar/can-dundar/sarkici-bocegin-oykusu-1432850
Can Dündar,Terk edilme acısı,03 Eylül 2011,"Belki de onu hiç tanımasa daha iyiydi. Ondan önce alışkındı yalnızlığa; kendi başının çaresine bakabiliyordu. Sokaklar it kopuk doluydu; onlara alabildiğine güvensiz, kendine aşırı güvenliydi; hepsine kafa tutuyordu. Evet, belalıydı hayat, zordu ayakta kalmak, ama uğraşıp alıyordu ekmeği aslanın ağzından, karnını doyuruyordu. Birbaşınalık güç, ama tanıdıktı; böylesine acı vermiyordu. * * * Onu gördüğünde herkese yaptığı gibi uzak durmuş, kuyruğu dik tutmuştu başta... Mademki diğer yabancılardan farkı yoktu; gardı düşürmenin âlemi de yoktu. Ama gözünün ta bebeğine bakıyordu bizimki... Belli ki ona ilk görüşte vurulmuştu. İlk dokunuştan ebediyen bir arada yaşayacaklarmış gibi bir his oluşmuştu. Bir sıcak gülüş, bir tatlı sarılışla düştü gardı; kalbini açtı, kedi gibi uysallaştı. Evet, sevebilirdi bunu... Hürriyetinden onun için cayabilir, yalnızlığını noktalayabilirdi. * * * Yemeklerini paylaştılar önce... Sonra evlerini, yataklarını... Her yere birlikte gidiyorlar, hep birlikte geziyorlardı. Tatlı sözler, cilveleşmeler, hediyelerle başı dönüyordu. Günden güne ona daha da alışıyor, şüphelerinden arındıkça gevşiyor, güven hissiyle tanışıyordu. Belki de yıllarca boş yere direnmişti böyle bir ilişkiye... Kendine boş yere ıssız kaleler inşa etmiş, onca acıyı boşa çekmişti belki de... Kendini tanıyamıyordu: Aşk, tırnaklarını, dişlerini sökmüştü adeta; uysallaşmış, evcilleşmişti. * * * Bir sabah yalnız uyandı; yanı boştu. Bahçeyi aradı; yoktu. Sokağa koştu; uzaklaşan arabanın egzozunu gördü. Ufukta kaybolana dek süzdü arabayı... “Nasılsa dönecek” diye düşündü o an... o gün... o hafta... “Galiba gelmeyecek” diye kaygılandı o ay sonu... “Gitmeseydi keşke” deyip durdu o mevsim... Ve yılsonu, “Keşke hiç gelmeseydi”ye döndü hissiyatı... Öylesine çökmüştü. * * * Oysa kimseye güvenmediğinde güçlüydü; aşk, direncini kırmıştı. Cömertçe açtığı kalp, iltihaplı bir yara olup çıkmıştı. Sevgisizken aldanmazdı hiç olmazsa; şimdi hem sevgisiz kalmış, hem kandırılmıştı. Tutkuyu bir kez tattığı için hep onu arar olmuş, tokluğa alışınca açlığı unutmuştu. “Bir gün mutlaka gelecek”le “Onsuzluğa alışmalıyım” arasında gidip gelmekten bitap düşmüştü. Yeniden it kopuk dolu sokaklara döndüğünde aşka düşmeden önceki halinden eser yoktu. Hastalanmıştı. Nefretten korkarken, aşkla zehirlenmiş, ihanetle yaralanmıştı. Sessizce ağladığı gecelerde “Belki de onu hiç tanımasam daha iyiydi” diye sayıkladı. Yalnızlık belası, ayrılık acısından âlâydı. * * * Kıssadan Hisse: Her yıl, okullar kapandığında karne hediyesi olarak hevesle alınan yüz binlerce hayvan, tatil yörelerine götürülüp sezon sonunda, oralarda açlığa ve ölüme terk ediliyor. Yapmayın! Çocuklara da hayvanlara da bunu yaşatmayın. Hayvan Hakları Federasyonu’nun (HAYTAP) “Terk edilmek tüm canlılara aynı acıyı verir” filmini izleyin, kampanyasını destekleyin. (http://www.haytap.org/index.php/201103183252/haytap-film/haytap-film-terkedilmek-tum-canlilara-ayni-aciyi-verir)",https://www.milliyet.com.tr/yazarlar/can-dundar/terk-edilme-acisi-1434367
Can Dündar,Aydınlık baskını haber değil mi?,20 Ağustos 2011,"Önceki sabah polis Beyoğlu’nda Aydınlık gazetesi, Ulusal Kanal ve İşçi Partisi’ni bastı. Arama yaptı. Bilgisayar kayıtlarını kopyaladı, belgelere el koydu. 10 kişiyi gözaltına aldı. Basılan partinin genel sekreterine göre polisin aradığı, Başbakan Erdoğan’la, eski KKTC Cumhurbaşkanı Talat arasında geçen, Kıbrıs’la ilgili bir telefon konuşmasına dair kayıtlardı. Bu konuşma gizlice kaydedilmiş ve iki yıl önce, aralarında Aydınlık’ın da olduğu bazı gazetelerde yayımlanmıştı. Baskında aranan bir diğer kayıt ise, Ankara Belediye Başkanı Melih Gökçek’le AKP’li Prof. Burhan Kuzu’nun, “kişiye özel” bir yasal değişiklikle ilgili telefon görüşmesi... * * * İşçi Partisi, etkili muhalefetiyle tanınan bir siyasi parti... Aydınlık gazetesi ve Ulusal TV de öyle... Bir siyasi parti ve iki medya organı, üstelik Başbakan’ı ilgilendiren siyasi bir konuyla ilgili olarak İstanbul’un ortasında, güpegündüz polis tarafından basılıyorsa, yöneticileri gözaltına alınıyorsa bu -dünyanın her yerinde- haber midir değil midir? Önceki akşam 4 büyük televizyon kanalının ana haber bültenlerini tek tek izledim. Sonuç endişe vericiydi: Hiçbirinde baskından tek cümleyle olsun bahsedilmedi. Dikkat edin; “Kısa kesildi”, “Şöyle bir değinildi”, “Üstünkörü geçiştirildi” demiyorum. Böyle bir baskın olmamış gibi davranıldı. Yok sayıldı. * * * Hepsinde haklı olarak PKK ve Somali haberleri geniş yer kaplıyordu. Ama baskın haberinin verilmemesi, sadece “yersizlik”ten olamazdı. Öyle olsa herhalde “portakal yemeye çalışan sevimli köpek” haberine de yer bulunamazdı. İstanbul’daki itfaiye sporları şampiyonasına da... Samsun’daki polis-esnaf kavgasına da... Rusya’daki otomobil kazasına da... Hepsi vardı; partiye ve medyaya baskın haberi yoktu. (Bu arada 4 bültenden 2’sinde Can Yücel’in mezarının vahşice tahrip edilmesi de haberden sayılmamıştı.) * * * Dünkü yazılı basında da benzer bir durum vardı: Gazetelerin çoğu, polisin bir gazeteyi basmasını, 1. sayfadan görmeye değer bulmamışlardı. Birkaçı ise haberi “etekten”, küçük spotlarla duyurmuştu. * * * Özel telefon konuşmalarının kaydedilip deşifre edilmesi sorunlu bir konu... İlke olarak herkesin iletişim mahremiyetine saygı göstermek zorundayız. Ama muhaliflerin konuşmalarını illegal yollarla dinleyip sereserpe yayınlayanlara ses çıkarılmazken, Başbakan’ın bir telefon konuşması söz konusu olunca, iki yıl önceki bir yayının hesabını böyle sormaya kalkmak çifte standarttır. İşçi Partisi’ne karşı olabilirsiniz. Aydınlık’ı sevmeyebilirsiniz. Ulusal Kanal’ı izlemeyebilirsiniz. Ama “ileri demokratik” bir ülkenin muhalif partilerinden biri ve muhalif yayın organlarından ikisi basılırsa bunu görmezden gelemezsiniz. Gelirseniz bu suskunluk ihmale yorulmaz; ya umursamazlığa ya çekingenliğe yorulur; ki ikisi birbirinden tehlikelidir. Yarın sizin büro basıldığında, arkadaşınız gözaltına alındığında doğacak suskunluğa şaşmaya hakkınız olmaz.",https://www.milliyet.com.tr/yazarlar/can-dundar/aydinlik-baskini-haber-degil-mi-1429314
Can Dündar,Söze sahip çıkmak,19 Ağustos 2011,"Kaybettik. Hiç olmazsa çocuklarımız bir barış ülkesinde büyüsün derken, yine bayrağa sarılı şehit cenazeleriyle, dulların, öksüzlerin gözyaşı eşliğinde gömdük umudumuzu... Ağıt yakıyor, lanet ediyor, “kana kan intikam” istiyoruz. Aniden 90 model bir OHAL havası çöktü ülkenin üstüne... Sıcak takip, kara operasyonu tartışması başladı. Yeniden terör uzmanları ekranlara, bombardıman uçakları gazete başlıklarına yerleşti. Toplu tutuklamalar için de sinyaller verildi. Fatih Altaylı, ramazan sonrası toplanacak 1400 kişilik gözaltı listesinden söz etti. Akit, isim vererek bu listeye “açılımcılar”ı dahil etti. Selahattin Demirtaş, “Suikastların ve toplu tutuklamaların gündeme gelebileceğini” söyledi. Sabahat Tuncel, “Gelin alın” dedi. PKK, silahlı 20 adamla, 73 milyonun silahsız çözüm ümidini söndürmeyi başardı. * * * Terör, 1970’lerde dünyayı sarsmaya başladığından beri çözüm için iki görüş çatışıyor: Güvenlikçiler ve özgürlükçüler... “Özgürlükler yüzünden bunlar tepemize çıktı” diyenlerle “Tersine; sorun baskıdan doğdu, çözüm özgürleşmede” diyenler... Teröriste “misliyle şiddet” uygulanmasını tavsiye edenlerle, “Göze göz, herkesi kör eder” diye direnenler... “Teröristi vurunca sorun çözülür” zannedenlerle “Terör neden değil neticedir; asıl onu yaratan sorun çözülmelidir” diye düşünenler... Geçen yarım asırda bu saflaşma ve temel argümanları hiç değişmedi; İngiltere’de de, İspanya’da da, ABD’de de, bizde de... * * * Bu iki zihniyet, tahterevalli gibi sırayla yükselip çözüm arayışına giriyor, beceremeyip yerini diğerine bırakıyor. Türkiye’de daha 1920’lerde bu tartışma vardı: Şeyh Sait isyanında, Doğu’nun asıl sorununun yoksulluk olduğunu söyleyen Başvekil Fethi beyle, “söz bitti” deyip çizmelerini giyen İsmet Paşa’dan bu yana bir arpa boyu yol gidemedik. Ne zaman çözüme yaklaşılsa, barış ümidi kana boğuldu. Silahların sustuğu Mayıs 1993’te 33 er ve 2 sivilin katledilmesiyle sönmüştü umutlar... Bugün PKK’nın benzer bir saldırısı, mayın döşedi çözümün yoluna... * * * Savaş uzadıkça, çatışmadan beslenenler oluşuyor. Barışta bugünkü gücünü kaybedeceğinden korkanlar, her çözüm fırsatını torpilliyor. Saldırıdan sonra katliam mahalline gittiğimizde kimi zaman Ergenekon tarzı çetelerin ayak izinin, PKK’lılarınkine karışmış olduğunu görüyoruz. Arada, savaştan nemalanan uzak yakın konu komşunun ayak izi de ortaya çıkıyor. Bu tuzağa düşmemek lazım ama nasıl? Çözümü kurmak öyle güç, yıkmak öyle kolay ki? Olukla kan akarken barıştan söz açmak öyle zor ki? * * * Şimdi en başa dönüyoruz: Ürkek açılım adımları hepten duracak, bir kez daha silahlar konuşacak. Tahterevallide yeniden “güvenlikçiler”in yükseldiği bir baskı dönemi başlayacak. Tarihi ve devleti bilenler için sürpriz değil... Ama bilinmelidir ki, “Söz bitti” deyip askeri çözüme dönmek, PKK için zafer, demokratik siyaset için yenilgidir. Bize düşen, ağır ateş altında dahi, sözü bitirmemektir.",https://www.milliyet.com.tr/yazarlar/can-dundar/soze-sahip-cikmak-1428987
Can Dündar,Sinemada tekel tartışması,15 Ağustos 2011,"AFM ile Mars gruplarının birleşmesiyle alışveriş merkezlerindeki sinema salonlarının yüzde 71’inin tek elde toplanmasının muhtemel sonuçlarını yazmıştım. Her kesimden görüş yağdı.  Yok olma kaygısı İrfan Demirkol Ankara’nın köklü sinemacılarından biri... Sonbahar’ı, Masumiyet’i, Kasaba’yı, İki Dil Bir Bavul’u, Çoğunluk’u onun salonlarında izledik. Reha Erdem’le, Nuri Bilge’yle, Zeki Demirkubuz’la, Yeşim Ustaoğlu’yla, Derviş Zaim’le, Semih Kaplanoğlu’yla, Handan İpekçi’yle onun sinemalarında tanıştık. İrfan, “Bundan sonra o filmleri hiç izleyemeyebilirsiniz. Sektör ve kendimiz için yok olma kaygısı yaşıyoruz” diyor. Alışveriş merkezlerindeki salonların, sadece eğlenceye dönük gişe filmleri göstererek standart bir seyirci oluşturduğunu, nitelikli filmlerin salon bulamadığını söylüyor. “Mars ve AFM ortaklığının sektöre hâkim olmasıyla tüm ülkede tek tip filmler gösterilecek. Bu da, sinema için tam bir felaket olacak” diyor.  Günaltay da kaygılı Konuyu, yıllardır Strasbourg’da Avrupa’nın en eski sinema salonu Odyssee’yi işleten Faruk Günaltay’a sordum. Demirkol’un endişesine katıldı. “Pek az ülkede yerli sinema, Hollywood’dan çok iş yapıyor. Türkiye bunların başında geliyor. Amerikan film endüstrisi bunu kırmaya çalışıyor” dedi. Fransız Kültür Bakanlığı ve Ulusal Sinema Merkezi’nin tekelleşmeyle mücadele ederken, yerli sinemaya ciddi destek verdiğini söyledi. Tekelleşmenin, çok kültürlülüğe darbe vururken kültürel sömürüye yol açacağı kanısında...  Ali Sabancı: “Kararı gişe verir” Birleşen gruplar, bu kaygıya katılmıyor. AFM’yi büyütme heyecanı içindeki Ali Sabancı aradı. O, daha ziyade işin ekonomik boyutuyla ilgili. 75 milyonluk Türkiye’de 41 milyon seyirci var. 10 milyonluk Yunanistan’da bu sayı 20 milyon... 65 milyonluk Fransa’da yılda 200 milyon bilet satılıyor. Sabancı’ya göre bunun önemli nedeni bilet fiyatları: “Türk seyircisi dünyanın en pahalı sinemasını seyrediyor. O yüzden de nüfus arttığı halde pazar küçülüyor. Nüfusun 3’te 1’i hiç sinemaya gitmemiş. Birçok ilde hâlâ salon yok. Öncelikli işimiz seyirciyi artırmak” diyor. “Türk filmleri konusunda kararı gişe verir” görüşünde...  İvedik egemenliği Asıl kaygı da burada zaten... Son 3 yılın gişe şampiyonu Recep İvedik... O, salonları kaplarken, 5 yılda 280 uluslararası ödül alan yerli filmlerin çoğu, gösterim şansı bulamıyor. Bu durumda kültür alanı tamamen piyasaya terk edilebilir mi? Mars’tan bir yetkiliye sordum: “Salon sayısı arttıkça bağımsız filmler -yoğun sezonda olmasa da- mutlaka gösterim şansı bulacak. Zaten festivalleri destekliyoruz. Her tür filme yer açacağız. Yapımcı olarak da sektöre girip destek vereceğiz. Pazarı büyütürsek kaliteli içeriğe de fon yaratmış oluruz” dedi.  Bakanlık birleşmeye karşı Sektörün önemli aktörlerinden biri Kültür Bakanlığı... Sinema ve Telif Hakları Genel Müdürü Abdurrahman Çelik, “Bu kadar büyük bir birleşmeye taraftar değiliz” diyor: “Salonların çoğuna sahip olan bir grup, bir de dağıtıma girerse istediği filme vizyon şansı verir, istemediğine vermez. Büyük risk bu... Engelleyici bir mekanizma da yok.” Bazı ülkeler salonlara yerli film kotası koyuyor. Ancak Bakanlık, zorlamadan ziyade teşvikten yana... Çelik, “Gelecek yıldan itibaren yerli film gösteren salonlara maddi destek vereceğiz” diyor. Yılda 70 film üreten, dizilerle hepten büyüyen, iktisaden iştah kabartan bir sektör sinema; ticari yatırım, kültürel hassasiyetlerle el ele giderse patlayabilir. O hassasiyet gözetilmezse, elde patlayabilir.",https://www.milliyet.com.tr/yazarlar/can-dundar/sinemada-tekel-tartismasi-1427175
Can Dündar,Sinemada tekelleşme tehlikesi,13 Ağustos 2011,"Çocukluğunu Ankara’da geçirmiş orta yaşlılar, Kızılay’daki Büyük Sinema’nın, Arı’nın Cep’in, İnci’nin, Alemdar’ın, Seyran’ın, Sun’un, Site’nin kapanışını hatırlar. Nispeten genç olanlar da son 10 yılda Akün’ün, Nergis’in, Kavaklıdere’nin, Mithatpaşa’nın, Menekşe’nin, Batı’nın, Derya’nın, On’un, Konak’ın kapanışına tanık oldular. Dayanamayan yeniler de var: Ankapol, Armada, Cinepol, Sine Ankara, Cinemagic, Sineplanet, Sine Milenyum, Koru, Minesera... İstanbul listesini hiç saymayalım. * * * Sinema endüstrisi atılımdayken, bu sinemalar neden birer ikişer kapanıyor? Alışveriş merkezlerindeki (AVM) modern sinemalar (“moviplex”ler), eski salonları tarihe gömüyor da ondan... İşin boyutunu şöyle anlatayım: Atina’da toplam 4 alışveriş merkezi var. İstanbul’da 93... Sanki Türkler, alışveriş merkezinde yaşamaya başladı. Yurt genelinde 1841 sinema salonu var. Bunların 241’i (yüzde 13) Mars şirketinin Cinebonus’ları... İkinci sırada 200 salonla (yüzde 11) AFM’ler geliyor. Şimdi bu iki rakip birleşiyor. Mars’ın AFM’yi satın alması sonucu her 4 salondan 1’i aynı grubun eline geçiyor. Eski sinemaların yerini alışveriş merkezlerindekilerin alması eğilimine bakıldığında tablo daha da ağırlaşıyor. Bu iki grup, “moviplex”lerin yüzde 71’ini kontrol ediyor. * * * Birleşmeyle, bu sinemalarda gösterilecek filmlere, reklam ücretlerine, bilet fiyatlarına tek bir grup karar verecek. Bu durum AB’nin rekabet kurallarına, Hükümet’in “Birleşme ve Devralmalar Tebliği”ne uygun mu? İşte Rekabet Kurumu şu sıralar bu soruya yanıt arıyor. Sektör temsilcilerinden görüş alıyor, İsveç gibi ülkelerin daha önce dağıtım tekeli aleyhine verdiği kararları inceliyor; bir yerde Türk sinemasının geleceğine karar vermeye hazırlanıyor. * * * Sorun ekonomik olduğu kadar, (hatta daha fazla) kültürel... Çünkü dünya, özellikle de Avrupa sineması Hollywood’un tehdidi altında... Birçok ülkede yerli sinema, salonsuzluktan can çekişiyor. Çoğu ülke kendince direniyor. Mesela Fransa, her Amerikan filmine kesilen biletten yüzde 12 vergi alıp bunu Fransız filmlerine aktarıyor. Böylece pahalı Hollywood yapımları karşısında ulusal sinemasını koruyor. Güney Kore, tüm sinema salonlarına yılın 176 günü yerli film gösterme koşulu koymuştu. Bu kararla Kore sineması şahlanırken Hollywood ciddi darbe yedi. Ama ABD, hemen devreye girip ihracat pazarlığı karşılığı yerli sinemaya ayrılacak gün sayısını 70’e indirtti. * * * Türkiye’de durum farklı... Yerli sinemanın Amerikan filmlerinden çok seyirci topladığı nadir ülkelerden, (son kalelerden) biri Türkiye... Ancak büyük gişe yapanlar dışındakilere salon yok. Kültür Bakanlığı Sinema Genel Müdürü Abdurrahman Çelik de geçenlerde Türk filmlerinin gösterim için salon bulamamasından yakınıyordu. Acaba bu birleşmeyle durum daha da kötüleşmeyecek mi? Piyasa hepten pahalı Hollywood filmlerinin eline geçmeyecek mi? Sektöre emek veren bazı sinemacıların görüşlerini aktararak bu önemli konuya devam edeceğim.",https://www.milliyet.com.tr/yazarlar/can-dundar/sinemada-tekellesme-tehlikesi-1426461
Can Dündar,CHP’den bir isyan,24 Ağustos 2011,"ODTÜ’lüler birbirine “Hocam” der ya; Doç. Dr. Tarık Şengül de, bizim ODTÜ’den devrimci “hoca“mızdır. “Kamu”nun koridorlarından tanışırız. Bir dönem TMMOB Şehir Plancıları Odası’nda yöneticilik yaptı. Geçen yaz, Ankara Büyükşehir Belediyesi’ndeki bir usulsüzlüğü ortaya çıkarmıştı. İncek’teki 220 dönümlük bir alanda, 218 konutluk imar hakkı 550’ye çıkarılmıştı. Bu sayede AKP yandaşı bir ortaklığa, 100 milyon liralık rant sağlanıyordu. Tarık Hoca’nın uyarısıyla Mimarlar Odası dava açmış, yargı da ranta “dur” demişti. * * * “Hoca”nın mücadeleciliğini bildiğimiz için, CHP Ankara İl Başkanlığı’na seçildiğinde sevinmiştik. İki hafta önce istifa edip sonra yeniden atanınca bir tatsızlık olduğunu anladım. Aradım. Buluştuk. “Bu işi daha fazla götüremeyeceğim” dedi: “Üstünü örtmek kendimi inkâr olur. Ya temizleyecekler ya da pimi çekeceğim.” * * * Sonra dosyayı anlattı: Çayyolu’ndaki prestijli bir arazide yapılan imar değişikliği ile 188 konutluk imar izni, 5 kata yakın artırılıp 892’ye çıkarılmıştı. Yine Yenimahalle’de, bu kez 300 milyon dolarlık bir rant söz konusuydu. “Eh yine patlatırsın skandalı” dedim. Patlatacaktı patlatmaya, ama bu sefer bir fark vardı: “Biz, AKP’li Büyükşehir Belediyesi’nin yolsuzluğunu sergilemeye hazırlanırken, CHP’li Yenimahalle Belediyesi, imar değişikliğini sessizce onaylayıp ranta ortak oldu” dedi. * * * Tabii yine Şehir Plancıları Odası dava hazırlığına girişmişti. “Biz dosyayı incelerken mayıs ayında bir işadamı, üst düzey bir partili aracılığıyla randevu istedi” dedi Tarık Hoca: “Tedirgin oldum. Çünkü gelen, Ankara’da müteahhitlik, arsa alım satım işleri yapan, siyasetle de uğraşan bir işadamıydı. Tuzak olabileceği korkusuyla görüşmeyi kayda aldırdım. İşadamı, Çayyolu’ndaki imar değişikliğine Şehir Plancıları Odası’nın açacağı davaya engel olmamı istedi. Karşılığında ‘Seçim çalışmalarında kullanırsınız’ diyerek maddi destek vaat etti. İşadamının çabası anlaşılır da, bizim siyasilerin aracılığını hazmetmek zor”. Olayı hemen Kılıçdaroğlu’na bildirmiş Şengül: Gönderen parti yöneticisinin adını da vererek “Ben bu tür davalar açtığım için CHP İl Başkanlığı’na seçildim” demiş: “Sizce desteği alıp bunu görmezden mi geleyim; yoksa mücadele mi edeyim?” Kılıçdaroğlu, “Siz doğru olanı yapın” deyip destek vermiş. * * * Biz görüştüğümüzde az da olsa umudu vardı. Sonuç alana kadar yazmamamı rica etti. “Ya rantı deşifre edeceğim ya da perdelemeyi...” dedi. “Partiler belediyeleri yönetir, belediyeler partileri değil” ilkesiyle CHP Yenimahalle ilçe yönetimini değiştirdi. Yenimahalle Belediyesi de onu devirmek için imza toplamaya başladı. Bunun üzerine Şengül “pimi çekti”; rantı ifşa edip istifasını verdi. Şimdi daha önce yaptığı gibi imar talanına karşı dava açılmasını sağlayacak. Dün Yenimahalle Belediyesi’nin yapacağı karşı açıklamanın Kılıçdaroğlu tarafından engellendiğini öğrendik. Özellikle belediyelerde rantların yarattığı eski alışkanlıklar kolay değişmiyor. Rant büyüdükçe koalisyon da büyüyor. “Deniz Feneri’nin yanında bu ne ki” diyebilirsiniz. Ama onunla mücadele edebilmek için CHP’nin kirli kokularda çok daha hassas olması, net tavır alması gerekiyor. NOT: Bu yazıyı yazdıktan sonra CHP sözcüsü, Şengül’ün iddialarını araştıracaklarını açıkladı. Sevindirici bir gelişme.",https://www.milliyet.com.tr/yazarlar/can-dundar/chp-den-bir-isyan-1430891
Can Dündar,Demirkırat bu gece başlıyor,12 Ağustos 2011,"Bir ay sonra Adnan Menderes ve iki bakanını, idamlarının 50. yıldönümünde anacağız. Eski bir yaranın kabuğu sıyrılacak; tarihin kirli bir sayfası kanayacak. Menderes’in siyasi mirasçıları ona sahip çıkarken, asanları suçlayacak. Bu utancı bize devredenlerin sesi soluğu çıkmayacak. Nasıl bu noktaya gelindiği hatırlanmayacak; sadece sonuç lanetlenecek. * * * İdamda doğanlar, 50 yaşına geldi, çoluk çocuğa karıştı. Bu faciadan ders alınması için, önceki kuşaktan öğrendiklerini, kendilerinden sonra gelenlere aktarmak zorundalar. Bizim 16 yaşında, siyasete ilgi duyan bir oğlumuz var. Darbeleri, Menderes’i duymuştu, ama dönemi bilmiyordu. Bu yaz, tatile yanımızda “Demirkırat” DVD setiyle çıktık. Her gün bir bölüm izleyerek 10 günde 50’li yılları hatmettik. “Demirkırat”, 20 yıl önce TRT’nin Mehmet Ali Birand’dan istediği belgesel serisiydi. O dönem 32. Gün’deydik. Hemen Bülent Çaplı’yla kolları sıvamıştık. Belgesel yolculuğumun ilk adımıydı o... İki yıl boyunca dönemi didik didik ettik. Arşive girdik. Her kesimden insanı dinledik. Bugün çoğu hayatta olmayan 60 tanıkla, günler süren söyleşiler kaydettik. İki “taraf”tan danışmanlarımız vardı. Metni ben yazdım. Müzikleri Fahir Atakoğlu besteledi. Çaplı’yla Brüksel’de montajladık. Birand, editoryal yönetimini üstlendi ve seslendirdi. Cesur bir yapımdı. Yassıada görüntüleri, idam fotoğrafları ilk kez bu belgeselde ekrana geldi. Seyirci dizi izler gibi izledi; yoğun talep üzerine tekrarlandı. Son bölümden sonra bir açık oturumda taraflar ilk kez buluştu. Her kesimden hem övgü hem eleştiri aldık. Kitabı çıktı (Doğan, 1991). Üzerine yüzlerce makale, 10’a yakın kitap yazıldı. Ve sanıyorum 27 Mayıs’ın anlaşılması, tartışılması, o dönemle hesaplaşılması için iyi bir zemin yarattı. * * * Geçen ay, ilk belgeselimi 20 yıl sonra oğlumla izlerken, defalarca DVD’yi durdurmamız gerekti. Uzun izahlarla kesilen, harika bir tarih yolculuğu yaptık. Ege iştahla soruyor, ben cevaplıyordum. Eksik kaldığımda, belgeselin danışmanı Altan Öymen’in “Bir Devir, Bir Çocuk” (Doğan, 2002) kitabına başvuruyorduk. Her bölümden sonra Ege hayretle bana dönüyor, “Nasıl olur? Bunlar aynı bugün yaşadıklarımız... Hiç mi bir şey değişmemiş bu ülkede” diye soruyordu. Belgeselle kitabı aynı anda bitirdik. Maziyle, kitapla bağı koparılan yeni neslin, görsel anlatımla sunulduğunda tarihe nasıl ilgi duyabileceğini bizzat gözledim. * * * Sonra Ege, “Keşke bunu bütün yaşıtlarım izleyebilse” dedi. Bu sözle, bir süreci tetikledi. Talebi Birand’a ilettim. O TRT ile görüştü. TRT de uygun görüp 50. yıl yaklaşırken “Demirkırat”ı yeniden gösterme kararı aldı. “Demirkırat”ın koşusu, bu gece 21.00’de TRT Haber’de başlıyor. Cuma-cumartesi geceleri yayınlanacak. Menderes mirasçılarına, askerlere, CHP’lilere, akademisyenlere, gazetecilere, dünde bugünün izlerini aramak isteyenlere, çocuklarıyla izlemelerini tavsiye ederim. Biz, Ege’yle siyasi tarih yolculuğumuza “12 Mart” (İmge, 1994) belgeseliyle devam ediyoruz. “Keşke artık liselerde ‘Darbeler tarihi’ dersi okutulsa” diye düşünerek...",https://www.milliyet.com.tr/yazarlar/can-dundar/demirkirat-bu-gece-basliyor-1426116
Can Dündar,Darbecileri ABD ihbar etmiş,22 Ağustos 2011,"Yok, yok, bizimkileri değil; Sovyetler’dekileri... 20 yıl önce bugünlerde Gorbaçov’un Sovyetler’in sonunu hazırladığını düşünenler, darbe yapmaya karar vermişti. BBC’nin o yıllardaki Moskova muhabiri Bridget Kendall, darbe girişiminin kilit aktörlerini konuşturmuş. Son derece öğretici bilgiler... Çünkü 19 Ağustos 1991 günü Rusya Federasyonu Başkanı Yeltsin’in tank üzerine çıkarak önlediğini sandığımız darbede Amerikan “erken uyarı sistemi”nin devreye girdiği ortaya çıkıyor. ABD’nin o dönem Moskova’daki Büyükelçisi Jack Matlock, darbe planını 1991’in Haziran’ında öğreniyor. Hemen Kremlin’e gidip Gorbaçov’u uyarıyor: “Size karşı bir darbe hazırlanıyor. Her an uygulanabilir” diyor. Gorbaçov başta ciddiye almıyor, gülüyor. Ama daha sonra yayımlanan kitaplardan öğreniyoruz ki, KGB Başkanı’nın Rus Savunma Bakanı ile yaptığı konuşmayı Amerikan gizli servisi dinliyor, ABD Başkanı Bush, bu görüşmeyi, Rusya Federasyonu Başkanı Yeltsin’e bildiriyor. Erken uyarı sonuç veriyor. Ve darbe önleniyor. * * * Bugün Libya haberlerini 20 yıllık bu anıların ışığında okuyunca -şu anda bu kez isyancılardan yana- nasıl bir istihbarat akışı olduğunu hayal edebiliyorsunuz. Washington’un darbeleri, isyanları ne zaman ihbar, ne zaman teşvik ettiğini düşünüyorsunuz. Mesela 12 Eylül’de askerlerin darbe hazırlığından haberdar değiller miydi? Niye 20 yıl önce Gorbaçov’a yaptıkları “kıyak”ı 30 yıl önce Demirel’den esirgediler? Neyse ki 1993 girişimi her nasılsa deşifre oldu da yeni bir faciadan kurtulduk. * * * Neyse, bunları bırakalım da -hayli şişmanlamış görünen- Gorbaçov’un, dönemin İngiliz Başbakan’ı John Major’a anlattığı bir fıkrayla bitirelim: “Sovyetler devrilmeden önceki dönemde Moskova’da gıda kısıtlaması varmış. Uzun süre ekmek kuyruğunda bekleyenlerden biri yanındakine dönüp, ‘-Ben bu işten bıktım komşu’ demiş; ‘Hepsi Gorbaçov’un yüzünden... Karar verdim, öldüreceğim bu adamı...‘ İki gün sonra tekrar kuyrukta karşılaşmışlar. Komşusu ‘Ne oldu Gorbaçov işi‘ diye sorunca bizimki boyun bükmüş: ‘Yapamadım. Gorbaçov’u öldürme sırası çok uzundu.’” Şükür ki artık sadece iş bağlama kuyruğu var Moskova’da... Yarın Libya’da olacağı gibi...   Yine sinema   Geçen haftaki “Sinemada tekelleşme” yazıma açıklamalar gelmeye devam ediyor. Mars ve AFM gruplarının birleşmesiyle her 4 salondan 1’inin bu grubun olacağını, AVM’lerde bu yoğunlaşmanın yüzde 71’e ulaşacağını yazmıştım. Birleşen gruplardan açıklama geldi: “AVM’lerdeki 950 salonda Mars-AFM ortaklığının payı yüzde 45’tir” diyorlar. Bu veriyi düzeltiyorum. Özen Film’in sahibi Mehmet Soyarslan, “Asıl yüzde 60-70’lik hâkimiyet, 100 kopya altında vizyona giren yabancı filmlerde ortaya çıkıyor” diyor. Büyülü Fener’in işletmecisi İrfan Demirkol örnekliyor: “Yeni vizyona giren filmlerden: * Patrondan Kurtulma Sanatı’nın 57 kopyasından 38’i (yüzde 67), * Suikast’ın 25 kopyasının 15’i (yüzde 60), * Her Yerde Aşk Var’ın 25 kopyasının 17’si (yüzde 68), * Vampir Cehennemi’nin 7 kopyasının 6’sı (yüzde 86) hâkim grupta... Mars+AFM tercihini yapıyor, kopya kalırsa diğer sinemalar filmi gösterebiliyor. Bu durumda az kopyalı filmlerin salon bulamaması, kopya bulamayan sinemaların da kapanması kaçınılmaz.”",https://www.milliyet.com.tr/yazarlar/can-dundar/darbecileri-abd-ihbar-etmis-1430121
Can Dündar,Ne değişti?,17 Ağustos 2011,"Hakkâri’deki saldırı sabırları taşırdı; devlet, yeniden savaş boyaları sürünmeye başladı. Halbuki daha bir ay önce çözümden söz ediliyordu. Ne oldu? Son 1 ayda yaşananları alt alta yazalım: PKK seçim öncesi durdu, vurmadı. Öcalan, 6 Temmuz’da BDP’lilerin hükümetle mutabakat sağlayıp Meclis’te yemin etmelerini istedi. 8 Temmuz’da Başbakan, “Açılım devam edecek” dedi. Öcalan’la görüşen heyetle mesafe kat etilmiş gibiydi. * * * Sonra aniden hava değişti. 14 Temmuz’da PKK Silvan’da 13 askeri katletti. 16 Temmuz’da İran, başta Kandil olmak üzere PJAK hedeflerine operasyona başladı. O günden sonra PKK, saldırılarını yoğunlaştırdı. 18 Temmuz’da Öcalan, “PKK’ya benim dışımda kimse silah bıraktıramaz” dedi ve Başbakan’a mesaj gönderdi: “Önüm açılırsa bir haftada hallederiz. Yoksa çatışmalar yarın Silvan’dakinin 10 katı olur”. 27 Temmuz görüşmesinde ise adeta “istifasını verdi”: “Devlet de Kandil de beni taşeron olarak kullanıyor. Bugün buna son veriyorum. Benim yapacaklarım bitti”. * * * Bu görüşme son oldu. İmralı’ya gidişi/gidemeyişi ile savaşa mı, barışa mı yakın olduğumuzu ele veren Tuzla Kosteri yine bozuluverdi. Öcalan’ın avukatlarıyla görüşü 3 hafta engellendi. Ardından da 4 avukatına 1 yıl görüş yasağı geldi. Böylece kontrollü izin verilen İmralı-Kandil mesajlaşması kesildi. Devlet, psikolojik üstünlüğü ele almış görünen Öcalan’a yeniden “Patron benim” dedi. Ama misilleme çabuk geldi. Dünkü Çukurca saldırısıyla, Silvan’dan beri verilen şehit sayısı 43’e yükseldi. Erdoğan, “Sabrımız taştı. Ramazandan sonra çok farklı olacak” diyerek yeni sertlik politikasının işaretini verdi. * * * Peki o bir hafta içinde ne değişti de, Öcalan ve Erdoğan’ın ılımlı mesajları birden yerini savaş söylemine bıraktı? Niye PKK, devleti tahrik edercesine saldırıyor? Değişen şey, bölgedeki konjonktür mü? Suriye, kendisini sıkıştıran Türkiye’den intikam mı alıyor? Karayılan’ın dediği gibi “ABD, Türkiye, İran bir arada” operasyon mu yapıyor? Yoksa PKK, saldırdıkça Öcalan’ın elinin güçlendiğini mi düşünüyor? Veya artık Öcalan’dan bağımsız mı hareket ediyor? Her niyeyse sonunda örgüt kendi tabanını sağlamlaştırırken, Ankara’yı kışkırtıyor. Açılımı gömerken BDP’yi denklemin dışına itiyor. Askeri çatışmaya çekiyor. * * * Bu durumda açılımın musluğu da PKK’nın eline geçmiş oluyor. O isterse akıyor; istemezse tıkanıyor. “Şiddete misliyle karşılık” gündemde; ama bu denenmiş ve başarısızlığı hüsranla tescillenmiş bir yöntem... Oysa açılım, denenmemiş olandı. Türkiye’yi demokratikleştirmek, anayasal haklarla bölge halkını kazanmak, dağdan ovaya yol açmak, zorlu ama doğru politikaydı. Bunu savunanlar, yıllarca sertlik yanlılarının hedefi oldu. Önceki gün Akit’teki bir yazı, hükümete akıl veriyordu: “Kandil’i vurun, ‘Açılım’ diyeni susturun.” Yazıya, susturulacak yazarların listesi de eklenmişti. Düne kadar bunu söyleyene “Ergenekoncu” denmiyor muydu? Şimdi hangi rüzgâr döndü de bu ittifak doğdu? Savaşın borusu ötüyor yeniden... Tarihten biliyoruz ki, bu kafa terörü bitiremez; ama terör, bu kafayı (da) bitirebilir.",https://www.milliyet.com.tr/yazarlar/can-dundar/ne-degisti-1428222
Can Dündar,Bu kızlar yalan mı söylüyor?,04 Ağustos 2011,"Wikileaks belgelerinden sonra her şeye çok daha kuşkucu bakar oldum. Misal: İstanbul Modern’de çok güzel bir sergi açıldı. National Geographic dergisinin ustalarından Steve McCurry’nin, üretilen son Kodachrome filmiyle çektiği fotoğraflar... Fikir nefis... Sergi harika... Fotoğraflar müthiş... McCurry ismini dünya, 1985’te National Geographic’in kapağında basılan “Afgan Kız” fotoğrafıyla tanımıştı. Tarihin en bilinen fotoğraflarından biri sayılan o kare, “modeline” değilse de çekene büyük ün kazandırmıştı. Peki böyle bir sergi, niye kuşku uyandırıyor zihnimde? * * *",https://www.milliyet.com.tr/yazarlar/can-dundar/bu-kizlar-yalan-mi-soyluyor-1422295
Can Dündar,Org. Özel’in bildiği...,01 Ağustos 2011,"Harp Akademisi’nden bir sınıf arkadaşı, yeni Genelkurmay Başkanı Org. Necdet Özel’i şöyle tanımlıyor: “Çalışkan, yurdunu seven, akıllı, dürüst bir kişidir. Bir önderin sahip olması gereken bütün vasıflara sahiptir. Üç yüz kişilik Bulgar taburunun üç bin kişilik Türk tümenini Çatalca’ya kadar kovalamasının ardındaki nedenleri bilir.” İlginç bir ayrıntı değil mi? * * * Ben de tam Mareşal Fevzi Çakmak’ın “Batı Rumeli’yi Nasıl Kaybettik” (Türkiye İş Bankası, Kültür Yayınları, Mayıs, 2011) kitabını okuyordum bu ara... ATASE’de önemli araştırmalara imza atan emekli Albay Ahmet Tetik, 700 sayfalık bu dev kitabı, Mareşal’in 1925’te, Genelkurmay Başkanı olarak Harp Akademileri’nde verdiği konferansın notlarından derlemiş. Okudukça, Balkan Harbi’nde Osmanlı’nın beş asırlık ata toprağını nasıl terk ettiğini ibretle öğreniyorsunuz. “Peki ne oldu da üç bin kişilik Türk ordusu, üç yüz Bulgar karşısında dayanamadı?” İşte Mareşal’in cevabı: “İsyanı bastırmak için Arnavutluk’a gelen disiplinli tümen, iç siyasetle uğraşan birkaç subayın kışkırtmasıyla çürüdü; inancı bozuldu. Askerler subaylarını, subaylar komutanlarını tanımamaya başladı. Sonunda o düzenli birlik rezil oldu, itibarını kaybetti, bozguna uğradı.” * * * Mustafa Kemal, “Balkan Harbi’nde ordunun yüzüne sürülen namus lekeleri”ni silmenin yolunu, ona siyaseti yasaklamakta bulmuştu. Politikaya meraklı paşalara da “Üniformanızı çıkarın gelin” demişti. Akademide bu dersleri alarak yetişen kadroların, omuzu yıldızlanınca ille siyasete müdahil olmasını, ülkeyi kışladan yönetmeye kalkışmasını nasıl açıklamalı? Bugün komuta kademesindeki dağılmışlık havası ve itibar kaybı, yüz yıl öncekine benzer nedenlere dayanmıyor mu? * * * İlginçtir; dün, askerin belki de ilk kez tam siyasi otorite altına alındığı YAŞ toplantısının yapıldığı salon, “Çakmak Salonu” adını taşıyordu. Salonda “Bizi Halâskârlık illeti bu hale getirdi” diyen Mareşal’in ruhu dolaşıyordu. Şurası kesin: Siyaset üzerindeki askeri vesayetin kalkması, demokrasinin zaferidir. Sıkıntı, bunun yerini başka bir vesayetin alıyor olması... Askeri, 28 Şubat’ta yargıyı, bürokrasiyi, üniversiteyi hazırola diktiği için suçluyorduk. Bugün aynısını hükümet yapıyor. Asker, Jandarma’da denetim dışı birimler kuruyordu. Hükümet aynısını poliste yapıyor. Asker, medyada tasfiye listeleri hazırlıyordu. Bugün medya, durumdan vazife çıkarıp tasfiye yapıyor. Asker, muhaliflerini izliyor, telefonlarını dinliyor, sabahın köründe evlerini basıp, uygunsuz görüntülerini televizyona servis ediyor, yıllarca yargılamadan hapiste tutuyordu. Bugün aynıları, hükümet muhaliflerinin başına geliyor. Bizden de “Yaşasın! Süngü gitti, cop geldi” diye sevinmemiz bekleniyor. * * * Başa dönersek: Askerin siyaset hırsıyla disiplinini kaybetmesinin, cephede bozguna yol açtığını bilen bir Genelkurmay Başkanı iyidir. Silahlı Kuvvetler’in siyasi otorite altına alınması, demokrasinin gereğidir. Ama “Asker siyasileşmesin” derken siyaset askerileşirse bunda da ciddi tehlike vardır.",https://www.milliyet.com.tr/yazarlar/can-dundar/org-ozel-in-bildigi-1421481
Can Dündar,Avrupalılar Türkleşiyor,06 Ağustos 2011,"Türk Tarihi Tetkik Cemiyeti Genel Kâtibi Reşit Galip, 1932’de Birinci Türk Tarih Kongresi’ne sunduğu “Türk Irk ve Medeniyet Tarihine Umumi Bir Bakış” başlıklı bildiride aynen şöyle diyordu: “Irkımızın siması, boyu, güzelliği meselesi Avrupalıları çok meşgul etmiştir. Onlara meseleyi astarından inceledikleri ve bu astarın yüzü çevrilince bizim tipimizin Avrupalılaşmadığı, fakat Avrupalıların, Türklerin daimi akınları ve çok sık temasları neticesinde Türkleşerek bugünkü tipi aldıkları söylenebilir.” * * * Bu iddialı tarih tezi, o dönem Batılı bilim çevrelerinde pek rağbet görmemişti. Ama 80 sene sonra bugün -tarihsel olarak değilse de güncel olarak- tescillendi. Astarın yüzü çevrilince görünen o ki, bizim tipimiz Avrupalılaşmadı ama, “Türklerin daimi akınları ve çok sık temasları neticesinde” Avrupalıların tipi Türkleşti. Bunun son örneğini Alman uyruklu Türk vatandaşı Andrea Groch verdi. 49 yaşındaki Andrea, Türkiye aşkıyla Antalya’ya yerleşmiş, Türk vatandaşlığına geçmiş, “Sema Nur” ismini seçmişti. Bu ülkeyi ve liderini, koluna Atatürk dövmesi yaptıracak kadar sevmişti. Sonra bir Türke gönül verdi. Onu evine aldı. “Daimi akınlar ve çok sıkı temaslar neticesinde” günlerce tekme tokat dayak yiyerek sonunda karakolluk oldu. Adliyede artık dayak yemiş kadınların parsellediği köşede, morarmış gözünde “Türk dövmesi” olduğu halde, “Türk medeniyet tarihi”ni bitiren esprisini yaptı ve dedi ki: “Asıl şimdi gerçek Türk oldum.” * * * Andrea, erkeğinden dayak yemekle bizden biri olduğunu sanıyorsa yanılıyor. Staj bitmedi halbuki... Belki de yeni başlıyor. Türklük sınavında bundan öte kurlar var: Şimdi hakkında yakalama kararı bulunan kaçak sevgili yalandan aranacak, bu arada o sık sık şikâyetçi kadını arayıp tehditler savuracak, muhtemelen eve gelip başına bela olacak. Andrea koruma isteyecek, yüz bulamayacak; karakolun, komşuların, hısım akrabanın, “Barışın, evlenin” tavsiyelerine muhatap olacak. “Öleceğime evleneyim bari” derse “akınlar” ve “temaslar” hepten sıklaşacağından, Andrea’nın tipi de yassı burun, şişmiş göz, yolunmuş saç ilavesiyle iyice “Türk kadın tipi”ne benzeyecek. * * * Andrea, başka biriyle flörte kalkışırsa başına neler gelebileceğini ise dünkü Milliyet’in birinci sayfasındaki haberden öğrenmiş olmalı... Almanya’da yaşayan Mehmet Yıldırım, 4 ay evli kaldığı eski karısı yeniden evlenince, Berlin’de eşinin arabasına kurşun yağdırdı; eski kaynanası ile baldızını öldürdü. Almanya’da son 15 yılda, çoğu Türklerden 150’ye yakın “namus cinayeti” işlendiği söyleniyor. Bu örneklere bakarak diyebiliriz ki; 1932’de dünyaya ilan edilen “Türk tarih tezi” nihayet gerçek oluyor: Avrupalılar, Türkleşiyor. Not: Bilvesile hatırlatalım: Şiddete uğrayan kadınlar için Ankara Barosu’nun “Alo Gelincik Hattı” var. Mağdurlar (444 43 06) no’lu telefonu, 7 gün 24 saat arayıp hukuki ve psikolojik destek alabilirler.",https://www.milliyet.com.tr/yazarlar/can-dundar/avrupalilar-turklesiyor-1423534
Can Dündar,Bu da kara propaganda,10 Ağustos 2011,"İnternet Andıcı iddianamesi hazır. Davada 22 sanık var; 7’si general... 1 numaralı sanık, dönemin Genelkurmay 2. Başkanı Org. Hasan Iğsız dün tutuklandı. Suçlama şu: Ergenekon, orduya sızmış, askerin imkânlarıyla 42 internet sitesi kurmuş. Bu sitelerde hükümet aleyhine “kara propaganda” yapılmış, AKP’yi zora düşürecek haberler verilmiş, Başbakan’ın, Cumhurbaşkanı’nın Musevi kökenli olduğuna dair kitaplar tavsiye edilmiş. Bu iddialar, sonra basına yansıtılmış, ardından da AKP kapatma davasında kullanılmış. * * * “Kara propaganda”, en çok Nazilerin kullandığı psikolojik savaş taktiklerinden biridir. Çarpıtılmış bilgiler vererek “düşman”a karşı nefret yaratır. Andıç iddianamesinde, Genelkurmay bünyesinde böyle bir çalışma yapıldığına dair itiraflar var. Özellikle AKP kapatma davası sürecinde, internetin nasıl desteksiz iddialara boğulduğu, bunların nasıl basında kullanıldığı, “Musevilik” temalı, antisemitist içerikli, ırkçı kitapların nasıl pompalandığı hafızalardadır. Genelkurmay, hükümet aleyhine bir dezenformasyon kampanyası açtıysa yargı önünde bunun hesabını verecektir. Siyasi hesabı ise, artık andıçların tam ters teptiğini acı bir şekilde öğrenerek ve nicedir sahip oldukları imtiyazı yitirerek verdiler. * * * Şimdi madalyonun ters yüzüne bakalım: Suçlanan komutanlara yönelik kampanya nasıl yürütüldü: Aynen şu anda yargılama konusu olan kara propaganda taktikleriyle... Önce bazı internet siteleri saldırıya geçti. Kimi komutanların özel hayatı izlendi, soy kütükleri, aile bağları didiklendi, telefonları dinlendi, çocuklarının mahrem fotoğrafları, yazışmaları teşhir edildi. Bu kampanya iktidar yanlısı basında desteklendi. “Generallerin Yahudi Damatları” manşete çekildi. Yahudi damat almakla suçlananların başında kim geliyordu, hatırlıyor musunuz? Dün tutuklanan 1 no’lu Andıç sanığı, Org. Hasan Iğsız... Iğsız ailesi o dönem İspanyol faşizmi üzerine akademik çalışmalar yapan damatlarının Yahudi olmadığını açıklamayı bile aşağılayıcı bulup susmuştu. Manşetteki ikinci “Yahudi damat suçlusu”, Org. Çetin Doğan’dı. Halen o da içerde... Haberde “Deniz Kuvvetleri Plan Prensipler Başkanı Tümamiral Cem Gürdeniz’in damadı da Yahudi” deniliyordu. Gürdeniz de içerde... Sitede oğlunun özel görüntüleri basılan Koramiral Mehmet Otuzbiroğlu da bugün “Andıç Davası”nın sanıklarından... “Cadı avı” gibi değil mi? * * * Şimdi sormaz mısınız? Askerler “irtica ile mücadele” adına, kamuoyunu darbeye hazırlamak için çarpıtılmış bilgilerle kara propaganda yaptı ise... Bu ne? Bu da “askeri bertaraf etme” adına iktidarı devralmak için ırkçı iddialarla yapılan bir kara propaganda çalışması değil mi? Başbakan ve eşi için “Soyları Musevi” diye kitap yazmak ırkçılıktır. Peki komutanlar için “Damatları Yahudi” diye haber yazmak antisemitizm değil mi? İlkini yazanlar içerdeyken ikinciyi yazanlar niye gözde? Onların kara propagandası öbürlerininkini yendi diye mi?",https://www.milliyet.com.tr/yazarlar/can-dundar/bu-da-kara-propaganda-1425137
Can Dündar,Cebeci’nin Panpişleri,13 Temmuz 2011,"Hilal Cebeci bir süredir, tek başına sürdürdüğü başarılı reklam kampanyasıyla twitter’ı sallıyor. Banu Alkan kıvamındaki bu genç kadının ne iş yaptığı pek bilinmese de nasıl yattığı artık herkesçe biliniyor. Çünkü Cebeci, yatmadan önce sanal takipçileri için erotik yatak odası pozları veriyor. Twitter’a girdiği ilk sutyenli fotoyla “en çok izlenenler” listesinin başına yerleşince Cebeci, takipçileri, nam-ı diğer “panpişleri” için her gece yeni sürprizler hazırlamaya başladı. Bir gece “Bugün yeşil giydim Panpişlerim” dedi. Ertesi gece yarı çıplak yatağa serildi.",https://www.milliyet.com.tr/yazarlar/can-dundar/cebeci-nin-panpisleri-1413973
Can Dündar,Arın’ın yarını,08 Ağustos 2011,"Arkadaşımız Nebil Özgentürk ile sevgili eşi Nehir’in bebekleri oldu pazar günü... Koşturarak gidip gördük: Fındık kadar ağzı memede... Gözleri yumuk; avuçları da... Eflatuni ayağı, mürekkep balığı yavrusunu andırıyor ve çocuk özlemi çekenlerde koklayıp ısırma iştahı uyandırıyor. Aylar öncesinden bebeğe isim ısmarlamışlardı. Sevdiğim erkek isimlerinden hazırladığım kitapçığın kapağını açtım; hastane odasında aday isimleri A’dan Z’ye doğru birer birer saydım: Alaz... Arın... Destan... Güz... Meftun... Nâr... Rüzgâr... 25 isimlik “sunum” bitince karı-koca birbirlerine bakıp aynı adı fısıldadılar bebeciğin kulağına: “Arın.” * * * Arın bebeği, krize, şiddete, nefrete bulanmış manşetler karşıladı dün... Ona bakarken, benim şimdiki yaşıma geldiğinde nelerle karşılaşacağını hayal etmeye çalıştım. Gazetede bir haber var: “E-posta tarih oluyor” diyor. Daha mektubun yası bitmeden, elektronik postaya da veda ediyoruz demek... Arın bebek, “E-posta diye bir şey varmış eskiden” diye anlatacak ilerde torununa; “Büyük dedenler, ninenler oradan yazışırmış.” Belki de soracak ufaklık: “Yazı ne ki dede?” * * * “İngiliz fütürolog Richard Watson, hayatımızda 50 yıl içinde yok olacak şeyleri sıraladı” diyor Milliyet’in internet sayfasındaki haber... “Zamanın yelinden neler kurtulabilecek? Yerine ne gelecek” diye merakla okunan, sürprizli bir istikbalcilik oyunu gibi sayfalar... Eşya tamiri, tüplü TV, faks, mendil gitti bile... “2014’te kaybolmak kaybolacak” diyor Watson... Birkaç yıl sonra isteseniz de izinizi kaybettiremeyeceksiniz yani... Ardından cep telefonu ve DVD’ye geliyor veda sırası... 10 yıla kadar postanenin, kütüphanenin, kasabın, telif hakkının miadını doldurması bekleniyor. 20 yıl içinde bedava otoyollar, AM radyolar, hafta sonu tatilleri, ciltte kırışıklıklar, sendikalar, anahtarlar, öğle yemekleri mazide kalacakmış. Bir de mahremiyet tabii -ki kısmen yok oldu bile... Paradan ve petrolden kurtulmak için 20 seneden fazlası gerekiyor. Çeyrek asır sonra orta sınıfın ve ulusal para birimlerinin tamamen ortadan kalkacağı tahmin ediliyor. Gece uykusunun da... Buzulların da... Sağırlığın da... Google, kravat, körlük, oturma odası ve gazete, 30-40 yıl daha yaşayacak gibi görünüyor. Arın, muhtemelen gazeteyi de annesinden dinlediği bir masal gibi anlatacak çocuğuna: “Dedenler, kâğıttan okurmuş haberleri... Elleri mürekkeplenirmiş okurken...” Mürekkep kalacak mı ki yArın’a? * * * Gelecekbilimcilere göre Arın ben yaşa geldiğinde ulus devletler tarihten silinmiş, çirkinliğe ve ağrıya çare bulunmuş olacak. Ölüme? Belki... Ama o zamana kadar önce 1. Dünya Savaşı’nın son gazileri çekilecek yeryüzünden, sonra 2. Dünya Savaşı’nınkiler... Arın ben yaşa geldiğinde, bizler de çoktan çekip gitmiş olacağız. Arın belki eski bir kazayı hatırlar gibi, üzülerek okuyacak bugünün manşetlerini... Acıyacak, kendinden öncekilerin içinde umarsızca debelenip durduğu şiddete, krize, nefrete... Umarım o zamana, insanlık bunları aşmış olacak. Ve o, 50 yıl sonra çok gülecek bu yazıya... Yazı kalırsa tabii...",https://www.milliyet.com.tr/yazarlar/can-dundar/arin-in-yarini-1424333
Can Dündar,Geniş aile,30 Temmuz 2011,"Eskiden en sevdiğim saat dilimiydi cuma akşamı... Mesainin bittiği, tatilin başladığı anlar... Bir süredir cuma 17.30 oldu mu paniğim atağa kalkıyor. Çünkü borsa o saatte kapanıyor ve darbe yapan da, nutuk atan da “Aman cebimize halel gelmesin” diye harekete geçmek için para tanrısının uykuya çekilmesini bekliyor. * * * 12 Mart 1971 bir cumaydı. 12 Eylül 1980 de öyle... 29 Temmuz 2011’de komutanların istifası da yine bir cuma günü, borsa kapandıktan sonra yaşandı. Bu sayede -çok şükür- paralar zarar görmedi. Üstelik olay, diğer “yıldızlı Cuma”lardan hayli farklı gelişti. Komutanların istifa resti, çabuk görüldü ve hızla bertaraf edildi. Hep kılıçla çözülen düğüm, bu kez makasla kesildi. * * * Maalesef ne muhaliflerin “Komutanlar tarih yazdı” sevincine ortak olabiliyorum, ne de iktidar yanlılarının “büyük demokrasi bayramı” şenliklerine katılabiliyorum. Tarih bilenler biliyor: Asırlık bir iktidar savaşı bu... Son cenkte asker, “Zulme sessiz kalıyorlar” yakınmasına karşı cesur bir çıkış yaptığı halde, süngü düşürerek meydanı terk etmiş ve hükümetin işini kolaylaştırmış gibi görünüyorsa, bunun nedenini iyi düşünmesi lazım. * * * Müstafi Genelkurmay Başkanı veda mesajında haklı olarak uzun tutukluluk sürelerinden yakınıyor. Oysa iyi hatırlıyoruz ki “Erken salıvermeler, terörle mücadeleyi zorlaştırıyor” diye örgütlü suçlarda tutukluluğun uzatılması için bastıran, hep güvenlik güçleriydi. Bu talep yüzünden tutukluluk süresi 10 yıla kadar çıkarıldı. Türkiye, koca bir tutuklular hapishanesi olarak AİHM’nde mahkûm edildi. Sonra güçler dengesi değişti. Darbe girişimi de terör gibi “devlete karşı suç” sayıldı. 200 rütbeli asker darbecilikten tutuklanınca Genelkurmay, “Bu süreler de amma uzunmuş” diye yakınmaya başladı. Kulak tıkama sırası Hükümet’e geldi. * * * Yüksek Askeri Şûra’da da aynı “kendi kurduğu tuzağa düşme” durumu var. 12 Mart darbesinden sonra YAŞ kararları askerin isteğiyle yargı denetimi dışında tutuldu. “Ordudan mürtecileri temizleyeceğiz” diye yıllarca kapıya, “Buradan içeri hukuk giremez” tabelası asıldı. Ne oldu? Şimdi terfi beklerken tutuklanan ve suçları sabit olmadığı halde emekli edilen askerlere de hukuk lazım oldu. Genelkurmay Başkanı, “Girişimlerim dikkate alınmadı. Personelimin hak ve hukukunu koruyamadım” diyor. Hukuk, şahsi ricayla değil, adil yasayla korunur oysa... * * * Şimdi, “Terörle mücadeleyi tamamen hukuk kuralları içinde yürütmekle”, “hukuk dışı hiçbir faaliyete izin vermemekle” övünen bir Komutan orduyu devralıyor. Hükümet, istifaları yorumlarken ısrarla hukuk vurgusu yapıyor. Sanık askerlerin aileleri uzun tutukluluk sürelerine, usulsüz dinlemelere, yargısız infazlara karşı, tutuklu gazetecilerin, siyasetçilerin, akademisyenlerin yakınlarıyla birlikte yürüyor. Futbol kulüplerinin yöneticileri, taraftarları bile bugüne dek hiç ilgilenmedikleri “soruşturmanın gizliliği”, “adil yargılanma” gibi haklar için ayaklanıyorlar. Giderek hukuk peşinde, geniş bir aile oluyoruz. Bu uyanış sonunda hukuk, borsa kadar özen gösterilen bir değer olabilirse hepimiz birden kazanırız. Ve cuma akşamları, rahat yatarız.",https://www.milliyet.com.tr/yazarlar/can-dundar/genis-aile-1420748
Can Dündar,Sokağı özgür bırak!,05 Ağustos 2011,"Tayyip Erdoğan, sıkıyönetim döneminde arkadaşlarıyla korsan yürüyüş yaparken yakalanıp gözaltına alındığında 25 yaşındaydı. Delikanlılık çağının isyan duygusunu bilen, bürokrasiden değil, sokaktan gelen bir siyasetçiden ne beklersiniz? İktidara geldiğinde gençlere daha anlayışla yaklaşmasını, sokağı özgür bırakmasını değil mi? Tersine... Siyaset, “Güç bende artık” mantığıyla işliyor. * * * Hatırlayacaksınız; seçim öncesi Başbakan’ın Hopa gezisindeki protestolar, Metin öğretmenin ölümüyle sonuçlanmıştı. Ölen öğretmenin akrabası olan Ruşen Çakır, NTV’de bu konuyu sorduğunda Başbakan, bir rahmet dileğini bile esirgemiş, elinde bantlar, fotoğraflar olduğunu belirtip “Hak etti” demeye getirmişti. Hopa muhalefetinin yarattığı tepki, orada anlaşılmıştı. Metin öğretmenin ölümünü protesto eylemlerinde 100’e yakın gösterici gözaltına alındı. 35’i “terör örgütüne katkı” suçlamasıyla tutuklandı. İçlerinden 10’u, Öğrenci Kolektifleri’nden üniversitelilerdi. * * * Ozan, 21 yaşında... Mülkiye’de okuyor. Yazları Mamak’ta yoksul öğrencilere bedava ders veriyor. ODTÜ Metalürji’den Çağdaş da “Okumuş insan, halkın yanındadır” diye gecekondularda ücretsiz ders verenlerden... O da tutuklu... Bir “örgüt” içinde oldukları belli(!) Dikmen’de yıkıma direnen mahalleliye amfi tiyatro yapımında çalışmış ikisi de... Mülkiye’de Kuzu’ya yumurta eyleminde de beraberlermiş. İntikam kokusu geldi mi burnunuza?.. Hazır tutuklanmışken Öğrenci Kolektifleri’nin diğer eylemleri de üzerlerine yıkılır şimdi: Ulaşıma zam yapıldığında otobüslere kart basmadan binenleri kışkırtmış olabilirler mesela... Belki, “YÖK varsa biz yokuz” diye kendini zincire vuranlar, “Paralı eğitime hayır” diye yürüyenler de onlardır. Muhtemelen Erdoğan’ın rektörlerle yaptığı toplantıya ya da Karadeniz’de doğayı tahrip edecek santrallere karşı çıkarken yakalanıp coplanmışlardır. Ozan’ı, Çağdaş’ı ve diğer muhalifleri içerde tutacak yafta hazır zaten: “Örgüt üyeliği...” * * * 20’li yaşların başında bu gençler... Başbakan’ın izinsiz yürüyüş yaparken gözaltına alındığı çağdan birkaç yaş küçükler... Hep yakındığımız, günümüz gençlerinin duyarsızlık perdesini yırtıp sokağa çıkmış, doğayı, insanı sahiplenmişler. Şimdi Başbakan, bir dönem kendisinin yürüdüğü sokakları gençlere kapatmaya, yürüyenleri cezalandırmaya çalışıyor. Oysa siyasetin bilinen kuralıdır: Ülkede yasal hak arama ve itiraz kanallarını, derneği, meclisi, üniversiteyi, sendikayı, yargıyı, medyayı kapatırsan tepki sokağa akar. Sokak da tıkanırsa çıngar çıkar. * * * Öğrenci Kolektifleri, bugün arkadaşlarının tutukluluğunun 50. günü nedeniyle Galatasaray Lisesi önünde, “Sokağı Özgür Bırak” adıyla dayanışma eylemi düzenliyor. Geçen hafta orada, Asmalımescit’in, Cihangir’in sokaktan “içeri alınan” masaları için özgürlük yürüyüşü vardı. Aslında masaların da insanların da tutukluluk nedeni aynı... Serbest kalma çaresi de... Hayatı ve özgürlükleri savunmak, sindirmelere, haksızlıklara karşı çıkmak, karşı çıkanlara da sahip çıkmak gerekiyor.",https://www.milliyet.com.tr/yazarlar/can-dundar/sokagi-ozgur-birak-1423178
Can Dündar,Taksici terörü,04 Temmuz 2011,"Hüseyin Çözen, Profesyonel Haber Kameramanları Derneği’nin Başkanı... Kanal D’de kameraman olarak çalışan bir arkadaşımız... Babası yönetmen Musa Çözen abimiz, mesleğin duayenlerindendir. Hüseyin geçenlerde trafiğin yoğun olduğu akşam saatlerinde, Ankara Söğütözü’ndeki Ulusoy durağına İstanbul’dan gelen annesini karşılamaya gitmiş. Annesinin valizini bagaja yerleştirirken, Bayındır Hastanesi’nin durağından bir taksici, trafiği engellediği için Hüseyin’e küfretmiş. Tartışmışlar. Taksici Hüseyin’e tekme tokat girişmiş. Tabii durakta bekleyen taksiciler de koşup kavgaya dalmışlar. Hüseyin can havliyle arabaya atlayıp annesiyle oradan uzaklaşmış. Ama 50 metre ilerde iki taksici kendisini durdurmuş. Hüseyin, özür dileyeceklerini sanıp arabasının camını açınca ikinci kez saldırıya uğramış. Annesinin yanında yumruklanmış. Taksiciler, arabasının fotoğrafını da çekip ölümle tehdit etmişler. Ankara Şoförler Esnaf Odası olayı kınadı ve dayakçı şoföre 15 gün uzaklaştırma verdiklerini açıkladı. * * * Bir ay önce de Şişli’nin en işlek caddesinde, yine bir taksi şoförünün, trafikte tartıştığı kadın sürücüyü feci şekilde dövmesinin görüntüleri yansımıştı ekrana... (http://www.ntvmsnbc.com/id/25213508/) Geçenlerde Kurtlar Vadisi dizisinin senaristi Bahadır Özdener de benzer bir saldırıya uğramış. Bir arkadaşıyla Beşiktaş İskelesi önünden çevirdikleri taksiye Nişantaşı’na gitmek istediklerini söylemişler. Taksici “Nişantaşı’na gitmem” demiş. Özdener de tepki olarak kapıyı sert kapatmış. Taksici elinde gözyaşartıcı spreyle fırlamış koltuktan... Yine gören taksiciler koşmuş. Özdener, arkadaşıyla bir minibüse atlayıp kurtulmaya çalışmış. Ancak 8-10 kişilik grup takipteymiş. Özdener’in arkadaşı minibüsten indirilmiş, yere devrilmiş, yumruklanıp tekmelenmiş. Haberde, saldırıya uğrayanların adı vardı, ama dayakçı taksicinin adı baş harfleriyle yazılmıştı. Neyse ki saldırgan hakları konusunda hassasız! * * * Taksicilerin sık sık, üstelik ölümcül saldırılarla karşılaştığını biliyoruz. Gün boyu şehir trafiğinde direksiyon sallamanın ve her an “Şimdi kim arka koltuktan boğazımı sıkıp rızkımı çalacak” tedirginliğiyle yaşamanın zorluğu da malum... Ama bunun acısını yolcudan çıkarmak, yetkililerin vurdumduymazlığına güvenip şehir eşkıyalığına soyunmak olacak iş değil. Kendilerine dönük saldırılarda desteğimizi isteyen taksicilerin, kendi arkadaşlarının saldırganlığı karşısında da mesleki refleksle davranmayıp önlem alması, bu eşkıyaları dışlaması gerekiyor. Bu vesileyle bir de mesleki bir özeleştiri yapalım: TV haberlerinde, dizilerinde bizler de, şiddeti gösterelim derken bazen onu efektler, müziklerle baharatlayıp tekrar tekrar göstererek belki farkında olmadan saldırganı üne kavuşturuyor, mağduru bir kez daha eziyor, seyirciyi özendiriyoruz. Şiddeti, sıradan bir olay, meşru bir hak arama yöntemi gibi sunuyoruz. Bunun kendi kuyumuzu kazmak anlamı taşıdığını düşünemiyoruz. Umarım, iki meslektaşımızın başına gelenler, taksici terörüne dikkati çekerken, bizi de haberler ve dizilerdeki ölçüsüz şiddeti dizginlemeye sevk eder.",https://www.milliyet.com.tr/yazarlar/can-dundar/taksici-teroru-1410255
Can Dündar,Gecikmiş bir hayalin peşinde...,01 Temmuz 2011,"16 yaşındaydık. Zorluğunu bilemediğimiz, uzunluğunu kestiremediğimiz dikenli bir yolun başındaydık. 70’li yıllardı. Sokaklarda kan vardı. Melankolik, ürkek çocuklardık. O dönem çıkagelen bir albüm, bizi bizden almıştı. Kapağında alevler içinde bir adam, bir diğeriyle el sıkışıyordu.. İçinde bir erkek sesi “Keşke burada olsaydın” (“Wish you were here”) diye inliyordu. O güne dek dinlediğimiz hiçbir müziğe benzemiyordu. Gitar solonun peşine takılıp biz de yitirdiğimiz arkadaşlar, özlediğimiz dostlar, ayrıldığımız kızlar için söylüyorduk: “Keşke burada olsaydın! * * * Pink Floyd, müzik dünyasını sallıyordu o zamanlar... İlk albümleri için stüdyoya girdiklerinde yan stüdyoda Beatles, “Abbey Road”u kaydediyordu. Heyecan içinde gidip tanışmışlardı; sonradan “Kraliçe ile beş çayı içmek gibi bir heyecandı” diye yazmışlardı. Beatles yolun sonuna yaklaşıyordu; onlarsa henüz yolun başındaydı. Ve bu 4 genç adam, yakında Beatles’ın tahtını sallayacaktı. * * * 1979’da “Duvar”ı, (“The Wall”) çıkardılar ve ertesi yıl turneye çıktılar. Biz, bir kan denizinde boğuluyorduk. Değil konserine gitmek, “Duvar”ı bulmak bile lükstü. Kocabeyoğlu Pasajı yanındaki bir plakçıdan kasete kaydettirip dinlediğimizde ve sözlerini sözlük yardımıyla çözdüğümüzde anladık ki, bizi kuşatan duvardı anlatılan... Siren sesleri, uçak sesleri, faşizmin ayak sesleri vardı fonda... Ama baskı, sadece militarizmden gelmiyordu; sudan programlarıyla televizyonlar, tüketime çağıran reklamlar, taze beyinleri koşullayan öğretmenler, hatta annenin kollayıcı kucağı bile, bizi duvarda bir tuğla yapmaya çalışıyordu. Ve Pink Floyd, bu duvarı yıkmaya çağırıyordu. Albüm, bu isyan çağrısı nedeniyle birçok yerde yasaklanıyor, yasaklandıkça daha çok ilgi görüyordu. * * * Bizse, bahsedilen duvarın içinde kıstırılmıştık. Onu sadece dinlemiyor, hissediyor, yaşıyorduk. O ortamda, Pink Floyd’un Avrupa’yı turlayan muhteşem sahne şovuna gitmeyi hayal bile edemiyorduk. Zaten bir süre sonra onlar da her başarının üvey çocuğuna, “ego”ya yenildiler; kavga edip dağıldılar. “Duvar”, biz göremeden çöktü. “Wall’u yaratan Roger Waters, yola yalnız devam edecekti. * * * Aradan uzun yıllar geçti. Birkaç ay önce cep telefonuma oğlumdan bir mesaj geldi: “-Baba, Roger Waters ‘Wall’ turnesine çıkmış.” Evde dinleye dinleye o da bir Pink Floyd hayranı olmuştu. Bütün albümlerini kaydetmiş, sözlerini tercüme etmiş, bize ısmarladığı kitaplardan, hakkında yazılanları hatmetmişti. Akşama turne programını önümüze çektik. Parmaklarımız aynı şehrin üzerinde durdu: Paris... Eski bir düş için hakikate dönüşme vakti gelmişti. Tüm Pink Floyd albümlerini i-pod’larımıza yükledik, çantalarımızı sırtladık ve yola koyulduk. Yol boyu, kitaplardan öğrendiklerini anlattı bana... Aynı kulaklıktan, aynı şarkıları dinledik; aynı sözlerin ruhumuzda aynı tellere dokunmasına sevindik. “Kraliçe’yle beş çayı içmek gibi bir heyecandı.” O, 16 yaşındaydı. Zorluğunu bildiğim, uzunluğunu hâlâ kestiremediğim bir yolun başındaydı. Ve benim 16 yaş hayalimi yaşamaya birlikte gidiyorduk.",https://www.milliyet.com.tr/yazarlar/can-dundar/gecikmis-bir-hayalin-pesinde-1409230
Can Dündar,Hiç mi ders almadınız!,08 Temmuz 2011,"Bu, bir uyarı yazısıdır! “Geliyorum” diyen bir tehlikeyi haykırmak, Hrant Dink’teki gafletin tekrarlanmaması için devleti uyarmak, “Ağır vebal altında kalırsınız” demek için yazılmıştır. * * * Prof. Dr. Baskın Oran benim hocam... Ders aldığım, sıkça danışıp tartıştığım, ailece görüştüğüm bir aydın... Geçen gün ziyaretine gittik. Anlattı yaşadıklarını... Bir süredir yoğun ölüm tehditleri alıyor Baskın Hoca... “Ergenekon tutuklanmaları başlayınca kesilmişti. Ergenekon sulanınca yeniden başladı” diyor. Herkes tehdit alabilir. Önemli olan tehdit karşısında devletin ne yaptığı... Bakın ne yapmış devlet: * * * İlk tehdit 2008 Mayıs’ında gelmiş. Sonra giderek artmış. Agos’a gönderilen ilk mesajda “Hrant’tan sonraki hedefimiz Baskın Oran’dır” yazıyormuş. Suç duyurusu sonucu mesajın yollandığı internet kafe bulunmuş. Ve dosyanın uzun yolculuğu başlamış: Ankara savcısı “Kafe İstanbul’da” diye dosyayı İstanbul’a postalamış. İstanbul’daki savcı, tehdidi gönderen kişi Mersin’de yaşıyor diye dosyayı Adana’ya yollamış. Adana savcısı tehditçinin bağlı olduğu örgütü Emniyet’e sormuş. Cevapta, örgütün İHD Başkanı Akın Birdal’a yaptığı silahlı saldırı dahil 40 eylemi sayılmış. Bunun üzerine savcı, Ağır Ceza’da dava açmış. Ama mahkeme ilk celsede, tehdit mesajının ulaştığı yer İstanbul diye, dosyayı İstanbul’a postalamış. İstanbul Ağır Ceza “İyi ama Baskın Oran Ankara’da yaşıyor” diyerek dosyayı yeniden Ankara’ya yollamış. Dosya böylece 2 yılda 2 bin 784 kilometre kat ettikten sonra adresine ulaşabilmiş. Tehditçi hâlâ serbestmiş. * * * Sonrası daha da korkunç: Ankara 12. Ağır Ceza Mahkemesi, “Örgütün rumuzu kullanılmış, ama basit bir tehdit olabilir” diyerek dosyayı ağır cezadan, sulh cezaya indirmiş. Böylece verilecek muhtemel ceza da “maksimum 6 ay”a indirilmiş. O da “ertelenebilir”miş. Daha da fecisi, bütün bu süreçte ısrarla sorduğu halde Oran’a dosya hakkında hiçbir bilgi verilmemiş. Yazışmalar, duruşmalar hep gıyabında yapılmış. Eldeki bilgileri de avukatının çabasıyla edinebilmiş. * * * “Peki hiç saptanan, yargılanan olmadı mı” diye sordum. “Oldu tabii” dedi Hoca... Bir tehdit mesajının, Emniyet Organize Suçlar’daki bir polisin adresinden yollandığı saptanmış. Ama bu tür durumlarda dosya bilirkişiye yollanıyormuş; o da genellikle “Herkes bir başkasının hattına girerek mail gönderebilir” diye rapor veriyormuş. Dosya kapanıyormuş. “Baskın Oran’ı öldüreceğim” diyen bir mail, Bolu’dan Ankara Emniyeti’ne yollanmış. (Rahatlığa bakar mısınız?) Polis adamı yakalamış. İfadesinde “Evet, öldüreceğim” demiş. Bolu’da dava açılmış. Adam mahkemeye bile gitmemiş. Bolu Sulh Ceza’nın kararı: “Sanığın mahkemedeki iyi hali ve saygılı tutumu dikkate alınarak 5 ay hapsine... Kişilik özellikleri ve bir daha suç işlemeyeceği kanaati nedeniyle de hükmün açıklanmasının geri bırakılmasına...” “Türk yargısı böyle işlemeye devam ederse memleketin hali dumandır” diyor Baskın Hoca... Dua edelim de tetikçiler biraz ağırdan alıp şu yargı reformu ile “demokratik yeni anayasa”yı görmemize izin versinler.",https://www.milliyet.com.tr/yazarlar/can-dundar/hic-mi-ders-almadiniz-1412036
Can Dündar,“Duvar”da bizden 3 isim vardı,02 Temmuz 2011,"Paris Hayatım boyunca izlediklerimin en iyilerinden biriydi Paris’teki Roger Waters konseri... Bir konserden ziyade bir ayin gibiydi. Daha başta, seyirciyle sahne arasında, dev beyaz bloklardan kurulmuş yarım bir duvar vardı. O duvar, konser boyunca taşınan yeni bloklarla ağır ağır yükselecek ve sona doğru sahneyi tamamen kapatıp devasa bir perde görevi görecekti. İletişim çağında yaşayageldiğimiz iletişimsizliği daha iyi ne anlatabilirdi ki? * * * Pink Floyd, biraz da grubun beyni Roger Waters’ın “Bu grup benim. ‘Duvar’ da benim fikrim. Bensiz bir hiçsiniz” diyen süper egosu yüzünden dağılmıştı. Ancak o dağılmadan sonra ne kendisi, ne grubun herhangi bir üyesi, birliktelerken doğan enerjiyi, yaratıcılığı, soundu yakalayabilmişti. Hiçbiri “Duvar”ı aşamamıştı. İşte Waters da, bestelenişinden 30 yıl sonra yine “Duvar”la çıkıyordu Pink Floyd hayranlarının karşısına...",https://www.milliyet.com.tr/yazarlar/can-dundar/duvar-da-bizden-3-isim-vardi-1409527
Can Dündar,Fenerbahçe Cumhuriyeti’nde darbe,11 Temmuz 2011,"Fenerbahçe’de yaşanan, bir temizlik çalışması değil, bir iktidar çatışmasıdır; dolayısıyla siyasaldır. Yanlış anlaşılmasın; “Şike yoktur” demiyorum; tersine, “Yıllardır olan şey niye şimdi ortaya çıkarılıyor” sorusuna cevaben, “Siyaseten zamanı geldi de ondan” diyorum. Fenerbahçe tarihi boyunca hep böyle olmuştur. * * * Birkaç örnek vereyim: Tek parti döneminde Fenerbahçe’nin başkan koltuğunda CHP’li Şükrü Saracoğlu oturuyordu. Saracoğlu, 1934’ten 1950’ye kadar Başkan kaldı. Başbakanken bile bu koltuğu bırakmadı. 1950 baharında DP iktidara geldi. Ülkedeki tek partiden kalma koltuklar yenilenirken takımların koltuk takımları da o bahar temizliğinde değiştirildi. 12 yıllık “Milli Şef” İnönü’nün ardından, 16 yıllık Başkan Saracoğlu da koltuğu devretti. Kime? Demokrat Parti milletvekili Osman Kavrakoğlu’na... * * * Kulüpte DP egemenliği ne zaman bitti dersiniz? 27 Mayıs’ta... Menderes’i deviren askerler, futbol takımlarından da DP’li başkanları değiştirmelerini istedi. Zaten Kavrakoğlu da Yassıada’da müebbet hapse mahkûm olmuştu. Yerine İsmail Cem’in kayınpederi Razi Trak seçildi. İlginçtir; Trak, 12 Eylül’den sonra da Başkanlık için ilk akla gelen isim olacaktı. * * * 1960’ların ortalarında, CHP ile AP koalisyon yapmıştı. Fenerbahçe yönetiminde de bir koalisyon vardı: Başkan, CHP’li İsmet Uluğ idi. Başkan yardımcısı AP’li Faruk Ilgaz... 1965’te seçimi AP kazanıp tek başına iktidara gelince Faruk Ilgaz da Fenerbahçe’nin başkanlığına geldi. * * * Türkiye Cumhuriyeti ile Fenerbahçe Cumhuriyeti’nin paralel tarihinin örnekleri çoğaltılabilir. Önemli olan şu: “Fenerbahçe Cumhuriyeti”, TC içinde başından beri bir siyaset silahı, alternatif bir güç odağıydı. Üstelik askeri gücü olan bir cumhuriyetti bu... Ordu içinde etkisi büyüktü. 1973’te Hava Kuvvetleri Komutanı Org. Batur’un, futbolcu transferine evrak yetiştirmek için jet havalandırması hâlâ anlatılır. Şimdi bu “askeri-sivil bürokratlar cumhuriyeti”nin 13 yıllık başkanı, hem de seçimden hemen sonra tutuklanıyorsa, bu işlem, başta zamanlamasıyla, sonra hedefiyle elbette tartışılır. Kadri Gürsel’e katılıyorum: “İktidar, eski Türkiye’nin bayrak dikmediği son kalesi olan ‘Üç Büyükler’i, en güçlüsüne taarruz ederek psikolojik bakımdan yıkıyor.” Dokunulmazlığını kaldırıyor. İktidar kümesinden düşürüyor. Ve Fenerbahçe yönetimi, yıllarca hep destek aldığı iktidarın, bürokrasinin, yargının, medyanın, nasıl bir günde aleyhine döndüğünü, gazetelerin nasıl savcılıkla kol kola girip gizli olması gereken belgeleri ortaya serdiğini, yargısız infaz birimlerinin nasıl devreye girdiğini, sermayenin nasıl panik halinde köşeye çekildiğini hayretle gözlüyor. * * * 2011 seçimlerinin ilk faturaları kesilmeye başlandı. “Bundan sonra ne olur” diye soranlara yukarıda örnekler verdiğim tarihi hatırlamalarını tavsiye ederim. Cevabı orada var. Bu, siyasetteki yapılanmaya paralel bir darbedir. Arkası gelecektir. Her devir olduğu gibi yine eski çerçeveler indirilip yenileri asılacaktır. Top, şimdi iktidarın ayağındadır.",https://www.milliyet.com.tr/yazarlar/can-dundar/fenerbahce-cumhuriyeti-nde-darbe-1413206
Can Dündar,Taksiciye şikâyet yağdı,06 Temmuz 2011,"Meğer ne çok dertli varmış. “Taksici terörü”ne dair önceki günkü yazımdan sonra öyle çok mesaj aldım, o kadar çok şikâyet dinledim ki... Her yazan okur, kendi tatsız deneyimini anlatıyor, başıboşluktan yakınıyor, “Çözüm” diye feryat ediyor. * * * En sık rastlanan şikâyetler, taksicilerin gidilecek adresi, mesafeyi beğenmemesi, müşteriyi tersleyip reddetmesi... En yoğun saatlerde ya da yağmur altında, yani en çok ihtiyaç olduğunda yolcu almaması... Rahat saatlerde ise otobüs duraklarını, kaldırımları işgal etmesi, kornayla yayaları taciz etmesi... Yol bilmemesi... Güzergâh pazarlığı yapması veya yolcuyu dolaştırıp kazıklaması... Trafik kurallarına, ışıklara, hız sınırına riayet etmemesi... Yüksek sesle müzik dinlemesi... Para üstü vermemesi... Kendisinin ya da aracının bakımsızlığı... “Kötü muamele” etmesi... Burada aktarılan örnekler, ters davranmadan başlayıp küfre, dayağa kadar gidiyor. Ağız dalaşıyla başlayıp karakolda ya da hastanede biten tartışma örnekleri çok... Yakınmaların ortak paydası, kuralsızlık... Bir standardın olmaması... Şikâyetlerin karşılıksız ve sonuçsuz kalması... Öyle olunca da herkes kendince önlem almaya başlamış. Kimi okurlar, “Artık hiç binmiyorum” diyor. Kimi, duraktan binmemek için uzun süre yürüdüğünü yazıyor. Bazısı boykot kampanyası öneriyor. * * * Gelelim işin sevindirici yanına: Yazım üzerine açıklama yollayan taksici örgütleri, diğer meslek grupları gibi “Bizde olmaz öyle şey” demiyorlar. Sorunları samimiyetle kabul ediyorlar. Çözüm aradıklarını söylüyorlar. Türkiye Taksiciler Vakfı Başkanı Güneş Taş, “Sayıları 100 binleri bulan taksi şoförlerinden bazılarının vurdumduymazlığını, size bir özür yazarak çözemeyeceğimizi biliyoruz. Ancak hukuksal altyapı tamamlanmadan taksicinin sorunları çözülemez” diyor. İstanbul Taksiciler Esnaf Odası Başkanı Yahya Uğur da üzüntüsünü iletiyor, “taksi camiası adına özür diliyor”. Bu bile başlı başına önemli bir adım... Uğur’un verdiği bilgiye göre İstanbul’da 18 bin taksi var. Bu taksiler ayda ortalama 16 milyon yolcu taşıyor. Uğur da, yolcular gibi taksicilikte hiçbir meslek standardının olmamasından dertli... Diyor ki: “B sınıfı ehliyeti olan herkes, sicil kaydına, lisansına, eğitimine bakılmaksızın direksiyona geçebiliyor. O yüzden, ‘Hiçbir şey olamazsan taksicilik yap’ mantığı hâkim oluyor.” Uğur, aksaklıkların derhal bildirilmesini istiyor; mutlaka değerlendirip cezalandırma sözü veriyor: Şikâyet hattı: 444 15 23 veya 325 15 15... * * * Ama kalıcı çare başka: Taksi şoförü olacaklara yol bilgisi, ilk yardım, mesleki İngilizce gibi eğitimler verilmeli... Bu eğitimi tamamlayanlara özel bir ehliyet tahsis edilmeli. Bu yolla taksicilerin sicili tutulabilmeli, hatalılar saptanabilmeli... Bu arada taksicileri sosyal güvenceye kavuşturmak, araçlarını yenilemek şart... Taksilere navigasyon cihazları yerleştirmek, ortak bir teknolojiyle araçları ve taksimetrelerini takip sistemleri geliştirmek mümkün. Bunlar için acil yasal düzenleme gerekiyor. Dileyelim, yeni hükümetin öncelikli işlerinden biri de bu olsun... Taksiciyle müşteri arasındaki gerilim son bulsun.",https://www.milliyet.com.tr/yazarlar/can-dundar/taksiciye-sik-yet-yagdi-1411250
Can Dündar,İki talebe,29 Haziran 2011,"1968 yılı... Ankara Ticari İlimler Akademisi... Başkent’in olaylı okullarından biri... Okul devrimcilerin elinde; ama ülkücüler de etkin... Öğrenciler arasında iki genç dikkati çekiyor. İkisi de 1948 doğumlu... Yani ikisi de 20 yaşında... Aynı sınıftalar... Biri Elazığ Ticaret Lisesi’nden gelmiş. Parkalı, pos bıyıklı, kasketli bir devrimci... Diğeri, liseyi İstanbul’da bitirmiş. Türkeş’in seminerlerini izleyen, Cumhuriyetçi Köylü Millet Partisi’nden gençlere yakın bir ülkücü... Biri Sosyal Demokrasi Dernekleri Federasyonu’nda faaliyet gösteriyor. Diğeri Akademi’de Ülkü Ocakları’nı kurmaya çalışıyor. Biri eylemlerde sol yumruğu havada “Tam bağımsız Türkiye” sloganı atıyor. Diğeri okulu solcuların elinden kurtarabilmek için işgal eylemi yapıyor. Birinin adı Kemal Kılıçdaroğlu... Diğerininki Devlet Bahçeli... * * * 68 kuşağının iki ana damarını buluşturan o sınıftan, iki lider çıktı. İkisi, o dönemden birbirini tanırdı. Bahçeli ve arkadaşlarının örgütlediği işgal eyleminde Kılıçdaroğlu ve arkadaşları okula girememişlerdi. Ama aralarında kişisel bir husumet yoktu. Kılıçdaroğlu, Bahçeli’nin derslere fazla devam etmediğini gözlemişti, ama Faruk Bildirici’ye, “O, kantine geldiği zaman, ülkücüler ayağa kalkardı” diye anlatmıştı. Bahçeli’nin kampında disiplin, saygı ve itaat esastı. Kılıçdaroğlu kampında ise isyan, itaatsizlik ve sorgulama... Bütün olaylara rağmen ikisi de okulu 1971’de bitirebildi. Sonra da siyasete yine kendi çizgilerinde devam ettiler ve çizgilerin liderleri olarak Meclis’e geldiler. * * * Bahçeli’nin yemin krizindeki tavrını eleştirirken Kılıçdaroğlu’nun “Biz arkadaşlarımızı satmayacağız” demesi, bana ikilinin gençlik yıllarını hatırlattı. Seçim öncesi koalisyon ortakları gözüyle bakılan iki lider, bu tavır farklılığı yüzünden, önceki gün Genel Kurul salonunda göz göze gelmemeye özen gösterdiler. Bahçeli Genel Kurul’a girdiğinde, tıpkı kantine geldiği günlerdeki gibi ülkücü milletvekilleri ayağa kalktı. Kılıçdaroğlu ve arkadaşları ise yeni bir isyan eylemi için oradaydı. * * * Demem o ki: Liderler, biraz da mazilerinin ürünüdürler. Devlet Bahçeli, her zaman kendisine adını veren devletin yanında duran, onu kollama refleksi olan, itaatkâr bir hareketin içinden geldi. Kemal Kılıçdaroğlu ise devlete her daim mesafeli durmuş, ondan çoğu zaman muzdarip olmuş, isyankâr bir mazidendi. Yemin krizine verdikleri tepki, 60’lı yılların siyasetinde oluşmuş kişiliklerinin yansımasıdır. Kılıçdaroğlu cephesinden bakıldığında CHP, “sarı öküzü kaptırmama” politikasında haklıdır. Taviz, yeni tacizlerin anahtarıdır. Çünkü tarih, direnenlerin yanındadır. Bu politikadan, hem kurtlar tarafından zayıf düşürülüp hedef seçilmiş sarı öküzlerin, hem yem olma sırasını bekleyen aciz sürülerin, hem de her kuşun etini yiyebileceğini sanan aç kurtların alacağı nice dersler var.",https://www.milliyet.com.tr/yazarlar/can-dundar/iki-talebe-1408496
Can Dündar,Çin malı bekâret,09 Temmuz 2011,"Geçen sene bir yerel haberde okumuştum. Çankaya Belediyesi’nin Tüketici Şikâyetleri Bürosu’na gelen başvurulardan biri, yetkilileri hayrete düşürmüş. Emekli bir devlet memuru, seks shop’tan aldığı şişme kadının parasının iadesini istiyormuş. Meğer kadını bakire diye satmışlar, o da sahte olduğunu görünce “Kan çıkmazsa para yok” diye dilekçe yazmış. * * * 1990’ların başında, meraklısı için, lateks tenli şişme bebeklerin bakireleri çıkmıştı. Bunların vajinasına yerleştirilen tek kullanımlık, ince boyalı, elastik zar, ilişkiden sonra “kanıyor”du. Belli ki naylon ilişkilerinde bile “İlk erkeği ben olmalıyım” derdinde olan amcabey, plastik yengeyi üfleyip vazelinledikten sonra beklenen kan gelmeyince infiale kapılmış, kız çıkmayan gelini baba evine yollar gibi, bozuk şişme bebeği de aldığı yere geri postalamıştı. Belki de onun boyasını daha önce bir başka erkeğin akıttığı zannıyla kızcağızın lateksini bıçaklamıştı. Patlama sesiyle ayılınca da Şikâyet Bürosu’na dalmıştı. * * * Antalya’dan gelen bir haberden, uygulamanın şişme bebeklerle sınırlı kalmadığı anlaşılıyor. Gümrük Muhafaza ekipleri, Çin’den gelen bir kolide, 82 adet “yapay kızlık zarı” bulmuşlar. 50 liradan satılan jelatin poşetler içindeki, polivinil alkol türevli bu kimyasal madde, sulu ortamda çözülüyormuş. Evlilik öncesi ilişkisi olan ve eşinin kendisini bakire sanmasını isteyen kadınlar, gerdek gecesi bunu kullanıp damadı kandırıyormuş. Zaten “ithalatçı” da ilk partiyi 3 kadın arkadaşının talebi üzerine getirtmiş. Daha önce de, 40 paket “yapay zar”ın gizlice ülkeye sokulup satıldığı belirlenmiş. Kim bilir o günden bu yana kaç yataktaki çarşafta, kaç çatıdaki bayrakta polivinil alkol dalgalanmıştır? * * * Kandırmaca açısından renkli lensten, porselen dişten, botokslu ciltten farkı yok aslında; ancak kullanım alanı, “çakma zar”a toplumsal bir işlev yüklüyor. Tabii her Çin malında olduğu gibi burada da ürünün bozuk çıkma ihtimali insanı düşündürüyor. Gözünü kan bürümüş damatlar halvet gecesi durumdan kıllanırsa, çarşafı kapıp gelinin kan grubuyla karşılaştırmaya götürebilir; çarşafta polivinil alkole rastlanırsa torbadakinden daha fazla kan akabilir. Nitekim “Çin işi zar kanı”, daha ihraç edildiği Arap ülkelerinde ciddi sorun yaratmıştı. Mesela Mısır’da din adamları gençleri erken flörte, kadınları ihanete sevk eden “çakma zar”ın ithalinin yasaklanmasını, satanların ölümle cezalandırılmasını istemişti. * * * Nerede bir saplantı varsa onu nakde çevirecek uyanıklar da oluyor. O sayede de bazen ağır meseleler için, basit icatlarla pratik çözümler geliştiriliyor. Batı’da kadınları asırlarca paslı bekâret kemerleri takmaya zorlayan, Türkiye’de nesillerdir kanlı cinayetlere yol açan bir toplumsal yaraya, 50 liralık kimyasalla çözüm aranmasına ve saplantılı erkeklerin Çin işi bir zarla kandırılmasına gülmeli miyiz, ağlamalı mı? Bizim emekli memurun, bir dahaki alışverişte her ihtimale karşı sepete bir de Çin işi yapay zar attığını düşünüyorum da, “Vay asrımızın haline” diye düşünmeden edemiyorum.",https://www.milliyet.com.tr/yazarlar/can-dundar/cin-mali-bek-ret-1412386
Can Dündar,Şüpheniz batsın!,24 Haziran 2011,"Kaçma şüphesi... Saklanma şüphesi... Delilleri karartma şüphesi... Yargıçların bir insanı tutuklu yargılamak, daha doğrusu tutuklulukla cezalandırmak için türlü çeşit şüpheleri var. Hizbullahçıların tahliyesinde en ufak şüphe alameti göstermeyen hukuk vicdanı, tutuklu veya hükümlüler muhalif milletvekilleri olunca birden derin şüphelere gark oluverdi. “Yargı reformu”nun faydaları işte... Haberal ve Balbay için “Deliller tamamen toplanmadı; savunmaları hâlâ alınmadı” deniliyor. Gerekçe mi bu; itiraf mı? 841 gündür tutuklu olan birinin suçlanmasına dayanak oluşturacak deliller henüz toplanmadıysa, savunması hâlâ alınmadıysa bu hangi akla, hangi insafa sığar? Bu gerekçeye isyan etmez misiniz? * * * Aynı gün içinde Balbay ve Haberal’ın tahliye taleplerinin reddedilmesi, Hatip Dicle’nin hapis cezası nedeniyle vekilliğinin düşürülmesi, yargı erkini yasamanın üzerine çıkarıverdi. Ben, “Millet iradesi her şeyin üzerindedir” diyenlerden değilim. Bir kurallar rejimi varsa, milletin tamamının oyu bile hukuksuz bir kararı meşrulaştırmaya yetmemeli... O açıdan Balbay’ın ya da Dicle’nin haklılığı, çok oy almalarından gelmiyor. Bir oy dahi alsalar, bu haksızlık karşısında ayağa kalkacaktık. Buradaki ayıp, ortada bir kurallar rejiminin olmaması... Başbakan’ından Yargıtay Başkanı’na kadar herkesin görüp itiraf ettiği bir haksızlığın, bir türlü sonlandırılmaması... Tersine siyaseten kullanılması... * * * “Her sanık, mahkûm olmadıkça masumdur” ilkesine rağmen, “Ama onlar şu suçtan yargılanıyorlar. O halde milletvekili olabilirler, ama tahliye olamazlar” demenin bir mantığı var mı? “Terör örgütünün propagandasını yapmak”tan mahkûm olmuş birinin adaylığını onaylayıp vekilliğini reddetmek akla sığar mı? Bunun, insan vicdanında, evrensel hukukta yeri var mı? Dünyanın en demokratik bilinen ülkesine gidelim, terörle mücadelede en tavizsiz yönetime bakalım: 30 yıl önce, 1981’de “Demir Lady” Margaret Thatcher bile, “terör örgütünün lideri” saydığı IRA militanı Bobby Sands’in milletvekili adaylığını engellememişti. 27 yaşındaki Sands, hem de bir bombalı saldırıdan mahkûm olduğu halde ve hapiste açlık grevinde olduğu dönemde milletvekilli adayı olmuş ve 30 bin oyla İngiliz Parlamentosu’na seçilmişti. Ne var ki seçildikten 25 gün sonra açlık grevinde ölmüştü. * * * İngiltere, IRA ile kıyasıya mücadele ettiği dönemde, terör eylemi suçundan mahkûm bir örgüt liderinin adaylığını engellememiş, seçimini kabullenmişti. Hal böyleyken seçilmiş vekillere “propaganda suçu”, “demokratik düzeni ortadan kaldırma girişimi” gibi gerekçelerle vize verilmeyişini dünyaya nasıl anlatacaksınız? Ne hukuk bunu kabul eder, ne insan vicdanı, ne seçmen aklı... İktidar bu konuda kılını kıpırdatmazsa, yasaklanan vekiller ve partileri, Meclis’i boykot etmekte, hatta sine-i millete dönmekte yerden göğe haklı olurlar. “Tehdit etmeyin” diyorlar. Yargının, yürütmenin, yasamanın kapılarını böyle kapatırsanız, insanlara çıkış için sadece o kapıyı bırakırsınız. Ve hiç “şüphesiz”, vebal altında kalırsınız.",https://www.milliyet.com.tr/yazarlar/can-dundar/supheniz-batsin-1406534
Can Dündar,Yemin,27 Haziran 2011,"Galiba en son askerde, bir topa elimi dayayıp bağıra çağıra yemin etmiştim ben... Ailem gelmişti; içleri gurur, gözleri nemle dolmuştu. Sesimiz gür çıktı diye komutanlar mutlu olmuştu. Yemin önemlidir bizde... Bir müessesedir, ritüeldir. Vesikasız güvencedir. Hakikatin oral tescilidir. Neredeyse konuşmayla başlarız yemin etmeye de: “-Valla de!” “-Valla billa...” “-Ölümü öp bak!” * * * “Milli ant”la kurulmuş bir ülkeyiz. Okul yıllarında sütten çok ant içmişizdir. Camide ibadet yemini ederiz; nikâhta saadet, kışlada cesaret... Ticaret yeminledir bizde; siyaset yeminle... Hatta mali müşavirler, murakıplar, tercümanlar, yemini meslek haline getirmişlerdir. Herkesin ahtı mezhebincedir. O kadar ki, “Bana yeminini söyle sana kim olduğunu söyleyeyim” denilebilir: Kuran’a el basanlar şeriatçıdır. Bayrakla silah tutanlar ittihatçıdır. Söz verirken tek ayağını kaldıranlar yalancıdır. “Şerefi ve namusu üzerine...” ant içer asker... Kabadayı, “Anam avradım olsun ki...” der. Dilenci, “Çocuğumun ölüsünü öpiym ki” diye yemin eder. Tabana inildikçe liste çeşitlenir, ilginçleşir, vahşileşir: “Allah belamı versin ki...” “Kuran Mushaf çarpsın ki...” “Şu kapıdan çıkmak nasip olmasın ki...” “İki gözüm önüme aksın ki...” “Gençliğimin hayrını görmeyeyim ki...” “Bütün şehir üstümden geçsin ki...” * * * Kurnaz çocuk “Yeşil tuttum bir Allah” diye kandırır yaşıtını... Sefer dönüşü ihanete uğrayan kaptan “Biz sonsuza dek birlikte olmaya yemin etmedik mi” diye kurşunlar karısını... Kan davalı, “Yeminim var, alacağım canını” diye vurur hasmını... Yeminden dönmek, takım değiştirmek gibi cehennemlik suç sayılır. Çünkü verilmiş sözün teminatıyla yürüyen ilişkilerde, bozulmuş yemin, kaymış zemin demektir. * * * Lakin işin derinine inerseniz, başka bir boyut sezersiniz: Bunca yemin tutkusu, olsa olsa çok yalanla alakalıdır. Sokaktan biliriz ki en çok yemin edenler, en yalancılardır. Nasıl ödlek, mezarlıkta yüksek sesle ıslık çalarak korkusunu bastırırsa, nasıl kadın satıcısı sürekli ahlaktan dem vurursa, şarlatan da hababam yemin billah ederek gizler palavrasını... Yemin, yalanın örtüsüdür. * * * Bunca zaman, bunca tutulmamış söz, gerçekleşmemiş vaat, dönülmüş yemin, kafada ufalanmış ekmek görmüş ve nihayetinde yalana doymuş bir toplumun, bugünkü Meclis yeminine bu kadar önem atfedilmesini, yeminlerden krizler üretmesini anlamlandırmak zor... Yine de biz, içilmiş içilecek antların, edilmiş edilecek yeminlerin, verilmiş verilecek sözlerin tutulmasını dileyelim, yemin esnasında milletvekillerinin iki ayağının yerde olup olmadığına dikkat edelim ve buradan hepsine selam edelim: Meclisiniz kavgasız, yemininiz yalansız olsun! Hadi hayırlı olsun!",https://www.milliyet.com.tr/yazarlar/can-dundar/yemin-1407611
Can Dündar,33. Gün,25 Haziran 2011,"Geçen yaz Mehmet Ali Birand’la Bodrum’da buluştuğumuzda bir nehir söyleşi planlamıştık. Bu yaz kapanıp yazacaktık. Daha doğrusu o anlatacaktı; ben yazacaktım. Kışın görüştüğümüzde solgundu; “O kitabı hızlandırsak iyi olacak” dedi bana... Buruk bir tavsiyeydi. Anlamazdan geldim; “Ben hazırım” dedim. O, hazır değildi. Hiç beklemediği bir illet sinsice vücuduna yerleşmişti. Bir süre tedavi görecekti. Ameliyat gerekebilir veya daha kötüsü- gecikmiş olunabilirdi. İnanamadım. Onun kadar kendine, sağlığına, beslenmesine dikkat eden birini görmemiştim. Yiyeceği ekmeğin türünden dinlenme saatlerine, tatil molalarından sağlık taramalarına kadar her şeye dikkat ederdi. Her zaman çok neşeli ve eğlenceliydi. Hastalıkla en son özdeşleştireceğim isimdi. Konduramadım. Oysa o çoktan durumu kabullenmiş, hastalığına dair kitaplar okumaya başlamıştı. “İnsan, hayata bambaşka bakmaya başlıyor. Bütün dünyevi işler anlamsızlaşıyor” dedi acı bir gülümsemeyle... Son dönem çok tartışma yaratan özeleştiri yazıları, belki de bu kendiyle hesaplaşma sürecinin ürünüydü. Onu hesapçılıkla suçlayanlar, bunun bir yaşam muhasebesi olduğunun farkında değildi. Hoş, onlar da Birand’ın umurunda değildi artık... Hayata hayli yüksek bir pencereden bakıyordu. * * * Sonra onun hep hayran olduğum yanı girdi devreye: Mücadeleye girişti. Birlikte çalıştığımız yıllarda hiç yıldığını görmemiştim. Hep muhabir kalmasını bilmiş bir gazeteciydi o... Bir röportajı koparmak için göze alamayacağı risk yoktu. “Bulamadım, yapamadım” sözüne tahammülü yoktu. Çalışmadan, üretmeden geçirdiği bir saati yoktu. En yorgun anımızda avuçlarını şaklatır, “Hadi çocuklar” deyip ekibi ayağa kaldırırdı. Heyecanla çalışır, programdan ek süre alabilmek için yarışırdık. Onlarca pırıltılı ismi yetiştiren bu motivasyon, şimdi kendisine lazımdı. İstirahat tavsiye eden doktorlara inat ekranı bırakmadı. Çalışma saatlerini sınırlandırsa da hayattan kopmadı. Ağır bir tedaviden çıkmış olsa da tele-vizyondaki doğallığından uzaklaşmadı. Bir yandan da 32. Gün’ü ve köşe yazılarını sürdürdü. Seçim öncesi, Başbakan’la röportaj yapacağı gün beraberdik. Gece boyunca sorular üzerine çalışmıştı; kısa bir şekerlemenin ardından ekrana çıktı; ders niteliğinde bir söyleşi yaptı. Nihayet yaşgünümde buluştuk. İyi haberler getirmişti. Hastalığı ilerlememiş, tersine gerilemişti. Muhtemelen ameliyatla hepten temizlenecekti. Morali yerindeydi. Dualarımızı istedi. Ettik. Ameliyat günü de Cemre ve Umur’dan dualarımızın kabul edildiğini öğrendik. Atlatmıştı. * * * Hasımlarına inat, Birand ayaklanacak. Yine ekranda, spiker değil, gazeteci olduğunu gösteren sorularını soracak; ünlü hatalarını yapacak, bunlara kendisi de gülecek. Belki aynı gazetede yazıyor olacağız. Hayatla hesaplaşan yazılara imza atacak. Ve umuyorum ki bu yaz, renkli hayat macerasını bir nehir söyleşide anlatacak. El çırpıp “Hadi” deme sırası bizde... Hayattan ek süre aldık. “33. Gün”e hoş geldin Mehmet Ali abi!",https://www.milliyet.com.tr/yazarlar/can-dundar/33-gun-1406852
Can Dündar,Değişim ve tasfiye,22 Haziran 2011,"Televizyonda yeni bir web-tv’nin tanıtımı yapılıyor. Sinema tarihinin klasiklerinden “Casablanca”nın ünlü sahnesi alınmış: Ingrid Bergman, piyanodaki Sam’den “eski günlerin hatırına” o şarkıyı “yeniden çalmasını” istiyor. Sam, tüm zamanların en güzel parçalarından birini çalmaya başlıyor: “You must remember this...” O sırada tişörtlü bir genç, filme dalıyor. Sam’in yanına gelip “Abi n’olur tekrar çalma, kalk adamları kovala” diyor. Sonra da Bergman’a çıkışıyor: “Ablacım sıkıldık. Aksiyon, macera seyredelim artık...” * * * Benim gibi klasik sinema düşkünüyseniz, bu güzelim filmin içine zerk edilen “abicim-ablacım” muhabbetinden hazzetmeniz zordur. Belki ben yaşlanmışımdır, belki reklamcılarda hiç “eski günlerin hatırı” kalmamıştır, bilmiyorum; ama giderek yaygınlaşan bu “mazi yağmacılığı” canımı sıkıyor. Oysa araştırsanız göreceksiniz: Bunu yapanların çoğunu, o mazi yetiştirmiştir. Varlıklarını borçlu oldukları yıllardan sıkılmış olabilirler tabii; ama insan sormadan edemiyor: Bir yeniliği tanıtırken maziyi aşağılamak şart mıdır? Yeni müşteri aksiyon seviyor diye, Casablanca’nın piyanisti adam kovalamak zorunda mıdır? Yeninin ihyası için eskinin tasfiyesi kesin kural mıdır? * * * “Müesses nizam”ın yeni hâkimleri, değişimi kutsuyor bu aralar... Değişim, içeriksiz kutsal bir şey değil oysa; iyisi de var, kötüsü de var. Mesela bahsettiğim reklama bakıp “Abicim, asıl bu kof macera tutkusundan sıkıldık. Keşke Casablanca’da kalsaydık” diyenler de çok... Ama son dönemki değişim pompalaması, pratikte başka bir işlev görüyor: “Değişim”i “kutsal”, “zaruri” ve “kaçınılmaz” sayarsanız, “yeni”yi eleştiren herkesi de “geri kafalı”, “çağdışı”, “demode” diye yaftalayıp tasfiye etme hakkına kavuşmuş oluyorsunuz. Zaman‘ın Genel Yayın Yönetmeni Ekrem Dumanlı, önceki gün yeni medya teknolojilerini överken yaptığı konuşmada “dünyada olduğu gibi medyada da büyük değişime ayak uyduramayan her şeyin tasfiye olacağını” ilan etmiş. Dumanlı iki yıl önce de bir yazısında tasfiyeden söz etmiş, o zaman da tasfiye edilecek yazarların listesi elden ele gezmişti. Geçen sürede Dumanlı’nın kehaneti büyük oranda doğru çıktı. Medyada ciddi bir tasfiye yaşandı. Arkasının geleceği anlaşılıyor. * * * Tamam, eski medyadan memnun değildik; sıkılmıştık. “Abicim, n’olur tekrar yazma” deme noktasına gelmiştik. “Macera”ya giriştik. Eskiyi silkeledik. Peki yenisinden memnun muyuz? Büyük hızla değişerek bir anda “Aynı sazın teliyiz biz” korosuna katılanların gazetelerine, televizyonlarına bakıp “İşte özlediğimiz medya bu” diyebiliyor muyuz? Yoksa “değişim” diye pazarlanan şeyin, sadece sermaye ve gücün el değiştirmesi olduğunu, eski filmin içine yenilerin montajlandığını mı görüyoruz? Sizi bilmem, ama “değişim” adına yapılanları gördükçe ben, okuduğum gazeteler, izlediğim kanallar, beğendiğim yazarlar değişmesin diye dua eder noktaya geldim. Değişmek, bu devirde insanı tasfiyeden korur belki; ama tarihin nihai hükmü bence daha değerli... “You must remember this!”",https://www.milliyet.com.tr/yazarlar/can-dundar/degisim-ve-tasfiye-1405626
Can Dündar,Babasızlar için...,18 Haziran 2011,"Yalnızlar için Sevgililer Günü yazısı yazmışlığım var. Ama bunca yıl yetimler için Babalar Günü yazısı yazmadığımı fark ettim. Fark ettim; çünkü artık ben de onlardan biriyim. Bu, ilk babasız Babalar Günüm benim... * * * Oysa ne kadar da kalabalıkmışız. Kundaktan itibaren üzerine gerilen kanatlardan mahrum kalmış, sessiz, savunmasız bir orduda askere alınmış gibi hissediyor insan... Günün birinde herkesin gönülsüz kaydolacağı, mahzun bir yetimler ocağı... O babasına sarılmış mutlu çocuklardan reklam panoları, evlatları babalarını sevindirme yarışına davet eden renkli alışveriş çağrıları, babayla geçirilecek mesut bir günün etkinlik duyuruları, “Babamı seviyorum” temalı duygusal köşe yazıları... Meğer “babalılar”ın bu şenliği, “babasızlar”ın yarasına tuz ekermiş. * * * Geçen aralıkta babamı kaybettiğimde arayan Ahmet Davutoğlu, taziye niyetine bir hadisten söz etmişti: Adamın biri Hazreti Peygamber’e gitmiş, nasihat istemiş. “-Baban vefat etti mi” diye sormuş Hazreti Peygamber: “-Etti, ya Resulullah” demiş adam... Hazreti Peygamber, “Öyleyse sana nasihat olarak babanın vefatı yeter” cevabını vermiş. * * * Çünkü yaş almak, evden ayrılmak, evlenmek filan değil, babadan kopmak bitiriyor çocukluğu insan hayatında... O büyük dayanaktan yoksun kalmak büyütüyor bir anda... Çöken duvarın dibinde filizleniyor Âdemoğlu aslında... Yas günümde arayan Sezen Aksu, “Çocukluğun elinden alınmış gibi olursun şimdi” demişti. Aynen öyle... İnsanoğlu, evlatlığını da defnediyor babasıyla birlikte... Önce tutamaksız kalmış gibi sendeliyor. Sonra onsuz yürümeyi öğreniyor. Ve ardından özlemin sonsuzluğu başlıyor. * * * İnsan, babası sağ iken bilemiyor, tahmin etse de konduramıyor: “Bu, onu son görüşüm mü?” “Elini son öpüşüm mü?” “Yoksa son Babalar Günüm mü?” O yüzden son kezmiş gibi doyasıya görmek, öpmek, sevmek gerekiyor. Öyle yapabildiğim için şanslı sayıyorum kendimi... Bir süre önce mensubu olduğum ve istemeden koptuğum “babalılar” dünyasındaki kardeşlerime de bunu tavsiye ediyorum. Yeni katıldığım “babasızlar âlemi”ne gelince... Herhalde bugün onlarla mezarlıkta buluşacağız. Babalarımızın saçı yerine taşını okşuyor olacağız. Benimkinde Cahit Sıtkı’dan bir şiir kazılı... Babama, unuttuğu bir türküyü hatırlatan mısralar... Bütün babalara armağan olsun: * * * “Öldük, ölümden bir şeyler umarak, Bir büyük boşlukta bozuldu büyü... Nasıl hatırlamazsın o türküyü, Gök parçası, dal demeti, kuş tüyü, Alıştığımız bir şeydi yaşamak...”",https://www.milliyet.com.tr/yazarlar/can-dundar/babasizlar-icin-1404037
Can Dündar,Tenisin kadınları geliyor,17 Haziran 2011,"Londra Bir süredir dünyanın önde gelen spor kanallarında Türk Hava Yolları’nın bir reklam filmi yayınlanıyor. Filmde, Polonya asıllı Danimarkalı tenisçi Caroline Wozniacki, maçın set arasında THY’nin business class koltuğunda dinleniyor, zengin menüsünden yemekler yiyor. Wazniacki, dünya kadınlar tenisinin bir numarası ve THY’nin yeni yüzü... Önceki gece, Sharapova, Jankoviç gibi tenis dünyasının diğer yıldızlarıyla birlikte Londra’da düzenlenen Wimbledon partisindeydi. İngilizlerin geleneksel tenis turnuvası öncesinde Kensington Roof Gardens’da düzenlenen renkli geceye Türkiye’den de çok sayıda tenissever davetli katıldı. Çünkü partinin teması “İstanbul”du. Menüde Türk mezeleri sunuldu. Köşedeki otağda Levent Özçelik’in İstanbul fotoğrafları sergilendi. * * * Temanın İstanbul olmasının nedeni, İstanbul’un dünyanın en önemli tenis organizasyonlarından birini üstlenmiş olması... Dünya genelinde kadın tenisçiler 52 turnuvada bir araya geliyor. Bu turnuvalar sonunda “en iyiler” listesinin ilk 8 sırasına yerleşen 8 kadın, son bir turnuvada buluşup kozlarını paylaşıyor; hem iyi puan alıyor, hem iyi para kazanıyorlar. Turnuvanın büyük ödülü 4,5 milyon dolar... Tanıtım filmleri televizyonlarda yayınlanmaya başladı bile... 10 gün önce de İstanbul’da Jankoviç, Azarenka ve Zvonareva’nın katıldığı görkemli bir tanıtım gecesi yapıldı. * * * Her yıl ekim ayında düzenlenen sezonun bu son turnuvasına bir süredir Katar evsahipliği yapıyordu. Katar’da para çok, ama seyirci yoktu. Bunun üzerine Türkiye turnuvaya talip oldu. Kendisi de 12 yaşından beri tenis oynayan Tenis Federasyonu Başkanı Ayda Uluç, hem Türkiye’de hükümet nezdinde, hem de yönetim kurulunda olduğu Avrupa Tenis Birliği’nde kulis yaparak turnuvayı 3 yıl için Türkiye’ye taşıdı. 3 turnuvanın Türkiye’ye toplam maliyeti 36 milyon dolar olacak. * * * Peki Türkiye’de bu organizasyonun yapılacağı tesis var mı? İzleyecek tenis seyircisi var mı? Yok. Ama olması için çabalar var. Bu yılki turnuva için Sinan Erdem Spor Salonu bir Belçikalı mimar tarafından tenis arena haline getirilecek. Umulan o ki, önümüzdeki turnuvalar için Tenis Federasyonu’na özel bir tesis yapılacak. Bu yılki 16 bin kişilik tesisi dolduracak seyirci için de Türkiye çapındaki 170 tenis kulübüne davetiye gönderilecek. Okullar davet edilecek, öğrencilere bedava giriş imkânı verilecek. Bu turnuvayla hem İstanbul’un dünya spor camiasına tanıtılması, hem de Türk tenisine motivasyon kazandırılması umuluyor. Dileriz başarılı olur.",https://www.milliyet.com.tr/yazarlar/can-dundar/tenisin-kadinlari-geliyor-1403768
Can Dündar,Seks sorusu,20 Haziran 2011,"Diploma gerektirmeyen bir meslek bizimki... Doktor olsanız branşınızı sorarlar; mühendis olsanız diploma isterler. Gazetecilik için niyet yeter. Bu, meslek için hem avantaj hem dezavantajdır. Avantajdır; çünkü öbür mesleklerden gelenlerin farklı birikimleri, gazeteciliğe dinamizm katar. Dezavantajdır; çünkü mesleki eğitim eksikliği, gazeteciliğin geleneklerini, etik ilkelerini yenilere aktarmayı güçleştirir. * * * İzzet Çapa, gece hayatının önemli isimlerinden... Şimdilerde gazeteciliğe merak sardı; iyi de etti. “Mecmua” için ilginç röportajlar yapıyor. Demirel söyleşisini ilgiyle okudum; Türkan Şoray’dan yeni laf alamamıştı. Tenis Federasyonu, İstanbul tenis turnuvasının tanıtımı için, aralarında Güneri Cıvaoğlu, Fatih Çekirge, Fikret Ercan ve benim de bulunduğum bir grup gazeteciyi Londra’daki Wimbledon partisine davet etmişti. Federasyonun medya danışmanı, tenis yıldızı Sharapova röportajını İzzet Çapa’nın yapmasını uygun görmüş. Partinin ertesi sabahı Çapa’yla karşılaştık. Gergindi. Meğer röportaj öncesi vaat ettikleri süreyi son anda “5 dakika” diye sınırlamışlar. İtirazına kulak asmamışlar. Türkiye’den getirdiği lokum, nazar boncuğu vs. hediyeleri vermeye kalkışınca “4 dakikanız kaldı” demişler. O da panikle ve belki de tepkiyle ilk soruyu patlatmış: “Turnuva öncesi seks diyeti uygular mısınız?” Sharapova sinirlenmiş, hediyeleri bırakıp gitmiş. Korumalar teybi isteyince de Çapa önce direnmiş, sonra kırıp ellerine vermiş. * * * Dün Fatih Çekirge köşesinde “Bu soru sorulur mu” diye sordu. Dönüş yolunda tartıştık bunu... “Niye sorulmasın ki” diyen de oldu; “Olmayacak iş” diyen de... Usulünce her soru sorulur elbette... Herkese sorabilene şapka çıkarırım ben de... Ama Demirel’e, Şoray’a, Başbakan’a soramayacağınız soruyu, “öyle bir soru çaktım ki...” çalımı uğruna Sharapova’ya sorarsanız yadırganır. Hele 4 dakikalık sürede ilk soru olarak bunu sorarsanız niyetiniz hemen anlaşılır, bundan sonraki tüm röportajların önü tıkanır, federasyonun da niyeti sorgulanır. * * * Çapa’ya bu serzenişi iletirken bir özeleştiri de yapayım: Çok nadiren katıldığım bu tanıtım gezilerinin masraflarını, ilke olarak gazetelerimizin karşılaması gerekiyor. Yoksa yazılarımızın samimiyeti sorgulanır hale geliyor. Giderek kaybolan hassasiyetler bunlar; halbuki “geleneksizler”in daha kolay kabullendiği “hanut geziler”, sipariş söyleşiler, kendini konuğunun önüne koyan resimler, seçim öncesi yağcılık röportajları, reklam kokulu ekonomi haberleri, hatır manşetleri zaten azalan güvenilirliğimizi yok ediyor. Son dönem asıl endişe verici gelişme ise, çoğu medya dışından gelen kimi patronların, “yukarı”nın artan baskısı karşısındaki dirençsizliği; o baskıyı kendi korkularıyla büyütüp kraldan fazla kralcı kesilen yöneticilerin acizliği... Önümüzde zorlu bir dönem var: Hangi soru sorulabilir, hangi eleştiri yazılabilir, hangi manşet atılabilir, hangi konuk çıkarılabilir, hangi siyasi müdahale nasıl bertaraf edilebilir, medya bu ortamda nasıl işlev görebilir tartışmasını çok sık yapacağız. Ne kadar geç kalmış da olsak, bu mesleğin (kalan) itibarını korumak için hepimiz seferber olmalıyız.",https://www.milliyet.com.tr/yazarlar/can-dundar/seks-sorusu-1404716
Can Dündar,50,15 Haziran 2011,"Onu ilk hatırladığımda, minik bedeni acil serviste, tek başına bir sedyedeydi. Bacağı kırık, alnı sarılıydı. Sargısından kan sızıyordu. O, çığlık çığlığa ağlıyordu. Babasının kullandığı arabanın ön koltuğunda, annesinin kucağında giderken bir minibüsün çarpmasıyla motor dizlerine binmiş, kafası ön cama geçmişti. Ömür boyu alnında taşıyacağı iz, o kazadan hatıraydı. Bilmiyordu daha; ama açık ya da saklı nice yaralar sıradaydı. * * * O gün bugündür acı-tatlı her gününde beraberdik. Kederlerinde yaslı hıçkırıklarla ağlayıp zaferlerinde şen kahkahalar çınlatarak sevindik. Çalışan bir ana-babanın tek çocuğu olarak oyuncaklarıyla dost olduğunda, ateşlenip kâbuslarla yatakta çırpındığında, boynunda annesinin geceden bembeyaz kolaladığı sert yaka, iç cebinde dikilmiş muska, peşinden üflenmiş dualarla okul yoluna koyulduğunda, okumayı söküp yakasına kırmızı kurdele takıldığında, bir sinemada ilk flörtünü öpüp yanağı kızardığında, manasız bir şeye bozulup ilk intiharını planladığında, müziğe merak salıp Soysal Pasajı’ndan ilk plağını aldığında, lise çıkışı ilk dayağını yiyip dünyanın sonu geldi sandığında, sevindim, utandım, usandım, umutlandım onunla... Büyüdüm peşisıra... * * * Neslini örseleyen hayat, iyi davrandı ona: Hayatı, kâğıda sürttüğü kalemle değişti. Sevdiği uğraş, işi; sevdiği kadın eşi oldu. Girişken değildi, konuşkan değildi, kalabalığa alışkın değildi. Yazıydı işi, eli, dili... Onunla anlatabildi, kendini, derdini, öfkesini, sevgisini... Neyi varsa yazıdan edindi: Evi, işi, eşi, hep yazının ona açtığı kapıdan geçip geldi. Ve o, hayatı boyu, tükenmez bir kalem olmak istedi. * * * Koptukça çocukluktan, izledim olgunlaşmasını uzaktan: Zamanla ve kendiyle yarıştı en çok... Kaçtı kavgalardan, sakındı hoyratlıklardan... Gemledi hırslarını, bağışladı hasımlarını... Yıllar geçip de yaşgünü pastalarının mumu çoğaldıkça, bir bebeğin gıdısından öpüp hayatı bir başka kokladıkça, en sevdiklerini musalla taşından uğurladıkça ve yaşadığı yaşlar, yaşayacaklarından fazlalaştıkça, sallandı, beşikte karşıladıklarıyla tabutta uğurladıklarının sarkacında... Tattı, kavuşmanın ve yitirmenin acısını... Dersler alarak hatalarından; çıktı, çıkmaz sanılan sokaklardan... Yarı yolu geçti yolculuk... Büyüdü, büyüyünce tükenmez kalem olmak isteyen çocuk... * * * Bu sabah karşılaştık bir aynanın aksinde... Saçlarında kırlar vardı; ruhunda yaralar, aklında sorular... Kalbinde, sevdiklerini kaybetmeye dair korkular... Ama mutluydu, umutluydu; bu yaşında hâlâ tükenmez bir kalem olmak dışında gailesi yoktu. Bakınca tanıdım alnındaki yaradan: Bendim. Bugün, hayat koşusunda yarım asrı devirdim.",https://www.milliyet.com.tr/yazarlar/can-dundar/50-1402925
Can Dündar,Hangi Erdoğan?,13 Haziran 2011,"Gece yarısı balkona çıkıp kendi adını “Dünya lideri” sıfatıyla haykıran kalabalığı “Mağrur olmayın” diye yatıştıran bu adama hayran olmamak elde mi? Yanında eşiyle “Haydi bi daha” şarkısını okuyuşuna bakıp “İşte aradığımız lider” dememek mümkün mü? “Kıskananlar çatlasın” sloganına “Çatlamasınlar, onları da kucaklayacağız” diye karşı çıkışından, kırdıklarından helallik isteyişinden, daha fazla demokrasiden dem vuruşundan etkilenmemeye imkân var mı? “Tertemiz bir sayfa açtık; herkesin yaşam tarzı bizim için mübarek bir emanettir” sözü iç ferahlatıcı değil mi? * * * Değil. Ne yazık ki değil... Çünkü o balkon, aynı konuşmayı daha önce de gördü. Öyle gidecek sananlar, boyunun ölçüsünü aldı. Zafer gecelerinde ağzından bal damlayan o adam, zaman geçince dilinden öfke saçan bir sadrazama döndü. “Kimseyi dışlamadık, herkesi kucakladık” dese de, en yakın rakibinin “Aleviliğini” diline doladı. “Yaşam tarzınız bize emanet” dese de, seçim kampanyasını, muhaliflerinin gizlice kaydedilen “yaşam tarzı” üzerine kurdu. Neden “Kibirden sakınıyoruz” cümlesine değil, “Yaptıklarımız, yapacaklarımızın teminatıdır” cümlesine daha çok inandığımızı anlamadı. * * * Oysa bizler, yani 10 yıldır ona toplumun yarısı gibi “Neylerse güzel eyler” diyen koşulsuz bir hayranlıkla değil, diğer yarısı gibi “Hayırdır inşallah” ihtiyatıyla bakanlar, karşımızdaki tek surette birkaç kişiliği bir arada gördük ve hepsinin aynı adam olduğuna inanmakta zorlandık: “Biz olsak Öcalan’ı asardık” diyen adam, İmralı’da onunla görüşmeleri yürüten hükümetin Başbakanı mıydı gerçekten? Cennetin anaların ayağı altında olduğuna iman eden müminle, “Ananı da al git” diye gürleyen şahin aynı kişi miydi? “Herkes beni eleştirsin” diyene mi inanmalıydık, eleştiren gazetecilerin karşısına çıkmayana mı? Okuduğu şiirden dolayı mahkûm olan mağdur muydu o; yazdığı kitaptan dolayı tutuklanan yazara yüklenen mağrur mu? “Yaratılanı severiz, Yaradan’dan ötürü” diyen adama mı inanmalıydık, yoksa aleyhinde yazılan kitaplardan yakınırken “Ne Ermeniliğimiz kaldı, ne -affedersiniz- Rumluğumuz” diyene mi? Tevazuu şiar edinene mi, Hopa’da ölen öğretmenden bir rahmet dileğini esirgeyene mi? Candan konuşan adam mı gerçekti, camdan okuyan mı? * * * Başbakan iyi polis-kötü polis oyunu mu oynuyor; yoksa gerçekten gelgitler mi yaşıyor? Ben ikincisine inanıyorum. Ve bu gelgitlerde, Erdoğan’ın çocukluğuna damgasını vuran tekke adabı ile Kasımpaşalılık ruhunun hızla yer değiştirmesinden izler görüyorum. Gurur anlarında tevazu öne çıkıyor; öfke nöbetlerinde kibir şahlanıyor. Ve görünen o ki Erdoğan, alkışlar arttıkça sertleşiyor; oyu yükseldikçe baskıcı ve kırıcı oluyor. Bu seçimde bir frenleme bekliyorduk; tersine seçmen gaza yüklendi. Bu gaza rağmen Başbakan, balkondan vaat ettiği kucaklayıcı lider olabilirse ellerimiz kızarasıya alkışlamaya hazırız. Ama “Yaptıklarımız yapacaklarımızın teminatıdır” diyorsa tek laf kalıyor geriye: Bizim de öyle Sayın Başbakan... Bizim de öyle...!",https://www.milliyet.com.tr/yazarlar/can-dundar/hangi-erdogan-1402139
Can Dündar,Hepsi kazanacak. Ya Türkiye?,08 Haziran 2011,"Kamuoyu araştırmacısı Adil Gür’ün tahmini gerçekçi görünüyor: Bu seçimde yarışan tüm partiler kazanacak. Görünen o ki, AKP, son seçimde aldığı yüzde 38,8’lik oyun üzerine çıkacak ve bunu başarı sayacak. Erdoğan’ın 2007’deki oyu 46,5’ti. Bugün anayasayı referanduma götürecek Meclis çoğunluğuna ulaşabilmek için bu oranı aşmak zorunda... İktidar partisi (ve Türkiye) için kritik eşik budur. * * * CHP’ye gelince... 2007’de yüzde 21’e yaklaşmıştı. 2009’da yüzde 23’ü aşmıştı. Bu seçime “Yeni CHP” sloganıyla, yeni bir lider, etkili paketler ve iddialı vaatlerle giriyor. Yüzde 30’u zorlayan bir oy oranı, Kılıçdaroğlu’na ve değişim politikasına güvenoyu sayılacağı gibi CHP’yi bir sonraki seçimin iktidar adayı yapacaktır. HHH MHP, 2007’de yüzde 14 olan oyunu yerel seçimde yüzde 16’ya çıkarmıştı. Ama referandumda kalelerinde gol yemişti. Bu seçimde son yüzdesini aşması mümkün görünmüyor. Ama yediği kaset darbesinde kurmay kadrosunu yitirmiş Bahçeli’nin baraja gömülmek yerine, bugüne dek hep AKP’ye hizmet etmiş “mağdur” rolünün rüzgârıyla barajı aşması, başarı sayılacaktır. * * * BDP ise, bu seçimde gündem belirleyen, önemsenen, muhatap alınan, hemen her adayı tanınan bir parti olarak milletvekili sayısını 20’den 30’a çıkarabilirse seçim sonrası Kürt sorununun çözümü sürecinin temel aktörlerinden biri olacaktır. O da başarı sayılır. Sesi daha az duyulan bağımsızlara gelince... Silivri tutuklularının, Mustafa Balbay’ın, Tuncay Özkan’ın, Doğu Perinçek’in, Mehmet Haberal’ın, Çetin Doğan’ın eşleri ve yakınlarının desteğiyle hücrelerinden yürüttükleri seçim kampanyasında, yaşadıkları hukuksuzluğu ve cezaya dönüşen tutukluluğu teşhir şansı yarattıklarını düşünürsek onları da şimdiden kazançlılar hanesine yazabiliriz. * * * Milletvekili sayılarına bakıldığında ise, AKP ve MHP sandalye kaybederken, CHP ve BDP’nin kazançlı çıkması bekleniyor. Yine de Erdoğan’ın üçüncü kez girdiği seçimden de galip çıkması, Bahçeli’nin de bu zorlu sınavı atlatmasıyla “galip”ler safında yer alacağı söylenebilir. Dolayısıyla seçim gecesi her parti, aldığı yaralara rağmen kendini zaferle çıkmış ilan edebilir. Erdoğan, anayasayı değiştirecek çoğunluğu elde edemese de “Seçimi aldık. Birinci partiyiz” diyecektir Kılıçdaroğlu 9 yıllık bir iktidarı deviremese de “Oyumuzu artırdık” diye sevinecektir. Bahçeli daha önce aldığı oyun altına düşse de örgütünü “Oyunlarını bozduk, yine Meclis’teyiz” diye teselli edecektir. Ve BDP, bölgedeki AKP etkisini kıramamış olsa da “Güneydoğu bizden sorulur” diyerek Ankara’ya gelecektir. * * * Peki partilerin birbirlerinden çok kendileriyle yarışacağı ve hepsinin kazançlı çıkacağı bu tabloda Türkiye kazanır mı? Küfürler, baskılar, tehditler, kasetlerle kirlenmiş bir kampanya sonunda böyle bir sonuç çıkarsa “Kötünün iyisi” diyebiliriz. Seçimden sonra önümüzde anayasa değişikliği, başkanlık sistemi tartışması, cumhurbaşkanlığı seçimi ve Kürt sorununda çözüm meselesi var. Hepsi de Meclis’te düğümlenecek konular... Seçimden daha dengeli bir Meclis, giderek kontrolden çıkan gücü sınırlanmış bir iktidar ve özgüven kazanmış bir ana muhalefet çıkarsa... Ne ala!",https://www.milliyet.com.tr/yazarlar/can-dundar/hepsi-kazanacak-ya-turkiye-1400192
Can Dündar,Dün gece yatakta...,11 Haziran 2011,"Dün gece ülkenin bambaşka köşelerinde farklı insanlar, değişik heyecanlar, kaygılar, umutlarla yattı yatağa... Türlü çeşit düşüncelerle uyudular; garip rüyalara daldılar. * * * Gariban simitçi, “Seherde uyanıp fırına koşmalı ve erkenden sandık başında olmalıyım” planı yaparak uyudu. Çöpçü çocuk, seçim yasakları başlar başlamaz bir seçim enkazı kaldırır gibi toplayıp büyükçe çuvallara doldurduğu bayrakların kaç para edeceğini hesaplayarak uyudu. Hapisteki milletvekili adayı, hücresinin yosun tutmuş duvarına dikti gözünü; seçimi kazandıktan sonra, tahliye sırasında kendisini bekleyenlere ne diyeceğini ezberleyerek uyudu. Yıllardır onun çıkışını bekleyen kızı, babasına nasıl sımsıkı sarılacağını hayal ederek uyudu. Kaseti internete düştüğünden beri kır evinde saklanan müstafi vekil, “Ah biraz daha tedbirli olsaydım, bu gece benim gecemdi” diye içini çekerek uyudu. Müstafi vekilin yalnız eşi, “Şimdi kimin yanında acaba” diye ağlayarak uyudu. * * * Vergi rekortmeni işadamı, tahmin ettiği sonuç çıkarsa artık hiçbir ihale alamayacakları endişesiyle uyudu. Medya sahibi işadamı “Bütün yatırımı bunlara yaptık. İtibardan vazgeçmeyi göze aldık. Oyları azalırsa öbürleri beni yer” tahmininin rahatsızlığıyla uyudu. Son haftalarda her gece, verdikleri “hoşa gitmeyen” bir haber yüzünden gececi, patron ya da bakan tarafından telefonla uyandırılan genel yayın müdürü, “Nihayet bu gece deliksiz bir uyku çekebileceğim” rahatlığıyla uyudu. * * * Uzak bir adanın hücresindeki mahkûm, bu geceki balkon konuşmasından beklediği mesaj çıkmazsa örgüte vereceği mesajı başucundaki kâğıda yazarak uyudu. Dağdaki genç, toprağa uzanıp yıldızlara dikti gözünü: “Acaba yarından sonra dönebilir miyim eve? Yoksa yine başlar mı çatışma” sorusunun dikenine yaslanarak uyudu. Genç vekil adayı, gardırobun koluna astığı lacivert takım elbisesine baka baka, kürsüde yemin edeceği anı düşündü; gözüne uyku girmedi. * * * Geçen seçimde sonuca en uzak tahmini yaparak gözden düşen kamuoyu araştırmacısı, “Bunu da tutturamazsak işimiz bitti” diye midesinde sancılarla uyudu. Bakan bey, “Acaba yeni kabinede yerimde kalır mıyım” diye döndü durdu yatakta; yanında eşi, “Acaba yeni kabinede yerimizde kalır mıyız” diye dönüp duruyordu, kocasına belli etmemeye çalışarak... Yeni kabinede bakan olmasına kesin gözüyle bakılan vekil, “Ellerinde kasetim var mıdır” paniğiyle kan ter içinde tavşan uykusuna daldı. Tarikat şeyhi, “Cemaati yine bunlara yönlendirdik. Beni mahcup etmezler inşallah” kaygısıyla uyudu. Ağustosta terfi bekleyen komutan, “Seçimden sonra sıra bana gelir mi” sorusunu kendine yakıştıramayıp zihninden kovalayarak ve daha ulvi şeyler düşünmeye çabalayarak uyudu. Kızarmış gözleri kapanan bilgisayar korsanı “Yarın gece Yüksek Seçim Kurulu’nun sitesini çökertsem ne sükse yaparım” diye düşleyerek uyudu. Ayların kampanya çalışmasından bitap düşmüş politikacı, “Çok küfrettik, çok da yalan söyledik. Allah affetsin” duasıyla uyudu. * * * Kimi huzurla başladı sabaha, kimi uykusuz... Kimi tedirgin, kimi umutlu, kimi umutsuz... Bu gece ise, halkın kararına göre, kimi zafer rüyası görecekti; kimisi kâbus...",https://www.milliyet.com.tr/yazarlar/can-dundar/dun-gece-yatakta-1401354
Can Dündar,İki lider Diyarbakır’a giderken...,30 Mayıs 2011,"Kürt sorununun çözümünde çok geç kaldık. Kangren olmuş bir hastalığa şifa arıyoruz. İlaç yetmiyor artık... Ameliyat gerekiyor. Belki köprüden önceki son çıkışta, belki bir çözümün kıyısındayız. Atacağımız adımlara göre karaya da çıkabiliriz, deniz bizi alıp götürebilir de... * * * Önce sulara kapılıp batma seçeneğini değerlendirelim: Hiç de yabana atılmayacak bir ihtimal bu... İki tarafın silahlı çözüm yanlısı şahinleri, uzun süre birlikte yaşayan çiftler gibi tıpatıp birbirine benzemeye başladı. İkisinde de otoriter yapıya iman var; sivillere hareket alanı bırakmayan bir askeri nizam... Resmi görüş dışındaki fikirlere tahammülsüzlük... Bu işin ancak silahla çözüleceğine dair keskin inanç... İki tarafta da barış arayanlar, şahinlerin derin süngüsünü sırtlarında hissediyor. Ve şimdi PKK’nın, 15 Haziran tehdidinin ciddiye alınması için en sert yüzünü göstermesinden endişe ediliyor. * * * Buna rağmen karaya çıkma umudu ağır basıyor. Çünkü: İki tarafta da savaşanlar bıktı; barış özlemi arttı. İki tarafta da şahinlerin sesine itirazlar çoğaldı. Ankara’da demokratik açılımla ciddi kazanımlar sağlandı. Asker, silahın tek başına çare olmadığını gördü; siyasi tablonun dışına çıktı; çözümün önündeki önemli bir engel kalktı. Türkiye’nin batısının da razı olacağı bir çözüm konusunda kilit önemdeki CHP’de demokratikleşme yönünde bir zihniyet değişimi yaşandı. Ve kamuoyu, özerklikten affa kadar her konuyu tartışabilecek olgunluğa ulaştı. * * * PKK cenahından gelen haberler, orada da benzer gelişmeler yaşandığını ortaya koyuyor: Taraf’ta Yıldıray Oğur’un dikkat çektiği gelişme önemli: Fırat Haber Ajansı’nda “Öcalan-devlet görüşmesinin oyalama taktiği olduğuna” dair bir yorum yayınlandı. Yazıya cevap Özgür Gündem’den geldi. Öcalan’ın avukatları “müzakere”lerin devamını savundu. Görünen o ki, hükümetin diyalog eğiliminin Ankara’da açtığı tartışma, aynen dağa yansıyor; baskı kalkınca “tekil düşünce”, yerini çoğulcu bir tartışma zeminine bırakıyor. Ama temkinli olalım: Bu zemin kayması, aynı zamanda Öcalan’ın hâkimiyet alanını sınırlayan bir gelişme... Üst düzey yetkililer, “15 Haziran’a kadar eylemsizlik” kararı varken gerçekleşen PKK saldırılarının “Öcalan’ın emriyle” değil, “Öcalan’a rağmen” yapıldığına inanıyorlar. Yani orada da bir “karşıda ikizini doğurma” süreci yaşanıyor. Tıpkı Ankara’da olduğu gibi Kandil’de de savaşın bitmesinden rahatsız olanlar devreye giriyor. Çok dillendirilen türde bir “PKK-Ergenekon işbirliği” varsa, barışa kurulan köprüyü dinamitlemede şahinlerin dayanışması olarak devreye giriyor. * * * Başa dönersek: Askerin de PKK’nın da savaşmaktan yorulduğu, iktidar ve muhalefet partilerinin belli ilkelerde buluştuğu, kamuoyunun İmralı ile diyaloga bile ikna olduğu, diyalogu sürdüren MİT’in, Öcalan’dan iltifat gördüğü bir ortamdayız. Konjonktür, çözüm için hiç bu kadar uygun olmamıştı. Bu ortamda bugün ve yarın peş peşe Diyarbakır’da miting yapacak iki lidere büyük sorumluluk düşüyor: Sayın Kılıçdaroğlu, Sayın Erdoğan! Köprüden önceki son çıkıştayız. Lütfen itişeceğinize önünüze bakın. Çıkışı atlarsak batabiliriz. Bilinçli davranırsak silahları gömebiliriz.",https://www.milliyet.com.tr/yazarlar/can-dundar/iki-lider-diyarbakir-a-giderken-1396630
Can Dündar,Mert dayanır...,04 Haziran 2011,"Milliyet’le Başbakan yaşıt sayılır. Aralarında 4 yaş var. Erdoğan gençken Milliyet’i görür müydü bilmem, ama Milliyet, Erdoğan’a gelene dek çok başbakan gördü. Çoğu, muhalefet sevmezdi. Karşıt fikirden hazzetmezdi. İktidara geldiklerinde ifade hürriyetinden, basın özgürlüğünden dem vurur, işler biraz sarpa sardı mı, “Basın bana karşı” paranoyasına kapılıp saldırganlaşırlardı. * * * Daha Erdoğan’ın Kasımpaşa’da ilkokula başladığı zamanlarda Çetin Altan, Meclis’i baskı altına alıp gençlerin üzerine ateş açtıran iktidarın zulmüne karşı isyanını Milliyet’teki tek cümlelik tarihi yazısıyla dile getirmişti: “Bugün canım yazı yazmak istemiyor.” O zulmü yapan Başbakan devrilip insafsızca idama yollandığında, askeri yönetimin baskısına direnerek darağacının fotoğrafını basmayan da yine Milliyet olmuştu. Erdoğan’ın sahalarda top koşturduğu 70’lerde bu gazetenin yazarları fikre tahammülsüzlük cehenneminde bir yandan sıkıyönetim mahkemelerinde yargılanıyor, bir yandan da kan gölünde sağ kalmaya çalışıyorlardı. Sonunda o tahammülsüzlük, bu gazetenin genel yayın yönetmenini, başyazarını kurşunların hedefi haline getirdi. Muhalifin, canıyla bedel ödediği ülkedir Türkiye... Ve o bedeli en pahalı ödemişlerden biridir Milliyet... Erdoğan, işte böyle bir gazetenin yazarına “Bedelini ağır ödeyeceksin” diyor; bir diğerini namertlikle suçluyor. * * * Kendisi de iktidara geldiğinde basının kredisinden yararlanmış, pembe manşetlerden payını almıştı. Sonra her iktidarın ananevi formülü işledi: Balayı bitince makyaj aktı. Hatalar çoğaldıkça tahammül azaldı. Eleştiri arttıkça, öfke kabardı. Başbakan önce “köşe yazarına hâkim olamayan” medya patronlarına “Bizim dükkânda sana yer yok” demelerini tavsiye etti. Demeyenleri sermayesinden etti. “Dükkândakiler”in yine de susmadıklarını görünce de şahsen taarruz etti: İlkin, ÖSYM skandalının yılmaz takipçisi Abbas Güçlü’yü “Bedelini çok ağır ödeyecek” diye tehdit etti. Ardından da Nuray Mert’in bir yorumuna bozulup (“Güya bayansın” dipnotu eşliğinde) “Bu mertlik değil, namertliktir; izansızlık, densizliktir” dedi. Bu arada hızını alamayıp, İngiliz The Economist dergisine de seçimde CHP’yi adres gösterdi diye “Ey Economist” diye ayar vermeyi ihmal etmedi. Bizden uyarması: Economist yorumcuları yazdıklarına dikkat etmezlerse, yakında o dükkânda kendilerine yer bulamayabilirler! * * * “Economist ‘AK Parti’ye oy verin’ dese, buna da karşı çıkardık” diyor Erdoğan; aynı derginin 2007’de AKP’ye destek verdiğinde hükümetçe pek sevildiğini unutmuş görünüyor. Mazlum durumda olduklarında Nuray Mert’in laik kesimi kızdıran desteğini de bilmezden geliyor. Ama Nuray çetin cevizdir; “Mert dayanır...” atasözünün delili gibidir. Zaten bu gazetenin kapısından giren yazarlar, bahsettiğim tarihin ağırlığını sırtlarında taşır, yazdıkları her satırın bedelini ağır ödeyebileceklerini bilirler. Ama yine tarihte kayıtlı bir hakkaniyete güvenirler: Güç kullanıp bedel ödetenler geçip gitmiştir; güce boyun eğmeyen köşeler sabittir.",https://www.milliyet.com.tr/yazarlar/can-dundar/mert-dayanir-1398585
Can Dündar,Kılıçdaroğlu asıl batıya anlatmalı,01 Haziran 2011,"Pazartesi gecesi 2 saat boyunca NTV stüdyosunda beraberdik CHP lideri ile... Aynı gün içinde 4 miting yapmış olmanın yorgunluğu yüzünden, sesinden belli oluyordu. Yine de herkese karşı güler yüzlü ve nazikti. Oğlu yurtdışından dönmüştü. Gece yarısı ayrılırken; “Şimdi gidip onu göreceğim, sabah da erkenden Diyarbakır’a gideceğim” dedi. Tüm partilerden ikişer temsilciyle oluşturulacak “Akil Adamlar Komisyonu” önerisini de o programda ilk kez dillendirdi. Komisyon, tam da bu isimle, 3,5 yıl önce DTP Grup Başkanı Ahmet Türk tarafından gündeme getirilmişti. Güney Afrika, İrlanda gibi çatışma alanlarında çözüm için devreye giren heyetlerin de “Akil Adamlar Komisyonu” adını taşıdığını hatırlatalım. * * * 12 Haziran’da büyük sürpriz beklenmiyor. Ancak 2011 seçiminin tarihe iki iz bırakacağı kesin: MHP’deki kaset skandalı... Ve CHP’deki değişim kampanyası... MHP seçmeni bir anlamda bu kirli yöntemi de oylayacak. CHP seçmeni ise sandık başında sadece Kılıçdaroğlu’na değil, onun dönüşüm çabasına oy veya tepki verecek. Küçümseyenlere bakmayın; gerçekten tarihi bir değişim yaşanıyor CHP’de... Kılıçdaroğlu Diyarbakır’dayken açıklanan anayasa çalışmasında ortak kimlik olarak “Türkiye Cumhuriyeti vatandaşlığı” önerilmesi, başlı başına önemli bir hamle... Böylece CHP, hem MHP’nin Türkçülüğünden kendini ayırıyor, hem de vatandaşlık temelinde bu toprağın (Türk olsun olmasın) herkesin ortak yurdu olduğuna vurgu yapıyor. CHP lideri, İmralı görüşmelerini kampanyasında istismar etmeyerek, hatta destekleyerek de cesur davranıyor. Böylece, bugüne dek boş sahada “açılım” bayrağını kendi başına taşıyan, sonra frene basıp vitesi geriye takan AKP’nin önemli bir kozunu elinden alıyor. Çözüm arayan lider mevkiine kendisi oturuyor. Erdoğan’ın giderek tırmanan öfkesi ve artık Kılıçdaroğlu dışında bir şey konuşmaz hale gelmesi, bu telaşın göstergesi... Oysa önümüzdeki süreçte CHP’nin cesaretine çok ihtiyacı olacak. “Kürt sorunu yoktur” noktasına gelmiş bir iktidarla, “Kürt sorunu vardır” noktasına gelmiş bir ana muhalefet var ortada... İlki çok erken; ikincisi çok gecikmiş bir teşhis... Yine de rollerin nasıl değiştiğini göstermesi açısından ibretlik... * * * Ama şu da var: Kılıçdaroğlu, bu çıkışlarıyla Kürt sorununda çıtayı, sadece rakiplerinin değil, kendi tabanının bile ulaşmakta zorlanacağı bir yüksekliğe koydu. Bunlar örgüte danışılmış, tabanda uzun boylu tartışılmış politikalardan ziyade, genel merkezde seçim öncesi apar topar pişirilmiş önerilere benziyor. Şimdi bu yeni yaklaşımı, içine kapana kapana yer yer MHP milliyetçiliğine yanaşmış, her krizde gözünü kışlaya dikmeye alışmış, çoğulcu anayasa fikrini bölücü bulan, sivil bir söylemden giderek uzaklaşan tabanına benimsetmek zorunda... O yüzden Diyarbakır’da ne kadar kalabalık topladığı, yeni bir şey söyleyip söylemediği önemli değil; yeni politikasını batıya anlatması, benimsetmesi önemli... Değişim söylemi, batıda da destek görür ve oy alırsa hem CHP çözümün kilidi haline dönüşür, hem barışın yolu açılır.",https://www.milliyet.com.tr/yazarlar/can-dundar/kilicdaroglu-asil-batiya-anlatmali-1397431
Can Dündar,İşte saman sarısı saçlar,03 Haziran 2011,"1962 sonu... Nâzım Hikmet, 2 yıllık eşi Vera Tulyakova ile Paris’e gitti. Paris, balayını geçirdikleri kentti. Bir İtalya gezisi dönüşünde uğramışlardı Fransız başkentine... Orada dostlarla buluşacaklardı: Abidin ve Güzin Dino’yla... Avni Arbaş’la... Hıfzı Topuz’la... Aragon’la, Picasso’yla, Regis Debray’la...  Yemekler ve merdivenler Nâzım’ın kalbi tekliyordu. Doktorlar yemeği abartmamasını, merdiven çıkmamasını tembihlemişlerdi. İkisine de aldırmadı. Nasıl aldırabilirdi ki? Şakir Eczacıbaşı İstanbul’dan koca bir sepet içinde nevale göndermişti: Lakerda, uskumru dolması, midye dolması, kirli hanım peyniri, lor, turşu, çiroz... Saint Severin Kilisesi’nin karşısına sofra koyup hepsini yemişler, yerken memleketi yad etmişlerdi. Merdivene gelince... Abidin Dino’nun yeni resimlerini görebilmek için 5. kattaki atölyesine çıkmayı göze almıştı Nâzım... Yaşar Kemal’in koluna girip ağır ağır tırmanmıştı basamakları... Peş peşe yaşadığı bu iki şenliği o yılbaşı yazdığı bir şiirde buluşturmuştu: “Saint-Michel rıhtımında beşinci kattan çıkar yola Yüzer bacaların üstünde Dino’ların tavan arası Burası ölümsüz dostlukların gemisi Tuallerde Antibes denizi cıvıl cıvıl, Ve sofrada midye dolması İstanbul’umdan Ve duvarda ‘Ah!’ın iki gözü iki çeşme Ve Güzin ablam zeytin dalıdır Verusam püsküllü mısır Abidin dümeni Güneydoğuya kıvır Varalım Emirgan’a...”  Saman sarısı saçlar Ölümünden sadece 6 ay önceki o son Paris gezisinde, Bedri Rahmi ile de buluştu Nâzım... Bedri Rahmi, Amerika’dan bir ses kayıt cihazı ve kamera ile dönmüştü. Nâzım, can dostunun makaralı teybine 56 şiirini okudu. Zar zor tamamladığı bu ses kaydını, ona emanet etti. Kameraya da renkli film konmuştu. Bedri Rahmi, dönüş yolunda gemi güvertesinde eşi Eren’i çektiği filmin peşine, Paris’te Nâzım ile Vera’nın görüntülerini kaydetti. Yeni evliler, Quartier Latin’de, Saint Michel Bulvarı’na yakın Hotel D’Albe’de kalıyorlardı. Çekimler o odada yapıldı. Bunlar, Nâzım’ın ilk ve son renkli görüntüleriydi. Şairin o yılki şiirinde bahsettiği “saman sarısı saçlar” ile “mavi kirpikler” de böylece ilk kez renkli kaydedildi. Bedri Rahmi, Nâzım’la genç eşini görüntüledikten sonra kamerayı Vera’ya verdi. Vera da Türk edebiyatının bu iki büyük ustasını birlikte çekti. O sırada Nâzım, Bedri Rahmi’yi bir çocuk gibi kucağına yatırmış, burnunu kaşıyordu.  Film ortaya çıktı O Paris gezisinin sesleri ve görüntüleri Nâzım’ın yasaklı olduğu yıllarda Türkiye’ye girdikten sonra 50 sene saklandı. Kimi zaman bir yüklükte, kimi zaman merdiven altında... Zamanla Nâzım, Bedri Rahmi, son olarak da bantları çekmecesinde saklayan Bedri Rahmi’nin oğlu Mehmet vefat etti. Bu eşsiz arşive Bedri Rahmi’nin gelini Hughette Eyüboğlu el attı. Nâzım’ın kendi sesinden şiirleri, kaydedildikten 50 yıl sonra ocakta Yapı Kredi Yayınları ve Türkiye İş Bankası Kültür Yayınları tarafından “Büyük İnsanlık” adıyla yayınlandı. Nihayet Nâzım’ın Vera’yla renkli görüntüleri de geçen hafta İş Bankası Kültür Yayınları arşivine kazandırıldı. İşte bu fotoğraflar o filmden ilk kareler... Dün 48. ölüm yıldönümünde andığımız büyük şairin ilk renkli görüntüleri olarak tarihe kaydedildiler.",https://www.milliyet.com.tr/yazarlar/can-dundar/iste-saman-sarisi-saclar-1398329
Can Dündar,Alarm!,06 Haziran 2011,"Çok sevdiğim “Mor ve Ötesi” grubunun solisti Harun Tekin, genç rockçılar içinde en bilinçlilerden biridir. Muhaliftir. Sözüne kıymet verilir. Radikal’de Ezgi Başaran’la söyleşisi o yüzden anlamlı... Bugüne dek Baykal’lı CHP için “Siyaset sahnesinden silinsin” diye düşünenlerdenmiş Harun... Referandumda “Evet”e ikna olmamış. “Hayır” da dememiş. Boykot etmiş. Balyoz davası konusunda ise “Ateş olmayan yerden duman çıkmaz, herhalde bir şeyler vardır” diyenlerdenmiş. Sonra bir yakını sanık olmuş. Harun da duruşmaları izlemeye başlamış. Savunmaları dinlemiş. Polis tutanaklarını incelemiş. İddianamedeki sakatlıkları, hukuksuzlukları fark etmiş. Veee Silivri’ye gide gele değişmiş. Şimdi “Bu davaların hakkaniyetle sürdürüldüğüne dair inancım sarsılmış durumda” diyor ve “Ergenekoncu”, “darbeci” diye yaftalanma riskine aldırmadan alarm zilini çalıyor: “Demokrasiyi tehdit eden tek şey, askeri darbeler değil. Ciddi otoriter eğilimlerin alarm verdiği noktada darbe tehdidinin bertaraf edilmesinin her şeye bedel olduğunu düşünemiyorum.” Son derece önemli bir teşhis... Müziğin bir başka aydınlık yüzü olan Aylin Aslım’ın, bir süre önce, yine Ezgi Başaran’a söylediği sözler kadar önemli... Aylin de “Ya AKP’lisin ya darbeci” adlı bu kirli oyunda taraf olmayı reddederken “Bu saçma sepetlerinizden hiçbirine ait değilim” diye isyan etmişti. * * * Ergenekon, Balyoz davalarında “kuşkucular”ın “farkındalık eşikleri” farklı: Kimi baştan “Bu dava yalan” diye kestirip atmıştı. Kimi iddiaları ciddiye aldı; kurunun yanında yaşın da yanmasına itiraz etti. Kimisi zaman içinde gelişmeleri gördükçe fikir değiştirdi. Ergenekon’u araştıran, ciddiye alan ve büyük tehlike sayan biri olarak benim “inançsızlık miladım” da Harun’unki gibi kişisel bir tanıklık sayesinde oldu. 3,5 yıl önce, Beşiktaş Adliyesi’nde tanık sıfatıyla ifade verirken, Savcı Zekeriya Öz’ün halinden, tavrından, sorularından işin nereye gittiğini anladım ve daha başta bu davaya güvenimi yitirdim. O günden sonra da dava dosyasındaki her bulguya, savcılıktan sızdırılan her belgeye, savcılığın sansasyonel iddialarına mesafeli yaklaştım. * * * Aylin Aslım’ın bahsettiği “sepetler”e girmeyi reddedenler giderek kalabalıklaşıyor: Hem “Ergenekon aydınlansın” isteyen, hem de “Herkes adil yargılansın” diyenler... Hem askeri darbelere karşı çıkıp hem sivil otokrasiye direnenler... AKP’nin, kendi muhaliflerini de bazı darbe sevdalılarıyla birlikte Silivri’ye doldurma hevesinin, asıl Ergenekon’un gizlenmesine ve ikame bir derin devlet tesisine hizmet ettiğini düşünenler giderek çoğalıyor. “Darbe tehdidi” sopasıyla “demokrasiyi tehdit eden otoriter eğilimler”e boyun mu eğeceğiz; yoksa darbelere karşı çıktığımız gibi giderek zamana yayılmış bir darbe halini alan bu hakaret diline, saldırgan üsluba, hukukun, siyasetin, medyanın, sanatın, sokağın üzerindeki baskıya, dinleme, izleme kuşatılmışlığına karşı mı çıkacağız? Pazar günü sandıkta oylanacak soru budur. Ben umutluyum: Seçmen -2009’daki gibi- bir kez daha “Ağır ol” diyecek.",https://www.milliyet.com.tr/yazarlar/can-dundar/alarm-1399270
Can Dündar,Güneydoğu 2. balkon konuşmasını bekliyor,23 Mayıs 2011,"Diyarbakır kitap fuarında imzadayım. Gelenlerin çoğu lise, üniversite öğrencisi gençler... Kitaba sevdalı, bilinçli, pırıl pırıl yüzler... İsimlerini soruyorum: “Berfin, Tekoşin, Helin, Berivan, Nazdar, Siyabend, Hivda, Pelda, Ruken, Dengin, Dara...” Yanlış yazmayayım diye, kimi nüfus kâğıdını koyuyor önüme, kimi heceliyor tane tane... “Yeni isimler”le tanışma seansımız bu... Daha önce de gelmiştik. Ama Kürt isimliler ya gelmiyordu, ya Türk ismi söylüyordu. Onlar, “açılım çocukları...” İlk kez ismini yüksek sesle ve gururla yazdıran bir kuşağa mensuplar... Ve Türkçe bir kitabın yazarının imza kuyruğundalar.  Fırtına çocukları geliyor Madalyonun güzel yüzü bu... Tersini ise Diyarbakır’da seçim kampanyasının bir boşluğunda pastanede buluştuğum bağımsız aday Leyla Zana hatırlatıyor: “Babalarının korkularını taşımayan, Türklerle kavga ortamında büyümüş, nefreti görmüş, öfkeli bir kuşak geliyor. Onlara ‘fırtına çocukları’ deniyor. Devlet elini çabuk tutup bugün bu sorunu bizimle çözmezse arkamızdan gelenlerle barışması çok zor olacak. Bu fırsat kaçırılmamalı.” İlginçtir; yine Diyarbakır’da görüştüğüm üst düzey bir Emniyet yetkilisi bu sözleri doğrular gibi konuşuyor: “Tüm yaşananlara rağmen Kürtlerin çoğunluğu hâlâ bölünme fikrine uzak. Şimdi bölgede bir referandum yapılsa ‘Ayrılalım’ kararı çıkmaz; ama öyle bir noktadayız ki, iki yıl sonra çıkabilir.” Güneydoğu’da yeni bir dönemin ve yeni bir anlayışın habercisi bu sözler... Dahası var: Aynı yetkili, daha öncekilerin aksine, geçen haftaki kepenk kapatma eylemlerinin örgüt zorlamasıyla değil, gönüllü yapıldığı gözlemini aktarıyor. Bir özeleştiri de yapıyor: “Hepimiz hatalar yaptık. Hem de vahim hatalar yaptık. Ama herkes yaptı. Bunun hesaplaşması çok zor. Dimağlarımızı temizlemeden bu işi halledemeyiz. Yeni bir başlangıç lazım. Bölgede her evde bir kayıp var. Ve her bir kayıp bir aileyi değil, herkesi etkiliyor. Daha nereye kadar?”  Sorun toplumsallaştı Yine bir cenazeden geliyor Leyla Zana... Ama şehir gergin değil; alışılmış adeta... Belediye Başkanı Osman Baydemir, son cenazelerin, Diyarbakır’da 20 yıl önce Vedat Aydın’ın öldürülmesinden bu yana yaşanan en büyük olay olduğunu söylüyor. “Son 20 yıl bir yana, geçen hafta bir yana” diyor. Bu olayla bölgede yeni bir sayfanın açıldığına inanıyor. O sayfayı daha iyi anlayabilmemiz için bir örnek vereceğim: Diyarbakır’a gitmeden önceki gece evde oğluma Yılmaz Güney’in “Yol”unu seyrettirdim. Filmin bir sahnesinde askerler dağda öldürülmüş 5 “asi”nin cesedini bir römorkun arkasında getirir. Köy halkını meydana toplayıp “Tanıyor musunuz bunları” diye sorarlar. Kiminin oğlu, kardeşi, yakınıdır; ama hepsi başlarını önlerine eğip “Tanımıyoruz” derler. 30 sene önceki bu sahne, geçen hafta tam tersine döndü. Irak sınırında 12 PKK’lının öldürülmesinden sonra sınırın Irak tarafında kalan 3 cenazeyi almak için onları tanıyan- tanımayan 300 kişi korku duvarını aştı; mayınlı sınırı geçti. Cenazeleri alıp Türkiye’ye getirdi. Yani sorunla birlikte direniş de kitleselleşti, toplumsallaştı.  Acıyla olgunlaşmak Baydemir, “Ben böylesine ölüm korkusunu yenmiş, hatta ölmek için yarışan bir kitle görmedim” diyor. O gerginlikte büyük çatışma yaşanmadıysa bunda askerin sağduyulu tavrının da rolü var. Olaylar sırasında askerden Baydemir’e yönelik en ufak bir nezaketsizlik hareketi gelmemiş. Bu da bölge açısından bir yenilik... Başkan, askerin de artık çatışmaktan bıktığı görüşünde: “Acılar hepimizi olgunlaştırdı” diyor. Diyarbakır Büyükşehir Belediye Başkanı Osman Baydemir, “Ölüm korkusunu yenmiş, hatta ölmek için yarışan böyle bir kitle görmedim” diyor. Eski Bakan Şerafettin Elçi BDP’nin desteğiyle bağımsız aday oldu. ‘MİT çözüme en açık yapı’ BDP’lilerin ortak kanısı şu: Asker, artık çözüm önünde bir engel değil. Dolayısıyla AKP açısından “Ben çözeceğim, ama devlet engelliyor” mazereti ortadan kalktı. Hatta Şerafettin Elçi daha fazlasını söylüyor: “Devlet içinde çözüme en açık yapı, Milli İstihbarat Teşkilatı” diyor: “Çünkü MİT, halkla iç içe; sorunun farkında... Kan dökmekle çözülmeyeceğini onlar da görüyor.” Öcalan’ın son avukat görüşmesinde “Benimle görüşen heyet, iyi niyetli ve irade sahibi” dediğini hatırlayınca bu sözler daha da anlam kazanıyor. Peki İmralı görüşmelerini sürdüren heyet “irade sahibi” ise Öcalan neden “Erdoğan’ın Çillerleştiğini” söylüyor? Başbakan’ın son dönemdeki milliyetçi söylemi, MHP’nin altını oymaya dönük bir seçim taktiği mi; yoksa gerçekten “Kürt sorunu”nu hallettiğine mi inanıyor? Çözümden yanaysa, neden çözüme nispeten sıcak duran isimleri, mesela İhsan Arslan’ı, Abdurrahman Kurt’u, Dengir Mir Mehmet Fırat’ı liste dışı bıraktı? “Çillerleşti”yse, 2009 seçimleri sonrasında gelen KCK operasyonu gibi bu seçimden sonra da yeni operasyonlarla en başa dönme tehlikesi var mı? Galiba “Önümüzdeki süreç kanlı mı olacak, kansız mı” sorusunun yanıtı biraz da bunlara verilecek cevaplarda gizli... ‘Sorunu, yeni anayasa çözer’ Tüm karamsar beklentilere rağmen, bölgede devlete veya örgüte yakın duran insanlar, Erdoğan’ın milliyetçi söyleminin geçici olduğu konusunda hemfikir... Başbakan’a çok yakın bir isim, “Seçim döneminde her şey söylenebilir. Ama açılım süreci bitmedi; ara verdi” dedi: “Bölgedeki insan da artık çözüm talep ediyor; oğlu, kızı dağdan insin istiyor. Dağdakiler de inmek için bir işaret bekliyorlar.”  Peki ne olacak? Öcalan, “15 Haziran’a kadar çözüm çıkmazsa isyan başlar” diyor. Ama son görüşmesinde bu sözlerine açıklık getiriyor: “15 Haziran’da çözüm gelişir demiyorum. Burada önemli olan Başbakan’ın sorunu çözeceklerine dair bir açıklama yapmasıdır.” İşte konuştuğum herkes, bu konuşmanın hemen seçim ertesinde yapılacağını söylüyor. Bir nevi “2. balkon konuşması” bekleniyor. Şerafettin Elçi’ye göre, “iş gelip anayasada düğümlenecek. Çözüm de anayasadan çıkacak. Erdoğan, İstanbul’a kanal açarak değil, Kürt sorununu çözerek tarihe geçebilir.” Elçi, yeni anayasadan beklentisini 3 maddede özetliyor: “Türklük vurgusu olmayan çoğulcu bir anayasa vaadi... Anadille ilgili tüm yasakların kaldırılması... Yerinden yönetime dayalı bir idari yapılanma...” İlginçtir; Başbakan’ın yakın çevresi de benzer bir hazırlık işareti veriyor: “Seçim sonrası statükocu, merkeziyetçi, ırkçı olmayan, yeni, sivil bir anayasa ile bütün sistemi tersine çevirmek lazım. Öyle olunca bugün en başta görünen şahinler en geri düşer. Ve çözümün yolu açılır.” Ortak kanı: MHP‘siz çözüm zor İlginç bir not daha: Diyarbakır’da görüştüklerime “MHP’siz çözüm olur mu?” sorusunu sordum. Beni şaşırtan cevaplar aldım. Konuştuğum BDP’lilerin çoğu MHP’nin Meclis’te olmasını daha doğru buluyor. Süreci zorlaştırsa da parlamentodaki MHP’nin, “Çözüme sokakta muhalefet eden hırçın bir MHP’den daha iyi” olduğu konusunda hemfikirler. Bahçeli’nin ülkücülere “silah yerine bilgisayar” telkin eden söylemini övüyorlar. O yüzden de parlamento dışında kalacak bir MHP’nin sorun olacağını görüyorlar. Şerafettin Elçi ise tersini düşünüyor: “MHP Meclis’te olmazsa daha iyi olur” görüşünde... “Demode olmuş fikirleriyle, çözüme kapalı bir partinin süreci zorlaştıracağına” inanıyor. CHP konusunda ise iyimser: “Kılıçdaroğlu zeki adam. Mesafe almayı biliyor, önemli işler başarıyor. Oyu yüzde 30’lara yaklaşırsa partiye hakim olan eski fikriyatı, çağdaş bir sosyal demokrat anlayışla değiştirebilir ve Kürt sorununun çözümüne katkı verebilir. Bu da Türkiye’nin yararına olur.”  12 değil 15 Haziran Ülkenin kalan bölgeleri nefesini tutmuş, 12 Haziran gecesini bekleyedursun, Güneydoğu’da emniyetçisinden örgüt yöneticisine, partilisinden yetkilisine kadar herkes seçim sonrasına, 15 Haziran’a kilitlenmiş durumda... Seçim gecesi Başbakan’ın vereceği yeni anayasa mesajı, belki de yeni bir dönemin işaret fişeği olacak ve yeni Meclis, Türkiye’nin en büyük sorununu çözme gündemiyle toplanacak.",https://www.milliyet.com.tr/yazarlar/can-dundar/guneydogu-2-balkon-konusmasini-bekliyor-1393872
Can Dündar,En büyük skandal,18 Mayıs 2011,"MHP kasetlerini izledim. Batı’da “peep show”lar vardır. Bir yatakta kadın soyunur, çevreleyen tek kişilik kabinlerde erkekler parayla açılan bir pencereden röntgenler. Kayıtları izlerken insan röntgenci gibi hissediyor kendini... Baştaki merak duygusu, yerini hızla utanca terk ediyor. Kayıtların yapıldığı yer, özel ev ya da otel odası... Duvara, lambaya kamera yerleştirilmiş. Ağır cezalık suç bu... Mahremiyet ihlali... Özel hayat, sözde anayasal güvence altında... Ama “Ne özeli, bu genel” diyen bir Başbakan varken kim kendini güvencede hissedebilir ki... Özel hayata girmenin, kaydetmenin ve bunu siyaseten kullanmanın ayıbı, kasetlerin içeriği kadar tartışılmıyor. Ve biz konuya değindikçe, istemeden bu suça ortak oluyor, Bahçeli’nin tabiriyle “çoğaltan etkisi” yaratıyoruz. * * * Türk siyasi hayatının en büyük skandallarından birini yaşıyoruz. Bir partinin neredeyse tüm üst düzey yöneticileri profesyonelce izlendi, kaydedildi, kayıtlar internet aracılığıyla servis edildi ve parti, şantajla esir alındı. Yetmedi; iktidar, bunu yapanların peşine düşeceği yerde, özel hayat sorgusuna girişti; rakibini oradan vurmayı denedi. Başbakan, Hacı Bektaş’a atfen “Eline, beline sahip olacaksın” diye uyarıyor muhalefeti... Cümlenin devamı var oysa: “Diline” de sahip olacaksın. * * * Diyeceksiniz ki; “Hırsızın hiç mi suçu yok?” Buna kendisi, ailesi, partisi, seçmeni karar verir. Siliyorsa siler; affediyorsa affeder. Devlet, hükümet, bu tartışmanın dışında olmalıdır. O, mahremiyetimizi temin için var; tehdit için değil... * * * Ama MHP’nin bu krizi iyi yönetemediği kesin... Söylenti doğruysa kayıtlar çok önce yapılmış, seçim için bekletilmiş. Bahçeli de aylar önce haberdar olmuş. Hatta bir “kirli pazarlık” denenmiş; MHP lideri bu ahlaksız teklifi elinin tersiyle itmiş. Yine de kayıttakilerin istifasını isteyecekse o aşamada istemesi daha doğru olmaz mıydı? Diyelim ifşaatı bekledi; kaseti çıkan ilk 4 yöneticinin istifasını istedikten sonra, dün isimleri ortaya atılan 6 isme sahip çıkması, sorumluluğu üstüne alması tutarsızlık değil mi? “MHP şantaja boyun eğmez” cümlesi önceki hafta kurulamaz mıydı? Madem öyleydi, ilk gruptakileri niye harcadı, bunları niye savundu? “Okyanus ötesi”nden bir komplo hazırlandığını hissediyorsa, bu kavgaya girerken olabilecekleri göze alması, bir bildiği varsa açıklaması gerekmez miydi? * * * Bu işte devletin profesyonel eli hissediliyor... Ama işin parti içi kavga boyutu olduğu da belli... Her fırsatta ekranda gördüğümüz parti sözcüleri bir anda kayboldu ortalıktan... Kasette hedef alınanların hesap sorması, şikâyetçi olması gerekirken, onlar da sindi. Parti boşaldı. Bahçeli yalnızlığa terk edildi. Belli ki bir grup, ses çıkarmayıp sıradaki kasetleri ve liderin çekilmesini bekliyor. Sanırım kaset değil, krizi yönetememek götürecek yönetimi... (İşin bir başka boyutuna da dikkat: IMF Başkanı’nın krizinde, tacizci erkek kelepçelenip medya önünde teşhir edilirken mağdur kadının isminin, resminin nasıl titizlikle gizlendiğini gördünüz değil mi? Bizim mağdureler ve teşhircileri, bu özen karşısında ne hissetmiştir acaba?)",https://www.milliyet.com.tr/yazarlar/can-dundar/en-buyuk-skandal-1392009
Can Dündar,Entelektüele övgü,27 Mayıs 2011,"Başbakan, “Entelektüel kesimle değer yargılarımız örtüşmüyor. Bize gerekli desteği vermemekte direniyorlar” demiş. Erdoğan “düşünür”ü “mürit”le karıştırıyor. Ondan “biat” bekliyor. Oysa entelektüelin evrensel değer yargıları “demokrasi, ifade özgürlüğü, insan hakları”dır. Bu değerlerle buluşamamak Başbakan’ın kaybı; “biat” beklentisinin karşılıksız çıkması ise, entelektüelin şanıdır. * * * Entelektüel, sözünün kıymetini, otoriteye kafa tutmasından, bağımsızlığından, ödünsüzlüğünden damıtır. Ne lidere ne millete yardakçılık ihtiyacındadır. O sayede hem iktidarın hem mahallenin baskısına direnebilir. Sultanların, kralların, despotların ezeli rahatsızlık kaynağı olması da ebedi yalnızlığı da ondandır. Sürgündür. Muhaliftir. Tek başınadır. Ama sözlerinin kaale alındığı, halkın talepleriyle çakıştığı, iktidarda yarattığı öfkeden bellidir. * * * Erdoğan, okuduğu şiir yüzünden içeri atıldığında, partisi kapatıldığında, sözleri yasaklandığında entelektüeller yanındaydı. Bugün karşısındalar. Neden? Çünkü bugün insanları yazdığı kitap yüzünden içeri atan... Partilere baraj koyup Meclis kapısını kapatan... Bir öğrenci pankartına tahammül edemeyip yasaklayan, iktidarın başıdır Başbakan... Hasılı entelektüel, her zamanki gibi mağdurun yanında duran, sağlam pozisyonundadır. Değişen Erdoğan’dır. * * * Elinin altında bunca pembe gazete, onca angaje yazar varken, Başbakan’ın hâlâ entelektüel destekten mahrum kalmaktan şikâyet etmesi hazin değil mi? Kendisine destek verenleri mi entelektüelden saymıyor; muhalif entelektüellerden mi vazgeçemiyor bilmiyorum. Bildiğim şu ki; entelektüelden yakınmak, liderlerin finale yaklaşma alametidir. Hata çoğaldıkça alkış beklentisi yükselir, farklı sese tahammül azalır. Bugün itirazı olan entelektüel, hapsedilme, hedef gösterilme, linç edilme, işsizliğe mahkûm edilme tehlikesiyle karşı karşıya... Ama müritleştirilme tehlikesi hepsinden büyük... Başbakan’ın “destek vermemekte direniyorlar” sözü, biat etmemiş aydınlar için iltifat sayılmalıdır. Onlara bugün, her zamankinden fazla ihtiyacımız var. BBC Türkçeye veda 12 Eylül döneminde abone olmuştum BBC’ye... O dönem en sağlam bilgi kaynağımız, yegâne iletişim aracımızdı BBC Türkçe... Ailece radyo başına kurulup cızırtı içinde gözaltına alınanların, tutuklananların haberlerini dinlediğimizi, adeta BBC Türkçe aracılığıyla haberleştiğimizi hatırlarım. 12 Eylül geçti, ama BBC Türkçe alışkanlığı bitmedi. Yıllar yılı dinledim; her bültende titizliklerine, objektifliklerine özendim; bizdeki agresif üsluba taban tabana ters soğukkanlılıklarına gıpta ettim. Haberciliğin evrensel ilkelerine inançla bağlı kaldılar ve radyoculukta unutulmaz bir örnek ortaya koydular. Dün, “son bülten”i dinlerken, uzun zamandır pek az yayın organı için bu kadar üzüldüğümü fark ettim. Bir gazeteci ve dinleyici olarak teşekkürü borç bildim.",https://www.milliyet.com.tr/yazarlar/can-dundar/entelektuele-ovgu-1395597
Can Dündar,Hareket fırkası Temel fıkrası,28 Mayıs 2011,"“Kasetgate skandalı”, uluslararası komplo mu? Ankara’da bir yetkili bu sorumu popüler bir Temel fıkrasıyla cevapladı: Temel ıssız adaya düşmüş. Bakmış ki adada biri daha var: Cindy Crawford... Gece birlikte olmuşlar. Temel sabah gururlu ama huzursuz uyanmış. Cindy, “Neyin var” diye sormuş. “Benim için bir şey yapar mısın” demiş Temel... “Ne istersen...” Temel kızın saçını kesmiş; kestiği saçtan bıyık yapmış. Karşısına oturtup elini omzuna atmış ve demiş ki: “Dün gece kimi götürdüm biliyor musun?” * * * Kıssadan hisse: Erkek, anlatmadan duramaz ve böylece kendini ele verir. “Karmaşık görünse de iş, basit bir itirafla başlamış olabilir.” İstifacıların deneyimlerini birbirleriyle paylaştıklarını, bazen aynı evi kullandıklarını biliyoruz. İki kişinin bildiğinin sır olmaktan çıktığı düşünülürse, “zaaf”larını, bizzat rakiplerine açmış olabilirler. Ama şu da gerçek: Muhtemelen Baykal’ın devrilmesinden sonra, şantajın sonuç verdiği görülünce MHP’de benzer bir tuzak planlanmış. Operasyon, bir kuyumcu titizliğiyle hazırlanmış. Kurbanlar aylarca izlenmiş. Evlere girilmiş, kameralar yerleştirilmiş. Çekimler yapılmış. Tekrar evlere girilmiş. Kameralar sökülmüş. Kadınların izi sürülmüş. Bilgi toplanmış. Ve bu süreçte hiçbir iz bırakılmamış. Sonra da görüntüler internete yüklenmiş. Uzmanlara bakılırsa işin uluslararası boyutu, özellikle bu sonuncuda, yani sanal âlem operasyonunda ortaya çıkıyor. * * * İşin içinde yabancı servis olabilir mi gerçekten? Konuştuğum yetkili, basit bir akıl yürütme yaptı: “Ben mesela Mossad’ın yerinde olsam ve bu kayıtlara ulaşsam, o kişilerin muhtemel bir koalisyonda bakan olmasını beklerim. Onlardan birinin Savunma Bakanı olduğunu düşünsenize; ne isterseniz yaptırabilirdiniz. Bugün partiye vurduğunuz darbeyi devlete vurabilirdiniz. Oysa kasetler seçim öncesi sızdırıldı. Burada profesyonel yardım almış bir siyasi rekabet kokusu daha fazla...” * * * Kasetleri çekenler, “İstifa ederlerse yayınlamayacağız” sözü verdiler; kelle alınca da sözlerinde durdular. Ama bu da suçlananları şaibe altında bıraktı. Artık hep kaset tehdidiyle yaşayacaklar ve kim bilir başka nelere zorlanacaklar. Öyle olmasa bile bundan böyle atacakları her adım buna yorulacak. Yapacakları en iyi şey, savcılığa gidip şikâyetçi olmak... İşin esaslıca soruşturulabilmesi için bu işbirliği şart... Ancak MHP’liler de haklı olarak, iktidarda zaten şüphelendikleri bir hükümet varken kendi özellerini açıp, partilerini hepten gözetim altına sokmak istemiyorlar. * * * Bu arada MHP’ye yönelik kampanya da sürüyor. Bahçeli yalnızlaştırıldıktan sonra sıra geldi seçim sonrasının muhtemel lider adaylarına... Şimdi de Prof. Ümit Özdağ’ın PKK ile buluştuğu iddiası ortaya atıldı. Kanıt olarak da bir MİT belgesi yayınlandı. PKK ile ASAM Başkanı arasındaki görüşmeyi rapor eden belge, MİT’ten Genelkurmay’a ve MGK’ya gönderilmiş. Üzerinde, belgeyi “alan kurum”a ait bir paraf var; oralardan sızdığına dair bir işaret... İddia kadar zamanlaması da anlamlı... Belge 2003 tarihli... Belli ki 8 yıl bekletilmiş; “yıpratma ihtiyacı” doğunca da servis edilmiş. Devletin kasasında herkes için evrak saklanıyor olması ve ihtiyaç halinde kasadan çıkarılıp kullanıma sunulması dehşet verici değil mi? Bakalım son 2 haftada kasadan daha ne cinler çıkacak?",https://www.milliyet.com.tr/yazarlar/can-dundar/hareket-firkasi-temel-fikrasi-1395975
Can Dündar,Kasetlerin AİDS etkisi,25 Mayıs 2011,"MHP kasetlerinin siyasi etkisi ağır... Kulislerde arkasının geleceği, bu kez “zirveyi vuracağı” söyleniyor. Ancak kasetlerin asıl kalıcı etkisinin sosyal alanda olacağı anlaşılıyor. Çünkü kasetler, “MHP’yi teşhir” amaçlı kullanıldıktan sonra, muhafazakâr yaşam tarzı dayatmasının manivelası haline sokuldu. * * * Benzer bir süreç, 1980’lerde AİDS’le yaşanmıştı. Bir virüsten, bir ahlak normu yaratılmıştı o zaman da... Hastalıkla mücadele edileceği yerde, AİDS’lilere karşı ayrımcılık, dışlama, damgalama başlamış, bu kampanya da hastalık gibi bulaşıcı olmuştu. AİDS’lilerin yaşam tarzı eleştirilmiş, kilise devreye girmiş, sadece virüslüler değil, “çarpık ilişkiler” de lanetlenmiş, AİDS’in yayılması, ahlaki değerlerin çöküşüne bağlanarak “kıyamet alameti” diye nitelenmişti. Sonuçta AİDS unutuldu, ama baskıcı bir muhafazakârlık 80’lere ve sonrasına damgasını vurdu. * * * MHP kasetleri, 2010’lar için AİDS işlevi görmeye adaydır. Benzer bir şekilde ilk elde “evlilik dışı ilişki” hastalıkmış gibi tescillenerek kelleler alındı. Kaydı yapanlar için değil, kaydı yapılanlar için sürek avı başlatıldı. Başkalarının da benzer kasetleri olduğu korkusu yayıldı. Başbakan, bunun “özel hayat” sayılamayacağını, o yorganın altında olup bitenin “genel”i ilgilendirdiğini söyledi. “Yakalananlar” dışlandı, damgalandı, ahlak erbabının “oh olsun” üflemesiyle tutuşturulmuş ibret ateşlerinde yakıldı. Bireyi koruyan mahremiyet barikatı yıkılınca hükümet, siyaset, internet, millet el ele vererek evlerin içine, yorganın altına daldı, suçluları cezalandırıp “kutsal aile”yi yeniden hâkim kıldı. Şimdi “suçüstü” yakalanmış ve başı önde halkın edep mahkemesine çıkarılmış “ahlak düşkünleri”ne deniyor ki: “İstersen 4 kadın al; ama bizim ahlak anlayışımıza sadık kal.” * * * Bir MHP’li, kaseti izah ederken “Görüyorsunuz, adam pijamalı... Çünkü orası kendi evi, yanındaki de imam nikâhlı eşi” diye çırpınıyordu. Bu zavallı savunmanın, hesap soran namus savcılarını tatmin etmeyeceği ortada... MHP’nin hatası burada oldu: Konuyu hukuk yerine, “ahlak” alanında savundular. “Asıl kaydetmek suçtur” “kadınların, çocukların teşhiri ise insanlık suçudur” diye hesap soracakları yerde hesap verdiler. Oysa “nefs” alanı, çoğu erkek için deplasman sayılır. Orada hâkimiyet zayıftır. Ahlak için 1000 çeşit tanım var; hukuk için 1... Ahlak, herkese göre değişir; hukukta kural tektir. Evrensel hukuk, özel hayata müdahaleyi suç sayar. Ahlaki tartışmada ise “Kime göre suçluyum” sorusunun cevabı hep aynıdır: “Genelin anlayışına göre...” * * * “Edep” nidalarıyla başlayıp hızla İslamileşen bu kuşatma karşısında yegâne savunma pozisyonu şudur: “Ben, sınırlarını sizin çizdiğiniz ideolojik tahakkümü kabul etmediğim gibi, sizin çizdiğiniz ahlaki çerçeveyi de reddediyorum.” Bu denmedikçe, özel hayat alanı dini tellerle çevrilip küçültüldükçe, kişisel özgürlükler yeni ahlakçılığa kurban edildikçe, kendi hayatımızın yegâne hükümdarı olmamız engellendikçe ve biz buna direnmedikçe, yarın içki sofrasından yaka paça kaldırılmamız da, yorgan altından pijamayla çıkarılmamız da, “E dört kadın olsun, daha iyi”ye inandırılmamız da caizdir.",https://www.milliyet.com.tr/yazarlar/can-dundar/kasetlerin-aids-etkisi-1394736
Can Dündar,Sahipsiz 19 Mayıs için öneriler,20 Mayıs 2011,"23 Nisan’ı Meclis sahipleniyor. 30 Ağustos’u Genelkurmay... 29 Ekim Çankaya’nın himayesinde... 19 Mayıs sahipsiz... * * * Gazetelerin şablon 19-20 Mayıs manşetleri vardır. Açın arşivi bakın; yıllardır değişmez. Dünkü Hürriyet yine “Bayram Coşkusu” başlığıyla çıktı. Sabah, “Bu Coşku Bitmez” demişti. Bunlar temenni manşetleriydi. Diğerleri daha gerçekçiydi: Vatan: “Buz gibi bir 19 Mayıs”. Habertürk: “Yüzler Asıktı”. Ve Milliyet “Ankara’da renksiz tören.” * * * Yıldan yıla heyecanını yitiren törenler, birbiriyle yüz yüze gelmemeye çalışan somurtuk liderler, soğuk zeminde demode hareketler, 23 Nisan kıvamında müsamereler, temsili gösteriler, 19 Mayıs’ı üzerine ölü toprağı serilmiş bir bayram haline getirdi. Gençlerse coşkuyu, protokol bittikten, yetkililer yattıktan sonra konserli gece şenliklerinde yaşamaya başladı. Politbüro suratlı bir grup kravatlının açtığı bir resmi bayram, hangi gence sivil bir coşku verebilir ki? Bu sıkıcı ritüele, coşkulu başlıklarla daha kaç yıl gaz verilebilir ki? * * * 8 yıl sonra 100 yaşını kutlayacak bu bayram, artık mecburi hizmeti bıraksın ve gerçekten gençlere kalsın istiyorsak bir şeyler yapmalıyız. Genel başkanlar bu kadar sıkılıyorsa o törenlere gelmese, onlar yerine gençlik kolları gürül gürül yürüse olmaz mı? Liderler ille bir şey yapmak istiyorsa ve gözleri yiyorsa o gün gençlerin önüne çıksa, onlarla yumurtasız hesaplaşsa... Gençler, “Niye yaşımız sizi seçmeye yetiyor, seçilmeye yetmiyor” diye sorsa... Yaşlılar, sınavda şifre çıkmış gibi bunalsa... Her okulda müdürler, rektörler öğrencilerle buluşsa, dertlerine kulak kabartsa... Bandırma gemisi seferler düzenleyip gençleri, bu kez yoksullukla savaş için Samsun’a taşısa... Anadolu’ya açsa... Üniversiteliler birkaç gün için okul değişse; Boğaziçililer Harran’da, Sütçü İmam’dakiler ODTÜ’de talebe olsa... Sokaklarda dans kursiyerleri, halk oyunu ekipleri pürneşe geçit yapsa... Sokak müzisyenlerinin polisçe gözaltına alınmasına inat yüzlerce genç o gün her kentte parklara doluşup gitar çalsa... “Sesimizi polisler dinlesin/alkışlarla her yer inlesin” diye tempo tutsa... Kültür Bakanlığı, genç yazarların ilk romanlarını bassa, genç sinemacılara kamera sağlasa, ressamlara sergi açsa... Sinemalar, tiyatrolar, konserler, sergiler, müzeler o hafta gençlere bedava, kitaplar indirimli olsa... Bir hafta boyunca Unkapanı stüdyolarını genç müzisyenlere, kulüpler statlarını genç sporculara, tatil köyleri kapılarını züğürt talebelere açsa... Hastaneler gençlere ücretsiz sağlık taraması yapsa... Gazeteleri onlar hazırlasa; TV programlarını onlar sunsa... Büyük şirketler genç yeteneklere burs için seferber olsa... Sanatsever gençler, Kars’ta dilimlenmiş heykelin parçalarını taşıyıp başka bir kentte yeniden kursa... Asker kaçaklarına af, gençlere bedelli askerlik çıksa... Bu yaşlı bayrama gençlik aşısı yapamaz mıyız? Kravatını çözüp kotla buluşturamaz mıyız? Sahipsiz 19 Mayıs’a heyecan katamaz mıyız? * * * “Gençler geleceğimizdir” deyip durmayın: Çünkü böyle giderse gençler için o gelecek, hiç gelmeyecek. Mustafa Balbay’ın yazdığı gibi; “Gençler bugünümüzdür”.",https://www.milliyet.com.tr/yazarlar/can-dundar/sahipsiz-19-mayis-icin-oneriler-1392759
Can Dündar,Viagra (de)jenerasyonu,16 Mayıs 2011,"1990’ların sonuydu. Yüzyıl bitiyor, bin yıl kapanıyordu. “Yeni çağ müjdesi”ni Amerika verdi. İktidarsızlığa çare olacak mucize ilaç keşfedilmişti. İlaç, hemen Avrupa’ya ihraç edildi. “Yaşlı Batı”, bir anda Viagra ile ayağa kalktı. Sonra da Refik Erduran ağabeyimiz Milliyet adına Amerika’ya gitti ve 70 yaşında, “mavi hapı deneyen ilk Türk” olarak izlenimlerini yazdı. Zafer satırlarında, iktidara kavuşmuş bir liderin coşkusu vardı: “Ne yalan söyleyeyim; böyle bir deneyimi gençliğimde bile yaşamadım. Yüzde 100 değil, yüzde 110 başarı...” * * * O zaman, bu minik hapın başımıza açacağı işleri tahmin edemiyorduk. Basit bir doping olayıyla karşı karşıya olduğumuzu sanıyorduk. Oysa bu “iade-i iktidar”, özellikle emeklilik çağına gelmiş erkeklerin başını döndürdü. Sadece yaşlılığa doğru doğal olarak performans kaybı yaşayan, yatakta birkaç kez mahcup olduktan sonra “o işler”i azaltan “kart horoz”ların değil, iktidarsızlık derdinden muzdarip 150 milyon erkeğin de cinsel ömrü bir günde uzayıvermişti. “Azgın tekeler”, muhtaç olduğu kudrete kavuşmuştu. Mavi haplar cüzdan zulalarına konuldu ve Viagra sayesinde kendine güven tazelemiş bir ordu, kokular sürünüp çapkınlık marşlarıyla yola koyuldu. * * * Yanlış anlaşılmasın; arsızlığa haptan bahane aramıyorum. Sadece, dün IMF Başkanı’nın da aralarına katıldığı bu ordunun bu kadar hızla çoğalmasına, özellikle de 60 yaş üstü erkeklerde uçkur davalarının son 10 yılda hızlanmasına yol açan fiziksel altyapıya dikkat çekiyorum. Dikkat ederseniz, cinsel içerikli skandallar, siyasi, dini kimlik, sınıf, inanç farkı gözetmiyor: “Yaşlı erkek, genç kadın” konulu filmler, bir gün CHP’yi, ertesi gün MHP’yi vuruyor. Aynı taciz suçlamasıyla hem Bill Clinton, hem Hüseyin Üzmez yargılanıyor. İkinci baharda iktidar arayanların hap kardeşliği... * * * Nasıl doğum kontrol hapının keşfi, zamanında bir cinsel özgürlük akımının önünü açtıysa, Viagra’nın icadı da benzer bir devrime yol açtı. Ancak bu, ilki gibi demokratik bir devrim olmadı; çünkü bu seferki hap, sadece erkeklere bahşedilmiş bir ayrıcalıktı. Viagra, bazı vakalarda gerçekten mucizevi etki yapıp kimi ilişkilerin kurtulmasında rol oynadıysa da tersi daha sık görülür oldu. Eşleri cinsel iştahsızlık dönemine girerken, ıslah çağına gelmiş erkeklerin cinsel ömrü uzayıverdi. “Hapı yutmuş erkekler”, çoğu zaman kendilerinden küçük partnerler seçti. Bu yaş farkının kaç erkeği kalpten götürdüğünü, kaç evliliği mahkeme kapısında söndürdüğünü, fuhuş sektörünü nasıl büyüttüğünü henüz bilmiyoruz. Şimdilik bildiğimiz, eskiden, bir yaştan sonra dile vuranın, şimdi bele vurduğu... Amerikan Başkanı’nı Oval Ofis’te stajyer avlayacak, IMF Başkanı’nı otel koridorunda temizlikçi kovalayacak hale soktu... Ben buna “Viagra (de)jenerasyonu” diyorum. Ak saçlıların azgınlık çağı başladı... Sonumuz hayrolsun!",https://www.milliyet.com.tr/yazarlar/can-dundar/viagra-dejenerasyonu-1391106
Can Dündar,"Vay gözüm, Diyarbakır!",21 Mayıs 2011,"Diyarbakır’a ilk gidişim 1981 yılındaydı. Üniversitede öğrenciydim. Radyo-televizyon okuyordum. 1 ay staj yapmamız gerekiyordu. TRT’den başka seçenek yoktu. Bütün okul, Ankara ve İstanbul TRT’ye yığılmıştı. Üç arkadaş (Mehmet, Şule ve ben) fırsattan istifade, memleketin tanımadığımız bir diyarına gitmeyi kararlaştırdık. Stajımızı Diyarbakır Radyosu’nda yapacaktık. Çalıştığım işyeri izin vermedi. Kafam attı; istifa ettim ve bir temmuz günü Diyarbakır otobüsüne bindim. * * * Şehitlik’teki DSİ misafirhanesine yerleştik. Sokağa çıktığımızda 12 Eylül, cehennem ateşi gibi çarptı yüzümüze... Ölüm sessizliğinin hüküm sürdüğü kent, adeta askeri bir kuşatma altındaydı. Fakat kentin kaderi, ummadık şekilde bizim şansımız oldu. Diyarbakır, sürgün yeriydi. O yüzden Türkiye’nin en seçkin yayıncıları oradaydı. Radyoevine gittiğimizde bizden başka stajyer olmadığını gördük. Prodüktörler, programlarını, yok edilmesin diye arşivden çıkarıp bahçeye gömmüşlerdi. Bizi kapıda karşıladılar, el üstünde tuttular. Seçtiğimiz mesleğin gerçek yüzüyle tanıştırdılar. * * * 8 Temmuz günü elimde fotoğraf makinesi, koltuğumun altında Cumhuriyet gazetesi olduğu halde şehri turalıyordum. Çektiğim resimlerin baskılarını almak üzere bir fotoğrafçıya girdim. Peşimden 3 sivil polis girdi. Üstümü başımı aradılar. Biri elimdeki Cumhuriyet’i yere fırlatıp “At şu paçavrayı” diye bağırdı. Beni bir arabaya tıktılar, yaka paça Diyarbakır Emniyet’e götürdüler. Merdivenleri tırmanırken bir işkence merkezine düştüğümün farkındaydım. Diyarbakır Cezaevi’nden gelen dehşet haberlerini duymuş, korkmuştum. Fotoğraflarım incelendi. Çantamdaki notlara bakıldı. Bir sivil polis, eve yazdığım kartpostaldaki “C” harfini, orak-çekice benzetti. Basın kartımı gösterip TRT’de stajyer olduğumu söyledim. Birkaç yere telefon ettiler. Sonra salıverdiler. Diyarbakır, Diyarbakır’da yaşamanın ne demek olduğunu göstererek tanıtmıştı kendini bana... * * * Bundan ibaret değildi tabii... Kenti tanımış, bilge dostlar edinmiştik. Onlardan biri, Turistik Otel’i mekân tutmuş Kürt şairi Veysel Öngören’di. Yanına gide gele müdavimi olmuştuk. Sabahlara dek süren sohbetlerde, izmaritini dudağının kenarından sakallı çenesine doğru düşürür, bize yeni çıkmış kitabı “Vay Gözüm”den dizeler okurdu: “Çocuğum, usul sesi umudumun,/ Zincirleri kırmaya ateş aldı pusatın,/ Vay Gözüm,/Koçum benim,/Can içim/ (...) Ha gözüne, bileğine kuvvet,/Senindir Yoluna ard arda kuşaklar berkittiğin gelecek, Bahtın, halkına emanet.” * * * “Vay Gözüm”e baktım dün... Veysel usta, 17 Temmuz 1981’de “Can’a... Canla” diye imzalamıştı. Tam 30 yıl sonra bu kez kendi kitaplarımı imzalamak üzere Diyarbakır’a uçarken 30 yılda Diyarbakır’ın çilesi bitmediyse de, köprülerin altından çoook sular aktığını düşündüm. Ne bahçeler arşiv zulasıydı artık, ne zindanlar eza yuvası... Veysel Öngören, bu diyardan uçmuş, ama halkına emanet ettiği baht, değişmeye yüz tutmuştu. Bense o gün bugündür her kitabımı “Can’dan... Can’la” diye imzalıyordum. İnadına “C”, her çizişimde, biraz daha benziyordu, orakla çekice...",https://www.milliyet.com.tr/yazarlar/can-dundar/vay-gozum-diyarbakir-1393092
Can Dündar,BDP ve MHP’siz Meclis,11 Mayıs 2011,"Kötü rüya görünce nasıl kan ter içinde fırlarsak yastıktan; öyle uyanıyoruz her seferinde gaflet uykularımızdan... Ayrıntıları hatırlamıyoruz; “Neyse geçti” diye şükrediyoruz sadece... Ama hatırlamadığımız ve ders çıkaramadığımız için, aynı kâbusu tekrar tekrar yaşıyoruz. * * * Erdoğan, uygar dünyanın hiçbir yerinde olmayan, antidemokratik yüzde 10 seçim barajını savunuyor. “İstikrar için” diyor. Bu baraj yüzünden BDP seçime giremiyor. Alenen hülle yaparak bağımsız adaylarla Meclis kapısını zorluyor. Şimdi sırada MHP var. Anketlerde yüzde 10 sınırının hemen üzerinde görünen MHP, “ahlak zabıtası“nın yerleştirdiği kasetlerle vuruluyor. Bel altı vuruşlar, partiyi baraj altı bırakabilir. Meclis kapısı, BDP’den sonra MHP’ye de kapanabilir. * * * İstikrar mı getirir bu, kaos mu? Eski kâbuslarımızdan iki örnekle hatırlatacağım: Türkiye, en adil temsil sistemini 1965 seçiminde uyguladı. Bir oy bile ziyan olmasın diye “milli bakiye sistemi” getirildi. O sayede yüzde 3’e yakın oy alan Türkiye İşçi Partisi, Meclis’e 15 milletvekili yollayabildi. Sosyalist sol, ilk kez parlamento çatısı altına girdi. Mehmet Ali Aybar, Sadun Aren, Behice Boran, Çetin Altan’lı kadro, Meclis’e sesini duyurabildi. Aynı seçimde Türkeş’in CKMP’si de, yüzde 2,2 oyla 11 milletvekili çıkarabildi. Peki bu durum istikrara engel oldu mu? Hayır! O seçimde, AP yüzde 52 oyla tek başına iktidar oldu. * * * Ama henüz 3 yaşındaki TİP, öyle etkili muhalefet yaptı ki, iktidar bunu hazmedemedi. Önce Meclis’te Çetin Altan’a saldırı, dokunulmazlığının kaldırılması gibi yollar denendi. Yetmeyince Seçim Kanunu değiştirilip meşhur baraj getirildi. 1969 seçiminde engelli seçim sistemi ile TİP’in önü kesildi. Muhalefet Meclis’ten kovuldu. Sonuç ne oldu? “Parlamentarizm hatadır” diyenler kazandı. 60’ların sonunda Meclis’te temsil şansı bulamayan sol muhalefet, sokağa döküldü. Kürsü susturulunca silahlar konuştu. 1971’de 12 Mart geldi; TİP kapatıldı, liderleri hapsedildi. 70’leri biliyorsunuz. * * * Aradan 20 yıl geçti. Solculardan sonra sıra Kürtlere geldi. HEP, Erdal İnönü’nün SHP’siyle yaptığı seçim ittifakı sayesinde Meclis’e girdi. İlk gün, Leyla Zana’nın bugün “Mazide kaldı” dediği Kürtçe yemin krizi nedeniyle ittifak çatladı. HEP’in kapatılmasına giden süreç başladı. Yerine kurulan DEP’in milletvekillerinin dokunulmazlıkları kaldırıldı. Hapsedildiler. DEP de kapatıldı. Meclis kapısının kapanması, dağ yolunu savunanlara itibar kazandırdı. 90’ları biliyorsunuz. * * * Aradan 20 yıl daha geçti. Geldik bugüne... Başbakan, yüzde 10 barajını savunuyor. BDP, seçime girmemeyi tartışıyor. MHP, bel altı kasetlerle baraj altına itiliyor. Şahinler ellerini ovuşturuyor. Eski kâbusları hatırlamadığımız için tekrar görüyoruz. Ders almadığımızdan, her seferinde kan ter içinde uyanıyoruz. BDP’nin ve MHP’nin temsil edilmediği bir Meclis, Türkiye’ye istikrar getirecekmiş. Hadi kargalar, hep birlikte gülelim buna... Ve hazırlanalım, 2010’larda yeni bir kâbusu yaşamaya...",https://www.milliyet.com.tr/yazarlar/can-dundar/bdp-ve-mhp-siz-meclis-1389085
Can Dündar,Sıra Pakistan’da!,02 Mayıs 2011,"Usame Bin Ladin, ABD’nin 1980 model “Yeşil Kuşak” projesinin mahsulüydü. Amerikalılar, Sovyetleri Afganistan’dan püskürtmek için o bölgede Müslüman direnişçileri örgütlemiş, İslam dünyasının her yanından insan devşirmişlerdi. Usame mücahitlerini CIA silahlandırdı, eğitti, besleyip büyüttü. 80’lerin sonunda Ruslar çekilince zaferden başı dönen El Kaide kontrolden çıktı; ama Washington, örgütü bu kez de yayılmacılığına meşruiyet kazandırmakta kullandı. Bin Ladin, ABD için Rusların yokluğunda oluşan “yeni düşman” ihtiyacını karşıladı; her saldırısında, Amerikan savunma bütçesinin kabartılmasına, Irak’ta, Afganistan’da masum kanı akıtılmasına bahane yarattı. Sonunda ABD, elleriyle yarattığı eski ortağı Bin Ladin’i denize gömdü. Karşılığında ona bir efsane unvanı bahşetti. * * * Olup bitene geniş bir çerçeveden bakalım: Bugün yaşananların işaret fişeğini, 2003’te Beyaz Saray’ın Ulusal Güvenlik Danışmanı Condoleeza Rice çakmıştı. Washington Post’a yazdığı 7 Ağustos tarihli yazı, “Ortadoğu’yu Dönüştürmek” başlığını taşıyordu. 2. Dünya Savaşı’ndan sonra Amerika’nın kendini Avrupa’nın dönüşümüne adadığını hatırlatan Rice, “Şimdi sıra Ortadoğu’da” diyor, bölgedeki 22 ülkeden bahsediyordu. “300 milyon nüfuslu bu 22 ülkenin toplam gayrisafi milli hasılası, 40 milyon nüfuslu İspanya’nınkinden az”dı. Sebep, “demokrasi açığı” idi. “Bunun yarattığı umutsuzluk havası, nefret üreten ideolojiler ve canlı bombalar için uygun bir zemin yaratıyor, bölgeyi istikrarsızlaştırırken ABD’nin güvenliğini de tehdit ediyor”du. Ama Saddam’ın çöküşü, “Fas’tan İran Körfezi’ne kadar reform taleplerini güçlendirmişti”. Şöyle diyordu Rice: “Ortadoğu’nun dönüşümü kolay olmayacak, vakit alacaktır. Sadece askeri değil, ekonomik, diplomatik, kültürel çabalar da gerektirecektir. Ortadoğu’da demokrasi isteyen halklarla birlikte çalışmaya ve onlara yardım etmeye hazırız. Çünkü hem bölge halklarının özgürlüğünü, hem Amerikan halkının güvenliğini istiyoruz. * * * Obama iktidara geldiğinde bazı iyimserler, Bush’un yayılmacı politikalarının bir nebze dizginleneceğini, savunma harcamalarının sosyal harcamalar lehine kısıtlanacağını sandı. Tersine... Obama, savunma harcamalarını artırdığı gibi, Rice’ın haber verdiği “Ortadoğu dönüşümü”nün icraatçısı oldu. Askeri dayatmayla bir topluma demokrasi enjekte edilemeyeceği Irak ve Afganistan’da görülünce işgale, diplomatik, ekonomik, kültürel boyutlar eklendi; “iç dinamik” tetiklendi. Bin Ladin operasyonunu, Ortadoğu’nun dönüşümünde “dış baskı ile iç katkı”yı buluşturan bu yeni yaklaşımın zaruri bir parçası olarak ele almak gerek. * * * Sırada ne var? Hem ABD’yi hem terörü iyi bilen “Çakal Carlos”, 2 yıl önce Pakistan’a dikkat çekmişti. Fazıl Duygun’a verdiği demeçte “ABD’nin asıl hedefi Pakistan’dır. Çünkü Pakistan, nükleer güce sahip yegâne İslam ülkesidir. İlk fırsatta müdahale edip liderliği devirmeye ve nükleer silahların kontrolünü devralmaya hazırlanıyorlar” demişti. Bin Ladin, Pakistan Harp Okulu’na yakın bir evde basıldı. Fatura, Pakistan’ın önünde şimdi... Kameralarımızı İslamabad’a çeviriyoruz!",https://www.milliyet.com.tr/yazarlar/can-dundar/sira-pakistan-da-1385279
Can Dündar,Darbecinin dili,09 Mayıs 2011,"Erdoğan, Başbakanlık konvoyundaki polis aracına saldırıdan sonra dedi ki: “Biz bu yola merhum Menderes’in ifade ettiği gibi, kefenimizi giyerek çıktık.” Başbakan bir gün önce de Kılıçdaroğlu ve Bahçeli’ye hitaben şunları söylemişti: “Kendisinden önceki (Baykal’ı kastediyor), beline hâkim olamadı, gitti. Bahçeli de çıkmış ‘AK Parti iktidarı insanların özeline giriyor’ diyor. Yahu kendi eşiyle mi bir şey oluyor da özeli oluyor. Buna nasıl ‘kendi özeli’ dersin. Özel değil bu... Genel, genel... Bu, genel bir ahlaksızlıktır.” * * * Madem belaltına indik, tatsız bir hatırlatma yapalım: Erdoğan’ın saygıyla atıf yaptığı Menderes’e kefen giydirenlerin dilidir bu... Menderes’in Başbakan ve de evli olduğu dönemde bir(kaç) sevgilisi vardı. CHP’ye yakın bir gazetenin foto muhabiri Başbakan’ın sevgilisinin evine girmiş ve Menderes’in ona sevgi sözcükleriyle imzaladığı fotoğrafı görüntülemişti. “Gayrimeşru aşk”, belgeliydi artık... Dönemin “kaset”i muhalefetin elindeydi. * * * Menderes, durumu öğrenince “Ahlaksızlık bu... Özel hayata girmek neymiş, göstereceğim onlara...” diye gürlemişti. Ama muhalefetteki CHP’nin lideri İsmet İnönü, fotoğraf önüne getirilince “Ne özeli, kendi eşiyle değil ki” demedi. CHP örgütü, fotoğrafı Anadolu’ya dağıtıp “Beline hâkim olamayan Başbakan”ı teşhir etmeyi önerdiğinde “Bu fotoğrafı ortadan kaldırın, bir daha da görmeyeyim” diye tersledi onları... Konu kapandı. * * * Peki dosya ne zaman yeniden açıldı? 27 Mayıs’tan sonra... Askerler, devirdikleri Başbakan’ı itibarsızlaştırmak için onu sevgilisiyle vurmayı denediler. “Bebek Davası” böyle başladı. İddianame arşivimde var. Şöyle başlıyor: “Sanık Adnan Menderes, Ayhan Aydan’la 1951 yılında tanışarak onunla gayrimeşru hayat sürmeye başlamış, hatta Başbakanlığın resmi arabası ile bir zabıta memurunun himayesinde sık sık evine giderek onu ziyaret etmiş, bu gayrimeşru münasebetlerden 1953 ve 1954 senelerinde iki defa gebe kalan Ayhan Aydan’ın...” Tarihimizin utanç sayfaları... * * * Menderes’e kefen giydirenlerin kirli dilidir bu... Darbecinin dilidir. Sicilli, tescilli, mahkûm olmuş bir dildir. Sonunda kimi vurduğu da bellidir. Bugünlerde dilden dile gezen belaltı kasetleri ve o kasetler üzerinden ahlak bekçiliği ve ucuz siyaset yapan liderleri görünce İnönü bir kez daha büyüyor gözümde... Erdoğan da aynısını yapabilseydi keşke... Menderes’i de kapsama alanına alacak bir suçlama yerine “devlet kokulu” kayıt rezaletinin üzerine gidebilseydi. Muzır neşriyat konusunda pek hassas olan kurullarının, bu kasetlere internet erişimine günlerce göz yummasına izin vermeseydi. Ucuzu seçti. Belaltına bir kez göz yumulunca sıradaki hamlenin kimi vuracağı belli olmaz oysa... NOT: Pazar günü “Herkes kendi derdine yanıyor” derken BDP’lilerin de Balyoz tutuklularının yakınlarının da diğer siyasi davalarla ilgilenmediğini, oysa acıların ortak olduğunu yazmıştım. Balyozcuların yakınlarından bir açıklama geldi: “Herkesin farklı hassasiyetleri olabilir, ama Türkiye’de hukuksuzluğa maruz bırakılan herkesi destekliyoruz” diyorlar. Önemli bir aşama bu... En azından “Tutuksuz yargılama, temel insan hakkıdır” ortak paydasında buluşulamaz mı?",https://www.milliyet.com.tr/yazarlar/can-dundar/darbecinin-dili-1388120
Can Dündar,“Bu kadar mı sözünde durulur be Halit abi”,06 Mayıs 2011,"Halit Çelenk o mayıs seherinde Merkez Cezaevi’ndeki odaya girdiğinde Deniz, sırtında parkası, üzerinde boğazlı sarı-yeşil yün kazağı, ayağında limon küfü kadife pantolonu ve postallarıyla getirilmişti; elleri arkadan kelepçeli... Birazdan asılacağı avluya bakan koltuğunda otururken avukatına bakıp “Geldiğinize sevindim” demişti: “Ölüme nasıl gittiğimizi gözlerinizle görüp yarınki kuşaklara doğru olarak anlatırsınız diye sizin olaya tanık olmanızı istedik.” * * * O gün, 50 yaşındaki avukatın hayatının seyri değişmişti. Canla başla savunduğu gençlerin darağacına gidişini, tabureyi tekmeleyişini, ipe çekilişini izlemiş, son sözlerini dinlemiş, kederle hafızasına kaydetmişti. Sonra bir canlı kayıt cihazına, bir açık kitaba dönüşmüş, kendisine emanet edilen sahne tarihe doğru kaydedilsin diye, bir zulmü ele verircesine, bir direnişi belgelercesine 40 yıla yakın süre söylemiş, yazmış, anlatmıştı. Zamanla o bilgiyle, bir bilgeye dönüşmüştü. * * * Ölümü gören, giderek ölümü görmezden gelmeyi öğreniyor demek... Mesleki kariyeri boyunca, çok baskı, zulüm, dayak gördü Çelenk... Bir tepede ateşe verilen kitapları, bir araçta dövülerek öldürülen yazarları, işkence edilen mahkûmları, idamla yargılanan aydınları... Tehditlere aldırmayıp her savunmasız kalanın savunmasına koştu. Zulme karşı mazlumları, muhalifleri, devrimcileri canı pahasına savundu. Yazdığı savunmalar, koca bir barikata dönüştü zamanla... O, bir hukuk abidesi oldu; Aziz Nesin’den Uğur Mumcu’ya, Adalet Ağaoğlu’ndan Mümtaz Soysal’a, Deniz Gezmiş’ten ilhan Erdost’a kadar binlerce ismi, kanatları altına aldı. Hukuk, hâlâ bizim için bir şey ifade ediyorsa, nihai adalete inancımız hâlâ sağlamsa, biraz da onun sayesindedir. * * * 4 yıl önce Ankara Barosu’nun ödül törenine bastonuna dayanarak gelmiş, “Oturun” ısrarlarına rağmen yine kürsüde ayakta dikilmiş ve “Keşke daha fazla çalışabilsem, ama vaktim kalmadı” demişti. Onun vakti dolarsa, hepimizin direnci kırılacakmış gibi titremişti içimiz... Ölüm haberini aldığımda kızı Serpil Çelenk Güvenç’in Deniz’lerle ilgili yeni çıkacak kitabına önsöz yazmaya çalışıyordum. Aradım, başsağlığı dileyip vasiyetini sordum: “İki isteği vardı” dedi Serpil: “Deniz’lere yakın bir yere ve Enternasyonal eşliğinde gömülmek...” Dün Karşıyaka’da ikisi de gerçekleşti. Binlerce yoldaşının omzunda, hep bir ağızdan söylenen Enternasyonal eşliğinde, evlatlarının yakınına gömüldü Halit ağabey... Geçen yılki törende rahatsızdı. “Bu kez gelemedim, ama seneye 6 Mayıs’ta mutlaka geleceğim” diye haber göndermişti. Naşıyla geldi. Veda töreninde konuşan Aydın Çubukçu; “Bu kadar mı sözünde durulur be Halit abi” diye haykırdı ve töreni şu cümleyle noktaladı: “Burada üç fidanımız vardı; yanlarına bir çınar getirdik.” * * * Yiğit bir hukuk savaşçısının, evlatlarıyla aynı gün, ölüme nasıl gittiğini gözlerimizle gördük dün... Yarınki kuşaklara doğru anlatmak, boynumuza borçtur artık...",https://www.milliyet.com.tr/yazarlar/can-dundar/bu-kadar-mi-sozunde-durulur-be-halit-abi-1387070
Can Dündar,"‘Mutsuz olalım, ne var?’",14 Mayıs 2011,"Pazar gecelerinin vazgeçilmezi “Behzat Ç.”nin önceki hafta “Savcı hanım”la seviştiği sahne, izlenme rekoru kırdı. Behzat gibi, ancak yalnız kaldığında gözyaşı döken, öfkesini ulu orta gösterirken sevdasını gizleyen, kaba saba bir başkomiserin sevişmesi, dizinin müptelaları için sürprizdi. Ancak sevişmesinden önemlisi, önsevişme mahiyetindeki sohbetti. Esra, muhteşem bir replikle açıkladı aşkını: “Dünyanın ekseni 12 santim yerinden kaydı, sen bana 1 santim bile yaklaşmadın.” Bu cüretkâr davet karşısında o gözüpek adam kem küm edip süklüm püklüm bir kediye dönüştü. Esra üsteledi ve Behzat’ın şahsında erkeklere giydirdi: “Sen akıllı adamsın, ama konu kadınlara gelince biraz salaklaşıyorsun.” “Biz seninle mutsuz oluruz” diye ayak diredi Behzat: Cevap, onun ayağındaki direnci kırıverdi: “Mutsuz olalım, ne var? Ben seninle mutsuzluğa da varım.” * * * Dizinin hayranlık verici radikalliği burada işte... Sadece kendisinden önceki sempatik komser tiplemelerini kanlı canlı, sahici bir karakterle gömmesinde değil, günümüzün uyuz şablonlarını silkelemesinde... Mutsuzluk korkusu, bu kuşağın hastalıklardan biri... Reklamlar, diziler, filmler, çevremizde öyle bir mutluluk balonu şişirdi ki, uçup gidişini hayranlıkla izlediğimiz bu balon, bir türlü binemediğimiz, umutla beklediğimiz bir hasrete dönüştü. İdealize ettikçe şişen talepler, çekingenliği de büyüttü. Mutluluk beklentisini abarttıkça mutsuz olduk. * * * Kasvetli devirlere özgü bir sigorta arayışı bu... 60’ların gözükara gençlerinde yoktu mesela... Bugün çağın tekinsizliğinden kaynaklanan bir istikbali garantiye alma, saadeti sağlam ipe bağlama azmi var. Liseli delikanlılar, aşkı için dershaneyi asmıyorlar. Formülleri şu: “Mutluluk eşittir, ona ulaşmak için ödeyeceğim bedel, artı onun uğruna vazgeçtiğim şeyler...” İşlem sonucunda mutluluk küçük mü çıktı; öyleyse daha az fedakârlıkla yakalayabileceğin daha büyük mutluluğu bekle... “Mutsuz olalım, ne var” cümlesinin kıymeti burda... Üzerinde “Mutluluk garantilidir” damgası olmayan bir tutku iksiri var bu lafta... * * * Kökeni çocuklukta: Bazısı kreşe verildiği gün feryat figândır. Çözülmez kolları ana boynundan... Dövünür “Gitme” diye... Kimisi özgüvenlidir; bilir annesinin kendisini terk etmeyeceğini... Uyar ortama... İlişkilerine yansır bu fark: Güvensiz büyümüş çocuk, habire terk edilme korkusu yaşayan âşığa dönüşür zamanla... Mutluluk uğruna risk almaz, sarıldığı boyundan ayrılmaz. Özgüvenlilerse ayrılıkta bile sevdiğinin döneceğini bilir; dönmese de bununla baş edebilir. * * * Dönelim Behzat’a: Onun gibi bir güvenlik mensubunun, özel hayatında bu kadar güvensiz olması, sokakta gözü kapalı çatışmaya girerken, yatakta ilk meydan okumada bocalaması garip gelebilir. Çelişki yok oysa burada: Ağır travmalar sonucu herkese, özellikle de kadınlara karşı güvensiz yetişmiş adam, bu güvensizliğini, aşırı özgüven gösterisiyle bastırıyor. Cesareti, duygusal kırılganlığının perdesi; o yüzden de ölümü göze alıyor, aşkı göze alamıyor. Karmaşık cinayetleri şıpınişi çözüyor; ama bir kadını çözemiyor. Çünkü “Ben seninle mutsuzluğa da varım” diyen kadın, sahte mutluluk balonunu patlatıyor. Bozuyor formülünü garantili aşkın... Eksenini kaydırıyor hoyrat Behzat’ın...",https://www.milliyet.com.tr/yazarlar/can-dundar/mutsuz-olalim-ne-var-1390451
Can Dündar,Kapıda neden erkekler yoktu?,13 Mayıs 2011,"Ayşe Paşalı cinayeti, bir simge davaydı. Çıkan karar da, kadına yönelik şiddet konusunda bir zafere dönüştü. 11 yerinden bıçaklayarak öldürdüğü karısı için son duruşmada “Onu çok seviyorum. Pişmanım” diyen koca, mahkeme heyeti tarafından en ağır cezaya, ağırlaştırılmış müebbet hapse çarptırıldı. Anne Paşalı mezara, baba Paşalı hapse giderken kızları Burcu, sonucu “Zafer bizim” diyerek kutladı. Ağır kayıplar pahasına kazanılmış bir “Pirus zaferi”... * * * Çoğu mahkeme heyetinin şiddete “ceza indirimi” bahanesi arayıp katilleri “tahrik var” diye veya “iyi hal”den salıverdiği ortamda, Ankara 1. Ağır Ceza Mahkemesi’nin “kadına şiddete sıfır tolerans” anlamına gelen seri ve adil kararı, gerçekten “ibretlik” oldu. Ancak yine de aklıma takılan bazı sorular var: İlki bu “serilik”le ilgili... Cinayetin işlendiği tarih: 7 Aralık 2010... Karar tarihi: 12 Mayıs 2011... Yani cinayetten 5 ay sonra, 5 duruşmada sonuç alındı. Tanıklar, kriminal raporları, savunma dahil... 111 günde bir davayı bitirmek mümkünse, aynı şekilde işlenmiş benzer davalar neden yıllarca sürüyor? Kamuoyunun ve medyanın yoğun ilgisi nedeniyle mi? Eğer öyleyse bu, hem iyi hem kötü sayılır. İyi; çünkü hassasiyet, sonuç veriyor demektir. Kötü; çünkü bundan, yargının baskı altında karar verdiği sonucu da çıkar. Sahipsiz davalar için de tatsız haberdir. * * * İkinci soru şu: Ayşe Paşalı’nın boşandıktan sonra eski kocası tarafından ölümle tehdit edildiğini, korunma talebinin ise “Artık evli değilsiniz” diye reddedildiğini biliyoruz. Bu durumda onu korumasız bırakanlar, eşe yataklık yapmış olmuyorlar mı? Böyle cinayetlerde ihmali görülenleri, koruma talebini reddedenleri, mağdur kadını katile teslim edenleri de sorumlu tutmamız gerekmiyor mu? * * * Üçüncü soru: 5 duruşmadır mahkeme önünde “Şiddete hayır” diye bayrak açan kadınlar arasında neden bir tek erkek yoktu? Erkekler bu kanlı düğünün “oğlan tarafı” mı? Aynı “eril şiddet”ten onlar da şikâyetçi değil mi? “Erkektir; sever de döver de” inancı, sopa zoruyla hükmeden bu “erkek iktidarı” onları da ezmiyor mu, utandırmıyor mu? Burada saflaşma, kadınlarla erkekler arasında olmamalı; şiddeti savunan, uygulayan, meşrulaştıranlarla, ona direnenler saflaşmalı... Ve bir dahaki duruşma kapısında şiddete karşı erkekler de bayrak açmalı... * * * Ve son soru: Neden bu kadar can yakan bir sorun, Türkiye’yi turlayan liderlerin gündemine girmiyor? Günde en az 3 ila 5 kadının canına mal olan bir sorun, son 10 yılda yüzde 1400 arttığı söylenen şiddet, neden miting kürsülerinden dile getirilmiyor? Erkek liderler, kendilerini hayranlıkla izleyenlere, rol model alanlara, tahrik edici bir dille konuşacaklarına, birbirlerine öfke bulutlarıyla hakaret yağdıracaklarına, şiddeti kışkırtacaklarına, törenin, namusun silahla korunamayacağını, dayakla eğitim olmayacağını anlatsalar, şiddete karşı çözüm önerilerini sıralasalar daha iyi olmaz mı?",https://www.milliyet.com.tr/yazarlar/can-dundar/kapida-neden-erkekler-yoktu-1390017
Can Dündar,Yüksek Kurullar Cumhuriyeti,04 Mayıs 2011,"Farkında mısınız? Ankara’nın yüksek yüksek tepelerine kurulmuş birtakım yüksek kurullar son dönem sürekli gündemimizde: Tam Yüksek Seçim Kurulu Başkanlığı’nın adaylarla ilgili yarattığı skandalla uğraşırken, Hâkimler Savcılar Yüksek Kurulu’nun atama krizi patlıyor. O unutulmak üzereyken Radyo Televizyon Üst Kurulu, bir dizi yasağı ile rol çalıyor. Ardından Yükseköğretim Kurulu, Öğrenci Seçme Yerleştirme Başkanlığı, şifre kriziyle çıkageliyor. Birkaç hafta sonra bu kez Telekomünikasyon İletişim Başkanlığı ya da Bilgi Teknolojileri ve İletişim Kurumu, “Yasak sırası bende” diye ortaya çıkıveriyor ve interneti zapturapt altına almaya çalışıyor. * * * Despotik rejimler yüksek binalarla gücünü hissettirirmiş ya; bunlar da adlarındaki “Yüksek” takısıyla yukardan bakıyorlar bizlere... Seçim Kurulu “yüksek”... Öğretim Kurulu da... Hâkimler Kurulu da... Daha ismi söylendiğinde, alçalıyor insan; “Herhalde bu kadar ‘yüksek’te bunca hata yapılmış olamaz” diye düşünüyor. Çoğu, 12 Eylül’ün mahsulleri... YSK, ÖSYM gibi, doğum tarihi daha geri gidenler var. İletişim, Telekomünikasyon başlıklıları yeni... Ama ortak özellikleri: Hemen hepsi, iktidarın yasakçı yüzleri... * * * AKP Hükümeti, bu “Kurullar, Şûralar, Başkanlıklar Cumhuriyeti”nden yakınarak iktidara geldi. Başta Milli Güvenlik Kurulu’ndan şikâyetçiydi. “Yüksek Askeri Şûra”dan şikâyetçiydi. “Yüksek Yargı”dan, “Yükseköğretim Kurulu”ndan şikâyetçiydi. “Din İşleri Yüksek Kurulu”ndan, “Atatürk Kültür, Dil ve Tarih Yüksek Kurulu”ndan şikâyetçiydi. Sanırdınız ki sürekli Ece Ayhan’a atfen “tüzüklerle çarpışarak büyüdüğünü” söyleyen Başbakan, işbaşı yapınca o tüzükleri yırtıp atacak, bütün yüksek tepeleri yerle bir edecek. Tersine... Başbakan’ın derdi, o antidemokratik kurulların var olması değil, kendisine bağlı olmamasıydı. Geldi ve o yüksek tepelerin tepesine yerleşti. Şimdi hepsi ona çalışıyor. * * * Velhasıl, “alçaktakiler” için bir şey değişmedi: Kurullar yine “yüksek”, fikirler yine yasak... Sadece yasakçı değişti. Biz, bu kez Erdoğan’ın tüzükleriyle çarpışmadayız. Lunaparkta elinde çekiçle deliklerden fışkıran yedi başlı canavarı vurmaya çalışanlar gibi her gün birer birer ortaya çıkan ve her boy gösterişte bir başka hürriyeti budayan yüksek kurullarla mücadeledeyiz. Geçen ay ÖSYM ve YSK savdı sırasını... Anlaşılan o ki, bu ay yasak rüzgârı “telekomünikasyon”la ilgili yükseklerden esecek. İnternet filtreleri, yasak sözcükler, Ekşi Sözlük’ler derken yasakçı tüzükler tepemize binecek... Gelecek ay mı? Bence sırada yenileri var: “Köşe Yazarları Tekdir ve Tayin Üst Kurulu...” “Heykel Standartları Başkanlığı...” “Sehven Şifre Tasarım Yüksek Kurulu...” “Kaset Yerleştirme ve Yayma Merkezi...” “Yüksek Edep ve Bel Ahlakı Tanzim Şûrası...” Hadi hayırlısı!",https://www.milliyet.com.tr/yazarlar/can-dundar/yuksek-kurullar-cumhuriyeti-1386181
Can Dündar,Önce acılarda bölündük biz...,07 Mayıs 2011,"Geniş bir avlu... Avluda bayrağa sarılı bir tabut... Başında başı bağlı bir kadın; yanında 6 yaşında bir çocuk... Soruyor Mustafa, gözü yaşlı annesine: “Babam bunun içinde mi anne?” Hangi vicdan kanamaz, böyle bir soru karşısında?.. * * * Hakkârili Kenan’ın ailesi 12 yıldır oğullarından haber alamıyor. Önceki hafta, bir çatışmada öldüğü haberi geliyor. “7 terörist öldürüldü. 5’inin cesedi Erzurum’da, 2’sininki Malatya’da; gelin alın” diyorlar. Acaba hangisi Kenan? Babası ile iki kardeşi, İnsan Hakları Derneği Van Şubesi’ne gidiyorlar. Oradan bir gönüllüyle Erzurum’a geçiyorlar. Baba kalp hastası olduğu için morga sokulmuyor. İki kardeş giriyor, 5 cesedi inceliyorlar. Teşhis edemiyorlar. Vücutta kurşun izleri... Gözler oyulmuş. Kulaklar kesilmiş. Kardeşlerden biri, gördükleri karşısında düşüp bayılıyor. Hangi can dayanır böyle bir teşhis seansına?.. * * * Kalleş pusular... Toplu mezarlar... Tecavüze uğrayan, organları hatıra diye alınan cenazeler... Kurtuluş savaşında işgalciye bile yapılmayan muameleler... “Ama onların bize yaptıkları karşısında...” diye başlayan kindar savunma cümleleri... İki tarafta da... Oysa cinnet aynı cinnet... Keder aynı keder... Babasının tabutunu soran oğullar... Oğlunun cesedini arayan babalar... * * * Pusuda öldürülen polis için BDP’lilerden bir “Üzüldük” açıklaması duymak için iki gün bekledik. Bu kadar mı zor, “Hangi cana kıyılırsa bizim içimiz yanar” diyebilmek?.. 6 yaşındaki Mustafa’nın acısını kendi acısı sayabilmek?.. Peki oğlunun cesedi başında “Ölüsünün gözünü oymuşlar” diye dövünen ailelerin ağıtını duymak da mı zor? Bunun bir soruşturmaya, hatta habere bile konu olmaması tuhaf değil mi? Bunları bilmeden, “Niye cenaze töreni böyle olaylı oldu? Bölgede bu kadar öfke nasıl birikti? Tuğluk niye ‘Kötü şeyler olacak’ diye sert konuştu” sorularına cevap bulabilir miyiz? Yaşanan vahşeti tam anlayabilir miyiz? * * * Şurası bir gerçek: Herkes kendi şehidine ağlıyor. BDP’liler, KCK tutuklularının salıverilmesini isterken diyelim aynı adaletsizliğin pençesindeki Ahmet Şık’tan hiç söz etmiyor. Buna karşın örneğin Balyoz tutuklularının, hukuksuzluğa bayrak açan eşleri de “Silivri duruşmaları canlı yayınlansın” derken listeye aylardır Kürtçe savunma krizi yüzünden ilerlemeyen KCK duruşmalarını katmayı düşünmüyor. Herkes kendi derdine yanıyor. * * * Ülke bölünmesin derken, acılarda çoktan bölündük biz... Oysa bölünmemek için, ilkin acılarımızı bölüşmeliyiz. Birbirimizin acısına dokunup hissetmeli, paylaşıp azaltmanın yollarını birlikte düşünmeliyiz. Dün dağda oyulan bir gözün, yarın ovada bir çocuğu yetim bırakabileceğini, her yetimin yeni kinler büyüteceğini görebilmeliyiz. Bu kan davası bitecekse, bu topraklarda yeniden kardeşçe bir yaşam yeşertilecekse, bilin ki bu, hem 6 yaşında tabut başında babasını soran oğlun, hem morg kapısında oğlunu arayan babanın ıstırabını anlayan, her ikisini birlikte dindirmeye çalışanların vicdanı ve çabasıyla mümkün olacak. Acılar, acı çektirdikçe değil, üleşildikçe azalacak.",https://www.milliyet.com.tr/yazarlar/can-dundar/once-acilarda-bolunduk-biz-1387398
Can Dündar,"Ali Kaptan, Cemile ve tecavüze dair",25 Nisan 2011,"Ali Kaptan her zamanki gibi sarhoştu. Boşandığı eşinin evine destursuz girdi. Çocukların okulda olmasını, küçük Osman’ın dışarıda oynamasını fırsat bildi. Ve boşandığı karısı Cemile’ye döve döve tecavüz etti. Osman eve döndüğünde annesini yaralar içinde yerde buldu. Ve ertesi gün söylenenlere bakılırsa “Öyle Bir Geçer Zaman Ki”nin son bölümündeki bu sahne, “dizinin fanatiklerini bile isyan ettirdi.” * * * İyi de, bu sahnede isyan eden yüz binlerden birkaç yüzünün bile kocasının tecavüzü ve dayağı sonucu öldürülen Ayşe Paşalı olayında müdahil olmamasına, “kurmaca Cemile”yi sahiplendiği kadar “gerçek Ayşe”ye sahip çıkmamasına ne demeli? Tembellik mi? TV karşısında çekirdek çitlerken keş Ali’ye “Boyun devrilsin” diye beddua etmenin, mahkeme kapısında aile içi şiddeti protesto etmekten daha güvenli olmasından mı? Yoksa “Diziler göstermese gerçek hayatta da şiddet olmaz” yanılgısından mı? * * * Öfkeli izleyiciler internete dalıp “Bu manyak nesil işte böyle yetişiyor” diye kazan kaldırmış. Yumurta-tavuk hikâyesi... Şiddet, diziden beslenmiyor ki; dizi, şiddetten besleniyor. Kadına şiddet, “Zaman Öyle Bir Geçmeden” önce de vardı. Televizyondan önce de... Hatta elektriğin icadından önce de... Senarist, evlerin çoğunda yaşananı teşhir ediyor. Bunu yazdığı için eleştirilebilir mi? Öyle bakılırsa ne uyuşturucunun filmi çekilebilir; ne ensestin, ne terörün... Çekilse de o, sanat eseri olmaz, ahlak dersi olur. Sanıldığı gibi tedavi edici bir etki de yapmaz. * * * Aynayı taşlıyoruz. Kadın, evde nemrut babasına, komşunun belalı kocasına, okulun dayakçı hocasına duyduğu öfkeyi Ali Kaptan’dan çıkarıyor. Cemile’ye gözyaşı dökerken de kendi mağduriyetine ağlıyor. “Ölçü iyi ayarlanmalı” diye yazmış izleyiciler... İyi de; kim verecek bu ayarı? RTÜK mü? Seyirci anketi mi? Kanal mı? Hiçbirinin buna hakkı yok ki? RTÜK, olsa olsa yaş sınırı getirebilir, küçükler için uyarı koyabilir; Aileden Sorumlu Devlet Bakanlığı’nın yaptığı gibi “Destek vereyim, bu durumdaki kadınların haklarından da bahset, çözüm yolunu da göster” pazarlığı yapılabilir. Kaldı ki dizi, müptelalarının iyi bildiği gibi, Cemile’nin kişiliğinde çok güçlü bir kadın karakter yarattı. * * * Hoş, o müptelalardan biri olarak ben de dizide -biraz da zorlamayla- nicedir acı eşiğinin bir hayli aşıldığını düşünüyorum. Baştaki lezzeti veren dönem havasının neredeyse tamamen bir yana bırakıldığını, toplumsal fonun ortadan kalktığını ve dizinin, döktürdüğü gözyaşında boğulma tehlikesine düştüğünü görüyorum. Ama tecavüz sahnesi beni rahatsız etmedi. Gerçekçiydi. Fatmagül’deki gibi piyasada ticarete de dökülmedi. Şöyle düşünün: Hangi senarist, 4 ergin evladın annelerinin ardından peş peşe kendilerini ipe çekişini hayal edip yazabilirdi ki? Zalimlikte hiçbir senarist hayatla yarışamaz. Deva bulunması gereken de o; onu anlatanlar değil...",https://www.milliyet.com.tr/yazarlar/can-dundar/ali-kaptan-cemile-ve-tecavuze-dair-1382299
Can Dündar,Çılgın,27 Nisan 2011,"Başbakan “Çılgın Proje”sini açıklarken diyor ki: “Bugün Boğaz trafiği yüzünden ata yadigârlarımız tehdit altında... Biraz da kültür varlıklarımızı muhafaza etmek adına bu büyük adımı atıyoruz.” Ne güzel! Ama ondan hemen önce şu cümleleri söylüyor: “Bu zihniyet, Marmaray’ı 4 yıl erteletti bize... Kazılar esnasında çanak çömlek çıkmış diye yatırımı engelletti.” Peki Boğaz’daki kültür varlıkları “ata yadigârı” da, Marmaray’ın altından çıkanlar niye “çanak çömlek”? Çünkü Başbakan, bu toprakların tarihini Türklük ve Müslümanlıkla başlatıyor. Öncesini “ata”dan saymıyor. * * * Şu “çanak çömlek”i tekrar hatırlatalım: İstanbul’un en eski yerleşimlerinde, Üsküdar’da, Yenikapı’da, Sirkeci’de Boğaz tüp geçişi için kazı başlayınca, doğal olarak her kazma vurulan yerden tarih fışkırdı. Yenikapı’da dünyanın en zengin batık koleksiyonu çıktı. Eski bir liman, 35 batık gemi, 9 gömü, 30 binden fazla taşınabilir tarihi eser bulundu. İlk İstanbullulara ait bir köy ortaya çıkarıldı. Bunlar yalnızca İstanbul için değil, insanlık tarihi ve dünya arkeolojisi için de çok önemli, paha biçilmez buluntulardı. Asıl ilginci, neolitik döneme ait kalıntıların bulunması oldu. Bu kalıntıların milattan önce 8 binlere uzanıyor olması, İstanbul’un bilinen tarihini değiştirdi. Şehrin tarihinin sanılandan bin yıl öncesine uzandığını kanıtladı. İstanbul’un dünya tarihindeki eşsiz yerini belgeledi. * * * Başbakan bunları aşağılıyor. Daha önce de demişti ki: “Marmaray gecikmeyebilirdi, ama sürekli ‘yok arkeolojik şey çıktı, yok çömlek çıktı, şu çıktı, bu çıktı’ diye önümüze engeller koydular. Yok kuruluydu, yok yargısıydı, bunlara takılıp kaldık. Bundan sonra engel tanımayacağız; bedeli ne olursa olsun”. Arkeolojinin bittiğinin ilanıdır. Tabii akademik kurulların ve yargının da... Heykeli nasıl “ucube” sayıyorsa, arkeolojik eserleri de “8 bin yıllık ucubeler” gibi görüyor Başbakan... Osmanlı sultanlarının “taş-toprak” diye küçümseyerek verdiği arama ve nakil izinleri yüzünden bugün kendi kültürel mirasımızı Londra’da British Museum’da görebiliyoruz ancak... Bir ülkenin geleceği, geçmişine feda edilemez elbette... Ama geçmiş de gündelik çıkarlar uğruna böyle bir kalemde harcanamaz. Sonra bir bakmışsınız, mazinin en nadide mirasına “kâğıt parçası, kumaş parçası, kıl, tüy” diyen bir nesil yetişmiş. * * * Kusura bakmasınlar: Önce “İnsanlık Anıtı”nın “Allahüekber” nidalarıyla kellesinin alınması, ardından dev proje açıklanırken arkeolojik eserlere bir kez daha “çanak çömlek” muamelesi yapılması, bende “çılgın proje” iştahı bırakmadı. “Tükürürüm böyle sanata”, “Yıkarım bu ucubeyi”, “Yargı, kurul tanımam; ezer geçerim” zihniyeti bana yeterince “çılgınca” geliyor zaten... Genelde heykeller, rejimlerden sonra yıkılır. İnsanlık Anıtı’nın yıkımı da kültürel bir rejim değişikliğini simgeliyor. Yargıyı engel sayan, sanata balta vuran bu yeni kültür rejiminin her çılgınlığından kuşku duymak hakkımız... “...bedeli ne olursa olsun...”",https://www.milliyet.com.tr/yazarlar/can-dundar/cilgin-1383225
Can Dündar,Milliyet,22 Nisan 2011,"Geçen ay 10 yılı doldurdum Milliyet’te... Burada bir ömür geçirmiş meslektaşlarımınki yanında önemsiz bir süre, ama benim mesleki kariyerimin üçte biri... “Ada”yı Milliyet’e taşırken “Devler ülkesindeki ada(m)” başlıklı bir yazı yazmıştım. Milliyet, bir devler ülkesiydi; ben orada yeni bir adam... “Ada”mdan ses verecektim. Dört çizgi arasındaki bu köşeye, “anakara”dan bağımsız bu “Ada”ya, bu yazı toprağına harfler ekip fikirler büyütecek, onun bağımsızlığını savunacaktım. * * * “Ada”lılar bilir; siz ne kadar “Ada”da bağımsız yaşadığınızı düşünseniz de “Anakara”da olup bitenler kaderinizde etkilidir. Orada fırtınalar koparken hiçbir şey yokmuş gibi yaşayamazsınız; siz de sarsılır, sallanırsınız. Bizim Anakaramız Milliyet’te de fırtınalar kopuyordu nicedir... Yazdıklarımız hoşa gitmiyordu. Ankara, Anakara’ya sürekli baskı yapıyordu. Hem de uluorta... Asla unutmayacağımız, basın tarihine geçen şu sözlerle: “Köşe yazarına hakim olacaksın. Yine de yazarlarsa ‘Bizim dükkanda sana yer yok’ diyeceksin. “Bunlar senin maaşlı köşe yazarların, silahşörlerin... * * * Biz, gazetemizi “dükkan”, kendimizi “silahşör” saymadığımız için, kulak asmadık bunlara... “Ada”mızda doğru bildiğimizi yazmaya devam ettik. Hatta bu laflarla bilendik. Vites büyüttük. Ama siyasi, mali baskılar ağırlaşıyordu. Fark ediyorduk. Baskılar sonuç da veriyordu. Anlıyorduk. Diğer gazetelerdeki bazı meslektaşlarımızın kurban edildiğini görüyorduk. “Ya diz çök ya da sat” dayatmasını hissediyorduk. Her muhalif yazımızla “Anakara”yı yönetenleri biraz daha zora soktuğumuzu da biliyorduk. Ama boyun eğmenin, taviz vermenin, susmanın bedeli daha ağırdı; inadına yazıyorduk. * * * Bugün, Milliyet el değiştirirken kendi adıma bir tanıklık yapmak, bir hakkı teslim etmek boynumun borcu: Son 10 yıl içinde, bu zorlu süreçte, bir tek gün, Aydın Doğan’dan veya bayrağı ondan devralan kızı Hanzade Doğan’dan “Şunu yaz, bunu yazma” mesajı almadım. Bir gün olsun “Ağır baskı altındayız, bir süre eleştirme” iması sezmedim. Bu “Ada”nın bağımsızlığına hep saygı gördüm. Görmesem, zaten şimdi burada olmazdım. Baskıları muhtemelen büyük ölçüde Doğan ailesi göğüsledi; bir kısmını genel yayın yönetmenleri üstlendi; ama bize, (hadi sadece kendi adıma konuşayım) bana yansıtmadılar. Lakin bu tavır, onlara pahalıya patladı. “Döve döve satış”a zorladı. * * * “Ne kadar bağımsız olsak da Anakara’ya bağlıyız” dedik ya; sonunda bir sabah baktık ki, biz de hane halkı olarak “Anakara” ile birlikte “el değiştirmişiz”. Tesellimiz, sevincimiz şu: Milliyet, onu kurup büyüten, yayıncılığı bilen, gazetecilikten gelen bir aileye döndü. Karacanlar, bu gazetede hepimizden eski... Milliyet’in ilk künyesinde de, onca yıllık mücadelesinde de, itibarının yerleşmesinde de onların imzası var. Onların, ortaklarıyla birlikte, kendi kurdukları bu gazetenin güvenilirliğinin üzerine titreyeceğine, “Anakara”nın bekasını titizlikle koruyacağına, “ada”ların bağımsızlığına saygı geleneğini özenle sürdüreceğine inanıyorum. Doğan’lara teşekkür ediyor, “Anakara”yı devralanlara başarılar ve kolaylıklar diliyorum.",https://www.milliyet.com.tr/yazarlar/can-dundar/milliyet-1381192
Can Dündar,Yıkıcılar geldiler!,18 Nisan 2011,"Kars’taki “İnsanlık Anıtı”nın son durumunu Metin Altıok’un dizeleriyle özetleyelim: “Yıkıcılar geldiler/ Sıra balyozlarda artık...” İmha ihalesini alan firma, anıtın temelini kazdı, iskeleyi kurdu, güvenlik şeridini çekti. Bugün yarın, “Vurun İnsanlık’a” deyip “Ya Allah bismillah” girişecekler. Dün, heykeli yapan Mehmet Aksoy’la görüştüm. Yıkımın hiç de kolay olmayacağını söyledi. O kadar sağlam malzeme kullanmış ki, öyle Bağdat’taki Saddam heykeli gibi boynuna tel bağlayıp çekince devrilecek gibi değil... Günlerce balyoz sallamaları gerekecek. * * * Bence işe girişmeden, daha önceki örnekleri incelesinler. Mesela 10 yıl önce Taliban, Afganistan’da sarp kayalara oyulmuş, biri 53, diğeri 37 metrelik iki devasa Buda heykelini yıkmaya karar verdiğinde ilkin top tüfekle saldırmış, Budaların çenelerinde lastik yakıp yüzlerini karartmış, yine de yıkamamıştı. Dönemin Birleşmiş Milletler Genel Sekreteri Kofi Annan, “Eserleri bize satın; parçalara ayırıp başka bir ülkede yeniden kuralım” dediyse de Taliban aldırmadı. Kurtarma çabaları yoğunlaşınca da Buda’ların ayağına birer dinamit bağladılar; bir dizi patlamayla katman katman tıraşlayarak iki günde yok ettiler. Türk Dışişleri o zaman bu hadiseyi kınamış, “Hiçbir gerekçe, böyle bir tahribatı haklı kılamaz” demişti. * * * Budaların imha görüntüsü internette var. Bizim 35 metrelik heykele de benzer bir çaba gerekeceği kesin... Bu yıkım da mutlaka kaydedilecek ve Taliban’ın yıkımıyla birlikte “21. yüzyıl Türkiye’sinden görüntüler” diye teşhir edilecektir. Sanat tarihimiz açısından kıymetli bir belge olacak bu... Türk sinema tarihinin ilk filmini hatırlıyorsunuz değil mi: “Ayastefanos’taki Rus Abidesi’nin Yıkılışı...” Filmi, Osmanlı’nın 1. Dünya Savaşı’na girdiği dönemde, 14 Kasım 1914’te, bir Osmanlı subayı olan Fuat Uzkıray çekmişti. Abideyi Ruslar, 93 harbinde Yeşilköy’e kadar ilerlediklerini hatırlatmak için yapmışlardı. Osmanlı da abideyi yıkarak o hatırayı silmek istemiş, yıkımı da filme alarak belgelemişti. 150 metre olduğu söylenen o filmin elimizde kopyası yok. Ama anıtın infilak edişini gösteren birkaç fotoğraf var. Her 14 Kasım’ı, “ilk film”in anısına “Türk sinemasının doğum günü” olarak kutluyoruz. Bir sanatın imhası, diğerinin doğumunu müjdeliyor yani... * * * Abidenin yıkılışını belgeleyen ilk filmden yaklaşık bir asır sonra, heykelin yıkılışını belgeleyen son film, arada aldığımız yolu gösterecek bize... Kars’taki heykel yıkımını Taliban vandalizmiyle kıyaslayınca kızıyorlar. “Biz, eseri put saydığımız için değil, bölgenin tarihi dokusuyla uyuşmadığı için yıkıyoruz” diyorlar. Sanki onay verdikleri Demirören AVM “ucube”si, Beyoğlu’nun tarihi dokusuyla pek uyuşuyormuş gibi... Yine Metin Altıok’la bitirelim: “Yıkıcılar geldiler, yıktılar bütün duvarları/ Yalnız temel kaldı geriye ve birkaç tuğla kırığı/ İş, araçlarında artık,/ bir canavar ağzıyla deşmek için toprağı/ Ve temizleyecekler kazılan yerlerde/ bizden kalan balçığı...”",https://www.milliyet.com.tr/yazarlar/can-dundar/yikicilar-geldiler-1379438
Can Dündar,Unkapanı yerine Kurtkapanı,29 Nisan 2011,"Türkiye’de bir süredir siyaseti kaset yönetmenleri tanzim ediyor. Son 15 yılımız, onların çektiği sansasyonel kasetleri seyretmekle geçti. Zaman içinde yönetmenler değişti, teknik ekipman yenilendi, oyuncular çeşitlendi, ama içerik hiç değişmedi. Ya kürsü konuşması ya yatak buluşması... Senaryo hep buydu. * * * Sanırım sektör, Unkapanı’nı gölgede bırakan çıkışını 28 Şubat sürecinde yaptı. “Psikolojik harp kasetleri”, dönemin “Top 10” listesinde zirvedeydi. Fethullah Hoca’nın gözyaşartan vaazlarının gizli kayıtları ile Tayyip Erdoğan’ın “sakıncalı” miting konuşmaları, en fazla piyasaya sürülen kasetler arasındaydı. Bunlar soruşturma konusu ve adliye yolcusu olunca “prodüktörler”, daha ilgincini sürdü piyasaya: Fadime Şahin olayıyla, kameralar yatak odasına girdi, kayıtlar bel altına indi. Refahyol, bu tezgâhlarla devrildi. * * * Tezgâh kurbanlarından ne beklersiniz? İktidara gelince bu utanç verici yönteme son vermesini, oyunu kurallarıyla oynamasını değil mi? Hayır; tersine. Onlar “Komplo sırası bizde” diyerek kolları sıvadılar. Öncekiler gibi, hırsızlığın değil, arsızlığın peşine düştüler. İlk hedef, malum sürecin Savcısı Nuh Mete Yüksel’di. Sanki kaset firması el değiştirmişti: Kameralar bu kez hasımların yatak odalarına yöneldi. Yeni yönetmen ve yeni oyuncularla kayda devam edildi. * * * Kasetlere ilgi öyle iyi, siyasal sonuçları öyle bereketliydi ki “sektör”, yenilerini talep etti. Nasıl olsa doyumsuz erkek soyundan malzeme temin etmek işten bile değildi. Bir belediye başkanı çok mu öne çıktı; hemen mahremine girildi; kirli çamaşırları ortaya serildi. Yorgan altı kayıt teknolojisi, işadamlarını ihaleden uzak tutma, muhalif gazetecileri susturma, siyasetçileri adaylıktan soğutma gibi değişik amaçlarla kullanıldı. Ve muhtemelen yayınlanan kasetlerden çok daha fazlası, yayınlanmayanlardan, şantaj amacıyla kasada tutulanlardan sağlandı. * * * Son dönemin en çok iş yapan kasetleri, bize “yönetmen” hakkında da fikir veriyor. Önce sivri dilli komutanlar ve eşleri takip, dinleme, kayıt altına alındı; bulunan açıklar hemen internete sızdırıldı. Kışlalar yatıştırıldı. Ardından Baykal kaseti ile CHP’de topyekün bir değişimin kapısı açıldı. Ve barajın altında kalırsa Erdoğan’a başkanlık yolunu açacak olan MHP’ye geldi sıra... İki genel başkan yardımcısının, gayet profesyonel tekniklerle, duvara yerleştirilmiş kamera sistemiyle, ortam dinlemesiyle ve ağızdan laf alma uzmanı dilberlerle, “Biri Bizi Gözetliyor” havasında çekilen görüntüleri, seçime 5 kala deprem etkisi yarattı. * * * Dün Erdoğan, mitingde kasetlerden dem vurarak konuyu seçimde kullanacaklarının ilk ipucunu verdi. Sırada 8 kişinin daha kaseti olduğu söyleniyor. İktidarda bu niyet, erkeklerde bu zaaf, istihbaratta bu teknik, millette bu iştah olduğu sürece bu siyasal porno furyasında daha çok kaset izleriz. Hasılı Unkapanı bitti; sıra “Kurtkapanı”na geldi. Başbakan dün “Manşetle gelen manşetle gider” dedi ya... Aynı şekilde, bu harpte kasetle gelen de kasetle gidebilir. İnanmayan, 28 Şubat’çılara sorabilir.",https://www.milliyet.com.tr/yazarlar/can-dundar/unkapani-yerine-kurtkapani-1384198
Can Dündar,Neşet Ertaş’la uzun bir gece,30 Nisan 2011,"UNESCO’nun “Yaşayan insan hazinesi” ilan ettiği efsaneyi dinledim geçende, sabaha dek... Neşet Ertaş, İTÜ Konservatuarı’ndan fahri doktora aldığı günün akşamında ekran konuğumdu. Çıkışta, “Seni kaçırıyoruz Can gardaş” dedi. Unutulmaz gece, bu müjdeyle başladı. Ustalar sofrası Ertaş’ın “Kara suratlı” diye sevdiği Hasan Saltık, Beyoğlu’nda bir mekân kapatmıştı. Vedat Çuhadar’la birlikte gittiğimizde bağlamanın üstatlarını bir arada bulduk: Yıllar önce Ertaş’ı terk edildiği Almanya’da ikna edip Türkiye’ye döndüren Bayram Bilge Tokel... Ona doktora verilmesine önayak olan Erol Parlak... “Garip” mahlaslı Ertaş’ın “Bu da benim Garip’im” dediği Cengiz Özkan... Bağlamada da oyunculuktaki kadar yetenekli olduğunu ispatlayan Olgun Şimşek... Genç saz erbabı İsmail Altunsaray... Ve Hrant’ın cenazesinde üflediği duduğunu çaldıkça yüreğimizde yaralar açan Ertan Tekin... Belki de son cem Her biri kendi alanında birer değer olan bu genç kadro, Neşet Ertaş’ın karşısında öğrenci gibi el bağlamıştı. Sazı onlara sevdiren adama saz çalacaklardı. Heyecanlıydılar. Ama onları asıl ezen, Usta’nın tevazuuydu. El öptürmüyor, her gelene ceket ilikleyip her lafı “Saygılar sunuyorum” diye bağlıyordu. Sigarasını yakmak isteyeni “Kendini bilen, kendine hizmet ettirmez efendim” diye reddediyordu. Yemek bitince “Bugün benim günüm” diye lafa girdi: “Hükümet, bana doktor unvanı verdi. Bu vesileyle toplandık. Bu cem, belki de sondur.” “Ah İstanbul” Buruldu herkes... Anladı Usta... “Cengiz gardaşımın sazını özledim” diyerek sazı Özkan’a emanet etti. “Ah İstanbul”la açıldı gece... O andan itibaren Olgun’un bağlaması saatlerce elden ele gezdi; her elde bir başka çınladı. Cengiz Özkan’da Veysel’i andı; Olgun’da “Otur baştan yaz beni” dedi; Bayram Bilge’de “Nalbur”un türküsünü söyledi. Erol Parlak’ta bozlak olup inledi. Muharrem Ertaş, Hacı Taşan, Âşık Daimi, Âşık Mahsuni, birer birer yad edildi. Dem bu dem Usta, hepsini kapalı gözlerle ve dikkatle dinledi. Kiminde “Gün bugün, dem bu dem; hadi ruhunuzu dökün ortaya” diye kadeh kaldırdı. Arada “Hadi ellerimizi çırpalım/ günahlarımız dökülsün” diye alkışladı. Sonunda saz kucağına geldiğinde duygusal konuştu: “Sizin geldiğiniz yollardan döndüm ben” dedi; “Yaşım 73 oldu. Hakkımda 4 kitap yazıldı; hiçbirini okuyamadım. Ama şimdi son bir kitap hazırlıyoruz. Havalandırdığım türkülerin aklımda kalanlarını yazıyorum. İstiyorum ki özümden gelen kelimeler, gelecek kuşaklara ulaşsın. Yaradan, şu kitabı tamamlamama izin versin.” Sözün bittiği yer Elemle sustuk. Sabahın 4’üydü. Bana istediğim türküyü sordu. Babam için bir türkü istedim. Onun hemşerisiydi. Öldüğünü bilmiyordu; orada duydu. “Sözün bittiği yerdeyim” deyip yutkundu. Son günlerini anlattım. Hayatın ipini salıverdiği o gün, annemle iki omzuna başlarımızı koyup en sevdiği türküyü söylemiştik iki kulağına: “Bugün ayın ışığı/ elinde bal kaşığı/ Yine nerden geliyon da / mahlenin yakışığı...” “Ah Hacı emmim” diye inledi Neşet Usta... “Kulağına ışık serpmişsiniz. Bir de ben söyleyeyim de gittiği yerde karanlıkta kalmasın” dedi. O “Vay nerdesin” diye dövünürken kucağıma düştü yaşlarım... Gün ağarırken vedalaştık. “Yaşayan efsane”nin önünde minnetle eğildim. Ve içimden, bunun “son cem” olmamasını diledim.",https://www.milliyet.com.tr/yazarlar/can-dundar/neset-ertas-la-uzun-bir-gece-1384555
Can Dündar,"YSK krizinde kim kazandı, kim kaybetti?",23 Nisan 2011,"AKP KAYBETTİ: Krizin faturası haklı haksız AKP’ye çıkarıldı. Her ne kadar parti sözcüleri “Bizimle hiç ilgisi yok. Biz de YSK mağduruyuz” dedilerse de, her konuda anında refleks veren Başbakan’ın bu büyük kriz karşısında 3 gün susması, iktidarın bu haksızlıktan memnun olduğu şeklinde yorumlandı. BDP’liler de Güneydoğu’daki tek rakiplerini buradan vurdular. Cumhurbaşkanı Gül, gidişatı görüp devreye girmek istedi; ama bu çaba da -krizde bir Garry Adams rolü oynayan- Selahattin Demirtaş’ın randevu iptaliyle boşa çıktı. AKP, YSK ile birlikte bu krizin kaybedeni oldu. CHP KAZANÇLI: Buna karşın CHP, doğru zamanda çıkıp Meclis’i toplantıya çağırarak prim yaptı. “Seçimi ertelemeden bu işi halledebiliriz” çağrısıyla, sorunu yargının alanından yasamanın alanına çekti. Bu vesileyle yüzde 10 barajını gündeme getirdi ve CHP’ye küskün Kürtlere “Sizin Meclis’te temsilinizden yanayız” mesajı vererek barış eli uzattı.  BDP KAZANDI: Krizden en kârlı çıkan parti, BDP oldu. Zaten çok iddialı bir liste yapmışlardı. 8-10 BDP’li aday, AKP’nin yüzlerce adayından daha fazla ilgi görmüştü. Bu olayla hepsi birden sahneye çıktı. Yıllarca AKP’ye yarayan “mağduriyet hissi”, bu kez BDP’ye çalıştı. Umulmadık bir medya desteği elde ettiler. Hemen her yorum, veto kararının saçmalığını dile getirdi. BDP de ilk andan itibaren sağlam durarak, “Birimiz hepimiz için” mesajı yayarak, “Tek veto bile olsa, seçime girmeyiz” resti çekerek tabanını sağlamlaştırdı. Üstelik bu kez İmralı’ya danışmayı beklemeden karar verdiler. Kendilerine güven tazelediler. BDP, bugüne dek “PKK’nın siyasi kanadı” havasındaydı; bu krizde PKK, BDP’nin “askeri kanadı” haline dönüştü. Ankara’da da yıllar yılı askerin gerçek iktidar olduğu, hükümetin onun levazım işlerini yaptığı söylenirdi; bu görüntü son zamanlarda nasıl değiştiyse, paralel bir gelişmenin Kürtler cenahında yaşandığı gözleniyor. Silah devreden çıktıkça siyasetin zemini genişliyor. Sivillerin borusu daha çok ötüyor.  BUNUNLA BERABER... Şu notu da düşmeliyiz: BDP, “Tabanı tutamayız” kartını kriz boyunca elinde tuttu. “Bu bir tehdit değil” vurgusunu hep yaptılarsa da, öyle algılandı. Nitekim kriz de, sokak hareketlenince çözüldü. Bu durum Çehov’u akla getiriyor. Dekorda bir tüfek varsa, herkes ilerdeki bir sahnede mutlaka patlayacağını biliyor. Ona göre tavır alıyor; ki bu da hayırlı bir durum değil. En iyisi, BDP’nin bu kadroyla Meclis’e gelip meşru mücadeleye ağırlık vermesi; dağ kadrolarının tasfiyesi için çözümler önermesi... Bölgeyi iyi bilen bir siyasetçi dedi ki: “Açılış günü Leyla Zana’nın Meclis’te Türkçe yemin etmesi Batı’da tansiyonu düşürecek. Ve bu, bir dönüm noktası olacak. Sonraki dönemde, Şerafettin Elçi’nin kürsüden söyleyecekleri ise Meclis’te her konunun tartışılabileceğini kanıtlayacak. Bu da Doğu’da Meclis’e güveni perçinleyecek.” Dileyelim öyle olsun. Meclis sorunların asli tartışma ve çözüm mecrası oldukça, herkes orada kaygısızca konuşup uygarca tartıştıkça, şiddetin kapıları kapanır, meşruiyete kapı aralanır. Şu tüfeği, dekordan çıkarmamız lazım artık...",https://www.milliyet.com.tr/yazarlar/can-dundar/ysk-krizinde-kim-kazandi-kim-kaybetti-1381542
Can Dündar,Kasvet,20 Nisan 2011,"Size son 24 saatimi anlatayım; ne halde olduğumuzu anlayın: Önceki gece televizyon stüdyosundan çıktım. Verdiğimiz haberlere şöyle bir baktım: Bedri Baykam’ı bıçaklamışlardı. Onun yardım isteyen çığlıkları, çevredekilerin akıl almaz umursamazlığı, saldırganın “Tipini, konuşmalarını beğenmiyordum, bıçakladım” açıklaması hâlâ kulağımda çınlıyordu. Sanatçıların tepkisine rağmen Kars’ta yıkım ekipleri, Erdoğan’ın “ucube” dediği İnsanlık Abidesi’ni yıkmaya hazırlanıyordu. Yüksek Seçim Kurulu, zaten barajla ezilmiş BDP’nin bağımsızlarını seçime sokmamaya karar vermişti. Meşru siyaset tıkanırsa yeniden silahların konuşma ihtimalinden söz ediliyordu. Başbakan, şifreli sınav rezaletini protesto eden öğrencilere karşı “Biz de kalkar onların karşısına 5-10 bin genç koyarız” diyordu. Beyoğlu’nda sanatseverler, Emek sineması yıkılmasın diye yürüyordu. Hangi “ileri demokrasi”, bir gecede peş peşe bunca kasvetli haberi bir arada sunabilir ki yurttaşlarına?.. * * * Sabah telefonlar başladı: BDP’liler protesto eylemi yapacaktı; ilgi istiyordu. Öğrenciler Başbakan’ın sözlerine karşı eyleme çağırıyordu. Yaptıkları haberlerden dolayı tutuklanan gazeteci arkadaşlarımızın duruşması vardı. Balyoz davası avukatlarından biri “Tahliye isteyen hâkime diğer üyeler ‘Dangalak’ diyorlarmış. Bunca yıllık avukatım, böyle saçma dava görmedim. Neden ilgilenmiyorsunuz” diye aradı. Tarık Akan tedirgin bir sesle telefon etti: “Heykeli bu gece yıkmaya başlıyorlarmış. İzliyor musunuz?” Sevgili doktorumuz İrem aradı. Sağlık çalışanlarının greviyle ilgilenmediğimizden yakındı. Alevi örgütleri listelerde yer bulamadıkları için, Kürtler bağımsız adaylara Meclis yolu kapatıldığı için, sanatçılar İbrahim Tatlıses saldırısına gösterilen ilginin, Bedri Baykam’dan esirgendiği için şikâyetçiydi. Hepsi sesini duyurmak, tepkisini haykırmak istiyordu. * * * Hepsi de haklıydı. Ve biz, bize ayrılan sütunlarda, sayfalarda, saatlerde bu sesleri duyurmakla yükümlüydük. Lakin hangi birine, nasıl yetişeceğimizi şaşırmış durumdaydık. Türkiye, zorlu bir seçime giderken her geçen gün daha fazla geriliyor; adalete güven çöktükçe, hak arama kapıları kapandıkça, insanlar çaresiz kaldıkça ya hakkını medyada savunmak ya sesini sokakta duyurmak yoluna gidiyor. Bu talepler, “Yıkın şu ucubeyi”, “ben de dökerim 5-10 bin öğrenciyi” üslubuyla karşılandıkça gerilim hepten büyüyor. Zirveden yükselen öfke bulutu, zaten gergin olan kalabalıkları hepten öfkelendiriyor; kâh küfür oluyor savruluyor, kâh bıçak oluyor saplanıyor, kâh silah olup sıkılıyor. Sayfaları, ekranları, sokakları, ruhları kasvet basıyor. * * * Böylesi bir 24 saatin sonunda “Hangi birini yazsam” diye bu yazının başına oturmadan önce eşim Dilek’i aradım. O da haberlerin kasvetinden kaçıp bir kitaba sığınmıştı. “Hepsini birden yaz” dedi ve ekledi: “Bize vaat ettikleri yeniçağ, meğer ortaçağmış.”",https://www.milliyet.com.tr/yazarlar/can-dundar/kasvet-1380361
Can Dündar,Dün ile yarın arasında...,16 Nisan 2011,"“12 Eylül yargılanacak.” Benim kuşağım 30 yıl, bu haberi bekledi. Hayatımızı darmadağın eden darbenin hesabının sorulacağı günü iple çektik. Şimdi “Hesaplaşma günü geldi” diyorlar. Çevreme bakıyorum; hiç heyecan yok. Tuhaf, ama bende de yok. Niye ki? Bu kadar geciktiğinden mi? Darbecilerin çoğu öldüğü, yaşayanların da mahkemeye çıkacak hali kalmadığı için mi? Yoksa “Biz büyüdük, küllendi dava” durumu mu? Değil. Latin ülkelerine bakıyorum. Demokratlar, 90 yaşında darbecileri yargılıyor. Kayıp mezarları açılıyor, yitik canların heykeli dikiliyor, eski işkencehaneler müze oluyor. Bizde eski Susurlukçuların itirafları, hatta Diyarbakır Cezaevi işkencecileri için soruşturma açıldığı haberi bile parlayıp sönüverdi. Neden? * * * Bu soruyu Roelf Meyer’e sordum. Meyer, Güney Afrika’da ırkçı rejime son veren müzakerelere katılan bir barış adamı... Türkiye’ye “Barışı Kurmak” adlı konferans için geldi. “Geçmişle hesaplaşmak, geleceği kurmak için bir fırsat mı, engel mi?” diye sordum. Dedi ki: “Ben kendi deneyimlerimden yola çıkarak, geçmişle hesaplaşmanın iyi olduğunu düşünüyorum. Ama ne zaman: Geleceği çözdükten sonra... Eğer gelecek için barışçıl bir çözüm ararken geçmişle hesaplaşmaya girişirseniz bu, gereksiz ek gerginliklere neden oluyor. Herkes birbirini suçlamaya başlıyor. Bu nedenle önce barışçıl bir çözüme kavuşmak, sonra geçmişle hesaplaşmak daha iyi... Nitekim biz Güney Afrika’da önce uzlaşıp demokratik bir anayasa yaptık, sonra Hakikatleri Araştırma Komisyonu’nu kurduk.” * * * İşte “hesaplaşma vakti” çanlarına duyarsızlığımız bundan... Yarını güvenceye alamadan düne dönme endişesi... Geleceğe koşarken suçlamalarla patinaj yapma tehlikesi... Sorumluları aramaya kalktığımızda, çoğumuzun -belki de sadece sessiz kalarak- sorumlu olduğumuzu görme ihtimali... Kimse kimseden yaşadığı acıları unutmasını isteyemez. Hesabı görülmemiş davalar toprağa gömülürse, faili meçhul kalmış ölüler kanar toprak altından... Kanatır istikbali de... Ama öte yandan bunun ebedi bir kan davasına dönüşmesi de mayınlar geleceğimizi... Yarının kapılarını kapatır. * * * Ben affa inanıyorum. Devletin çıkaracağı bir af yasasını kastetmiyorum. Hepimizin vicdanında zamanla mayalanacak bağışlama kudretini kastediyorum. Darbe döneminde işkenceden geçmiş bir dostum var: Timur Ertekin... Geçenlerde yazdığı bir yazıyı yolladı. Diyor ki: “Kendi adıma bembeyaz bir sayfa açmaya hazırım. Toplumsal barışı bozanları, pusuda can alan Jitemcileri, harekât planlarıyla ülkeyi kaosa sürükleyenleri, işkencecilerimi affedebilirim. Yeter ki günahlarını itiraf etsinler ve bir daha bunların yaşanmasına izin vermeyecek bir düzen kuralım. Bunun dışında adil bir çözüm yolu yok!” Ahmet Türk de “Kardeşlik için 17 bin faili meçhulün katilini affetmeye hazırım” demedi mi? * * * Sıraya koymalıyız: Önce silahların gömülmesi... Barış... Uzlaşmaya dayalı demokratik bir anayasa... Sonra itiraf, özeleştiri, özür, Hakikatleri Araştırma Komisyonu ve af... Bu sırada gitmezse, barıştan önce hesaplaşmaya girişilirse, korkarım karşılıklı suçlamalarda çok vakit kaybedeceğiz. Barışı geciktireceğiz. Oysa “Benim ilgi alanım gelecek. Çünkü ömrümün kalanı, orada geçecek.”",https://www.milliyet.com.tr/yazarlar/can-dundar/dun-ile-yarin-arasinda-1378697
Can Dündar,Artılar-eksiler,11 Nisan 2011,"Partilerde milletvekili seçme yerleştirme yarışı bitti. Dünden beri herkes şifreleri çözmeye çalışıyor. Kim, neden seçildi; kim neden yerleştirilmedi? Ayrıntıları haberlere bırakıp genel manzaraya bakalım. * * * Önce artılar: Ankara gazetecileri 60 yıldır ülkenin siyasi nabzını Genelkurmay’ın ışıklarına bakarak tutmaya çalışırdı. Son birkaç gündür gözler parti genel merkezlerinin ışıklarında... Tek başına yeterli olmasa da bu “ışık transferi”, bir sivilleşme alameti... Bir başka sevindirici gelişme de aday adayı patlaması... Bir dönem iyiden iyiye itibardan düşen Meclis’e bunca talep olması da demokratikleşme adına umut verici... Adaylarda sadece sayısal olarak değil, kalite olarak da bir standart yükselmesi var. Kişisel olarak tanıdığım birçok adayın, seçilirse Meclis’e büyük canlılık ve düzey kazandıracağına eminim. Daha önce pek az Meclis için bu cümleyi kurabilmiştim. “Silivri adayları”nın hepsini değilse de bir kısmını “yargıdaki adaletsizliğin, yasamada telafi çabası” diye görmek lazım. Bu seçimde torpilin kısmen azaldığını, sadakat kadar liyakatin de ödüllendirildiğini söyleyebiliriz. Gençlere ve kadınlara daha çok yer verme çabası, bir başka olumlu puan... Tabii en önemlisi, yenilenme arayışı... Liderler, en yakın kollarını kesme pahasına, toplumdaki değişim talebine kulak vermek, eskiyi tasfiye edip vitrinlerini yenilemek zorunda kaldılar. Bu da işin pozitif yanı... * * * Gelelim eksilere: Sonuçta bu listeler CHP’nin belli yerlerde yaptığı önseçim dışında “liderlerin seçimi”dir ve anti-demokratiktir. BDP listeleri üzerinde son söz hakkına sahip olmakla eleştirilen Öcalan’dan ne farkı var ki, diğer “tek seçici”lerin?.. Tabanın, örgütün, seçmenin, kendisini temsil edecek adaylar üzerinde söz hakkı olmaması, adayların da bölgesinde değil, Genel Merkez kapısında kulis yapması, demokrasi adına utanç verici bir tablo... Kadınlara daha fazla yer verme çabasını olumladık; ama bu çabaya rağmen yine de bazı partilerde onların listelerde hak ettiklerinden az yer bulabildiklerini görüyoruz. Bu da siyasetin “erkek egemen” hüviyetini koruduğunu gösteriyor. Başörtülü aday beklentisinde olan İslamcı kadınların bu gerçeği fark ve teşhir etmiş olmalarını, bu seçimin getirileri listesine katmak lazım. Bir başka olumsuz nokta da belli partilerin belli bölgelere hapsolmuş hallerinin değişmemesi... CHP ve MHP’nin Güneydoğu’ya, BDP’nin de Ankara, İzmir gibi metropollere gereğince açılamamış olması “bölünmüşlük” manzarasının sürmesine yol açıyor. CHP’nin merkez sağ adaylarla, MHP’nin liberal adaylarla merkeze yanaşma ve karşı kampa göz kırpma çabalarının getirisinden çok götürüsü olacağına, parti tabanını genişletmek şöyle dursun, zemin kaybına yol açacağına inanıyorum. * * * Şimdi büyük seferberlik başlıyor. Her liderin ayrı çıtası var bu seçimde: Erdoğan için yüzde 40’ın altı riskli... Kılıçdaroğlu için yüzde 30’un altı.. Bahçeli için 10’un altı... Madem listeyi onlar yaptı; faturayı da onlar ödeyecek. Ta ki Türkiye demokratik bir seçim yöntemine kavuşana dek...",https://www.milliyet.com.tr/yazarlar/can-dundar/artilar-eksiler-1376341
Can Dündar,İkinci Genç Osman faciası,13 Nisan 2011,"İlerde bir gün “2011 Türkiye’sinde iktidarın, sanatçının, bürokrasinin, basının ve insanların ruh haline dair bir örnek ver” deseler herhalde bunu anlatırım. Bir dönemin bütün şifreleri, bu küçük sahnede gizli çünkü...  Ön sıradaki gösterişsiz seyirci Önce eldeki bilgilerle ne yaşandığını toparlamaya çalışalım: Cuma akşamı... Başbakan’ın kızı Sümeyye Erdoğan yanında kendisi gibi başörtülü yengesiyle Devlet Tiyatroları’nda “Genç Osman” oyununu izlemeye gitmiş. En ön sırada oturmuşlar, ama anlaşılan bilet alırken “Başbakan’ın kızı” kimliğini kullanmamış. Çünkü oraya gideceğinden Genel Müdür’ün bile haberi yok. Başta bu “gösterişsizlik”ten ötürü kendisini kutlayalım. Tersini çok gördük çünkü... Ama ağzında sakız var; “Yolda ağzıma atmıştım; benim için normal, farkında bile değildim” diyor; ama bu sakız da istemeden, sahnemizin önemli unsurlarından biri oluyor.  Reformist sultan 300 kişilik salonda 150 kadar Polis Koleji öğrencisi var. Oyun başlıyor. Burada kısaca oyundan söz etmekte yarar var. Turan Oflazoğlu’nun “Genç Osman”ı, o güne kadar Saray’a her istediğini yaptıracak kadar çığırından çıkmış Yeniçeri, Sipahi Ocaklarını zapturapt altına almaya çalışan bir Sultan’ı resmediyor. Reformist Sultan, Saray’da Harem’i kaldırıp tek eşliliğe dönmek, Kur’an’ı her okuyanın anlayabileceği bir dile kavuşturmak ve Padişah’ın işine karışmayan bir ordu kurmak istiyor. Ama her yenilikçi gibi bağnazlık ve küstahlık duvarına çarpıyor. Yeniçeriler ayaklanıyor.  “Halkın çoğu aç, azı toksa...” Sonradan olup bitenleri anlamak için bu “küstahlık” boyutu önemli... Oyunu, 2 yıl önce Büyük Tiyatro’da eşim ve oğlumla izlemiş, öven bir yazı da yazmıştım. Biz de ön sıralardaydık. İlk perdenin sonuna doğru, sonradan “Haka dansı” diye yorumlanan curcuna sahnesinde yeniçerilerin cüretkârlığını göstermek için seyircilere sataştıkları bir sahne var. Orada özellikle ön sıradakilere sataşarak seyirciyi oyunun bir parçası haline getirmeye çalışıyorlar. Eldeki boş kadehi önde oturan birinin eline verip “Hepsini sen mi içtin” diye soruyorlar. “Halkın çoğu aç, azı toksa...” iğnelemesi yapılırken de “tok” derken protokol sıralarını, “aç” derken arka sıraları gösteriyorlar. (Gel de John Lennon’ı anımsama şimdi: Kraliyet ailesinin de protokol sıralarından izlediği bir konserde “Arka sıralardakiler alkışlayabilir, ön sıralardakiler mücevherlerini şakırdatsalar yeter” demişti. Mücevherliler terk etmemiş, gülmüştü.)  “Ne o ağzındaki?” Bizim izlediğimiz akşam, oyunculardan Tolga Tuncel, önde oturan birinin kravatına takmıştı; anlaşılan geçen Cuma, Sümeyye Erdoğan’ın sakızına takmış. Ön sırada sakız çiğneyen başörtülü seyirciyi taklit ederek “Pardon! O ne öyle ağzındaki? Biz Osmanlı’da böyle bir şey bilmiyoruz” demiş. Sümeyye Erdoğan, bunu şahsi bir sataşma olarak almış. Ve yanındaki yengesiyle birlikte kalkıp tiyatroyu terk etmiş. Peşinden de Polis Koleji öğrencileri çıkmışlar. Bir anda salonun yarısı boşalmış. Kalanlar devamını da izlemiş ve finalde alkışlamış.  Koruma kuliste Oyunu izleyen biri bunun Sümeyye Erdoğan’a yönelik bir taciz olmadığını kolayca anlayabilir. Dahası, o ana kadar ne oyuncular, ne tiyatro yöneticileri, ön sırada oturan seyircinin Sümeyye Erdoğan olduğunu bilmiyorlar bile... Ne zaman öğreniyorlar? Oyundan sonra iki sivil koruma, kulise gelip “Ne oldu” diye sorana dek... İşin aslı, yani kasıt olmadığı onlara da anlatılıyor, “Yine de kırdıysak özür dileriz” deniyor; onlar da kibarca “Biz de özür dileriz” deyip gidiyorlar.  ‘Başörtüsüne takık’ Ama mesele bitmiyor. “Skandal” duyulunca Bakanlık katından Genel Müdürlük aranıyor. Hemen soruşturma başlatılıyor. Seyircinin tepkisi, oyun raporuna yazılıyor. Bundan sonrası daha da rahatsız edici: Ertesi sabah Kültür Bakanı, Genel Müdür’le oyuncuyu makamına çağırarak “uyarıyor”. Devlet Tiyatroları acilen bir özür mesajı yayınlıyor: “Bir sanat eserinin icrasında, kişisel yanlışlardan doğan bu sıkıntıdan dolayı üzüntümüzü paylaşıyoruz”. Ardından Sümeyye Erdoğan, (bence “babaya şikâyet”ten daha iyi bir şey yapıyor ve) niye alındığını, facebook’taki sayfasında “arkadaşıyla dertleşir gibi” anlatıyor: “Oyuncu öne geldikçe bana bakarak kaş göz işareti yapmaya başladı. Sonrasında ağzıyla sakız çiğneme hareketi yaptı. Adam aslen sakıza değil, başörtüsüne takmıştı.” Sümeyye Erdoğan, “tok azınlık” göndermesini ve doğaçlama sahnesini üstüne almış, dökmüş içini: “Bizi tiyatroda görmek istemiyorlar. ‘Sizin ne işiniz var tiyatroda’ demek istiyorlar. Bize ‘bidon kafalı’ ‘göbek kaşıyan’ muamelesi yapıyorlar. Ama alışsalar iyi olur. Biz hep burada, gözünüzün dibinde olacağız.”  Yanlışlıklar silsilesi Buraya kadar, herkesin yanlışları apaçık görülüyor. Oyuncu belki rolünü biraz abartmış. Sümeyye Erdoğan aşırı alınganlık göstermiş. Korumalar gereksiz yere topa girmiş. Devlet Tiyatroları soruşturma sonucunu beklemeden oyuncusunu günah keçisi haline getirmiş. Ama sonrasında bu yanlışlıklar, artarak sürdü. Oyun kaldırılmadı, oyuncu oyundan alınmadı, ama malum interaktif sahne, oyundan çıkarıldı. Oyunu bilmeyen, taraflarla görüşmeyen birçok yorumcu, tarafına ve meşrebine göre peşinen ya Sümeyye Erdoğan’a ya Tolga Tuncel’e yüklendi. İş hızla “laik tiyatrocular-mürteci seyircilere karşı” vodviline dönüştürüldü. Daha da fenası, başta medyada haber olan olay, bir “telefon trafiği”yle, aniden İnternet sitelerinden çıkarıldı, Sümeyye Erdoğan’ın açıklaması facebook’tan kazındı, konu gündemden düşürülmeye çalışıldı. Kültür Bakanı, “Oyuncuyu çağırdım uyardım. Ondan başkalarının da yakınması varmış” diyerek soruşturma sonucunu beklemeden, daha önce o rolüyle ödül almış bir sanatçıyı 2,5 yıldır oynadığı rolden dolayı mahkûm etti. Devlet Tiyatroları Sanatçıları Derneği’nden henüz bir ses çıkmadı. Başta dedim ya, bir gün “2011 Türkiye’sini anlat” deseler bunu anlatırım diye... Haksız mıyım?",https://www.milliyet.com.tr/yazarlar/can-dundar/ikinci-genc-osman-faciasi-1377277
Can Dündar,"Siz, biz, ben, o...",15 Nisan 2011,"Yıllardır Strasbourg’da gazetecilik yapan arkadaşımız Kayhan Karaca’ya “Avrupalı parlamenterler Erdoğan’ın konuşmasını nasıl buldular” diye sordum: “Üslubuna artık onlar da alıştı galiba” diye cevapladı. Demek sadece biz değil, Davos’tan Strasbourg’a bütün âlem tanıyor bu öfkeli üslubu... Erdoğan’ın Avrupa Konseyi’ndeki konuşması birçok yönüyle fauldü: Kadıköylü Fransa milletvekilini “Türkiye’ye de Fransızsın” diye fırçalaması... Kitap toplatmayı bomba benzetmesiyle savunarak 12 Eylül zihniyetini hortlatması... Gazetecilerin tutuklanmasını eleştirenleri, “Onlar gazetecilik faaliyetinden dolayı tutuklu değil” diye kandırması... Bunlar zaten dile getirildi. Benim takıldığım başka bir şey var: Başbakan’ın 1. tekil, 1. çoğul ve 2. çoğul şahıs kullanımı...  Ben Birinci tekille başlayalım. Erdoğan’a dini azınlıkların haklarını soruyorlar. Diyor ki: “Herkesin ibadetinin garantisi, sigortası benim.” Bu cümlede ergen olmamış toplumlara özgü bir pederşâhilik var. Niye temel özgürlüklerimizin güvencesi Başbakan olsun ki? O olmasa ibadetimiz sigortasız mı kalacak? Ya sigortası atarsa ne olacak? Ona sultan, bize tebaa rolü biçen, çoktan aşmış olmamız gereken, dillendikçe bize zarar veren bir söylem bu... Ancak aşiret devletlerinde, muz cumhuriyetlerinde liderler özgürlüklere kefil olur. Biz lider kefaleti değil, hukuk devleti istiyoruz. Demokratik toplumlarda temel hakların yegâne sigortası hukuktur çünkü...  Siz Gelelim 2. çoğul şahısa... Erdoğan’a yüzde 10 barajı hatırlatıyorlar. Cevabı şu: “Düşürülmesi gerekirse halkımızla kararını veririz; bunu size soracak değiliz.” Oysa Türkiye, Avrupa Konseyi’nin kurucu üyesi... Dolayısıyla Erdoğan, mesela Romanlara ve peçelilere uyguladığı ayrımcılık nedeniyle Fransızları nasıl eleştirebiliyorsa, diğer üyelerin de onu barajı düşürmediği için eleştirme hakkı var. Parlamento, Türkiye’nin gönüllü yer aldığı bir “Avrupa ailesi”; orada “biz-siz” yok, oyunu bozup “Size ne” demek de yok. Çünkü başta imzalanmış bir mukavele var. Erdoğan -hem de temel hürriyetlere dair bir konuda- “Size sormayız” diyerek hem Türkiye’yi kurucusu olduğu Konsey’in dışında tutuyor, hem de iktidara geldiğinde Avrupa’ya “Taahhütlerimizi yerine getirip getirmediğimizin çetelesini tutun” dediğini unutuyor.  Biz Tabii buradaki 1. çoğul şahıs kullanımı da problemli... “Biz” derken kendi iktidarını kastediyor Başbakan... Ama hepimizi bağlıyor. Oysa bu ulus içinde kendini Başbakan’ın “biz” diye tarif ettiği amorf şemsiyenin altında görmeyenler, hatta tersine “siz” diye hitap ettiklerinin eleştirilerine hak verenler hiç de az değil. Anti-demokratik uygulamaları savunurken “biz”i alet etmese iyi olur.  O Son olarak şu sert üsluba değinelim. Her zeminde sesini yükselterek ve öfke tonu ekleyerek prim yaptığını düşünen Başbakan’a, kendisinin Davos’ta hayli yankı uyandıran şu sözlerini hatırlatmak isterim: “Sayın Başbakan! Sesin çok yüksek çıkıyor. Biliyorum ki sesinin yüksek çıkması, bir suçluluk psikolojisinin eseridir.”",https://www.milliyet.com.tr/yazarlar/can-dundar/siz-biz-ben-o-1378279
Can Dündar,Çoğunluk,08 Nisan 2011,"Koç Holding Yönetim Kurulu Başkanı Mustafa Koç’un “Ben öyle demek istemedim” açıklamasını TV’de izlerken yarım asırlık bir sahneyi hatırlar gibiydim. Önce açıklamayı hatırlatayım; sonra o sahneyi... * * * Taraf’taki WikiLeaks belgelerinden, dönemin ABD Elçisi James Jeffrey’in Mustafa Koç’la 2009 Temmuz’undaki buluşmalarının notları çıktı. Büyükelçi’nin merkeze bildirdiğine göre o buluşmada Koç, 2011 seçiminde AKP’nin Meclis’te “çoğunluğu” yitirebileceğini, bir CHP-MHP koalisyonu kurulabileceğini söylemiş. * * * Başbakan’ın Koç’larla arasının açık olduğu malum... “Sakallı-bıyıklı adam çalıştırmam” sözü nedeniyle Rahmi Koç’a “ilkel ve ayrımcı” diye yüklenmişti. Daha önce de “1 milyar doları var” iddiası yüzünden ilişkiler gerilmiş, bu ifade de bir kenara not edilmişti. Grup üzerindeki mali baskıların arttığı söyleniyordu. Son “sızıntı”, gerilimi daha da tırmandırdı. İktidar yanlısı basında eleştiriler çoğalınca Mustafa Koç, “O, 20 ay önceki şartlarda yapılmış değerlendirmeydi. Şimdi AK Parti, 1. olur” dedi. Mehmet Barlas ise Vehbi Koç’un “her kesime açık” duruşunu hatırlatıp Mustafa Koç’a “Büyükbabam neden bu hatalara düşmezdi” diye düşünmesini tavsiye etti. Bana o yarım asırlık sahneyi hatırlatan da bu tavsiye oldu. * * * Vehbi Koç’un “her kesime açık” olduğu doğru... Kendisi CHP’li olduğu halde, hem DP’ye hem CHP’ye para yardımı yapardı. Ama 50’lerin sonuna doğru DP iktidarı, 10 yıla yakın süredir “çoğunluğu” elinde tutuyor olmanın verdiği cüretle Koç’u “CHP’yi bırak, DP’ye gir” diye sıkıştırmaya başlamıştı. Koç, Başbakan’la görüştü. Menderes, “DP’ye geçersen memnun olurum; geçmezsen de muhabbetimden bir şey eksilmez” dedi. Ama bakanları o havada değildi. İmar İskân Bakanı Medeni Berk net konuştu: “Şimdi bir hamle yapıyoruz. Bütün iktisadi devlet teşekküllerindeki müdürler partiye girmeye davet edilecek. Girmeyenler not edilecek. Birçok tüccar da DP’ye girecek. Girmezseniz bankalardaki kredileriniz kesilebilir, kotalardan istifade etmeyebilirsiniz, birçok işinizde müşkülat çıkarılır. Haberiniz olsun diye söylüyorum.” (“Özel Arşivinden Belgeler ve Anılarıyla Vehbi Koç”, Doğan, 2006, s: 240-241) * * * Vehbi Koç yıkık, İstanbul’a döndü. Orada da iki DP’li tarafından partiye çağrıldı: “Ankara’dan talimat geldi. Mesele ciddi. Düşün taşın, bir karar ver. Sen olmazsan oğlunu alacağız” dediler. Koç eve gitti, ailesini topladı. Durumu anlatıp görüşlerini aldı. Sabah uçağıyla tekrar Ankara’ya gitti. Başbakan’a çıkıp: “Tamam. CHP’den istifa ediyorum” dedi. Mustafa Koç’un tepkiler üzerine yaptığı “AK Parti 1. olur” açıklaması, bana 50 yıl önce dedesinin yaşadığı bu sahneyi hatırlattı işte... Bir de Erdoğan’ın, “Bitaraf olan bertaraf olur” özdeyişini... * * * Yeri gelmişken bir tavsiyede bulunayım: “Çoğunluk” filmini hâlâ görmediyseniz, şu aralar mutlaka görün...",https://www.milliyet.com.tr/yazarlar/can-dundar/cogunluk-1375283
Can Dündar,Sosyal politikalar çağı,04 Nisan 2011,"Fikret Bila, CHP’deki yeni ODTÜ ekolünü yazdı. Hocamız Prof. Sencer Ayata siyasete girdiğinden beri asistanları, araştırma komisyonlarına girip kolları sıvadı. Ankara İl Başkanlığı’nı da ODTÜ’den Tarık Şengül üstlendi. Giderek ODTÜ İdare’nin havası siniyor partiye... Genel Merkez’de akademik konferanslar, sunuşlar, raporlar... Ecevit, 1970’lerde “Mülkiye cuntası” ile gelmişti yönetime... Kılıçdaroğlu da “ODTÜ tayfası” ile büyüyor. * * * 1960’lardan beri ülkeyi yöneten sağcı kadrolar, Teknik Üniversiteli mühendislerdi: Demirel, Erbakan, Turgut-Korkut Özal kardeşler... Serbest piyasada, özel sektör eliyle kalkınma şiarıyla iktidar oldular. Yatırımcıydılar. Yollar, barajlar yaptılar. İçlerinde DPT kökenliler de vardı; ama planlamacıları genelde ayak bağı olarak gördüler. Çünkü plan fikri, sosyalizmi çağrıştırıyordu; DPT’liler de özel sektöre karşı kamunun büyütülmesini savunan sosyal demokratlardı. Bu kadrolar çabuk budandı. “Bize plan değil, pilav lazım” zihniyetiyle DPT, kalkınma stratejileri planlayan bir kurum olmaktan çıkarılıp, yandaşlara teşvik dağıtan bir teşkilat haline getirildi. * * * 12 Eylül’den sonra Meclis’te siyaset imkânının daralması, yerel yönetimlere ilgiyi artırdı. Bu kez de Karayalçın, Sarıgül, Erdoğan, Büyükerşen, Gökçek gibi isimler ön plana çıktı. Kent planlama, konut politikaları, üst geçitler vs. gündeme yerleşti. Zamanla iktidar yanlısı belediyelerde “inayet”e dayalı bir ulufe dağıtımı, sosyal politika diye uygulanır oldu. * * * Emekten yana sosyal politikalara ihtiyaç hep ortadaydı. Ama CHP, inatla uzak durdu. Cumhuriyetçi-laik söylemi, bir türlü sosyal devlet ihtiyacıyla, sendikal dayanışmayla buluşturamadı. O yüzden de büyüyemedi. Şimdi Kılıçdaroğlu bu açığı fark etmiş görünüyor. CHP de onunla birlikte Türkiye’nin gerçek gündemine dönüyor. Dünyanın 16. büyük ekonomisinde, 22 milyon kişinin yoksulluk sınırında veya altında yaşamasına vurgu yapıyor. Aileye sigorta, işsize istihdam, emekliye intibak yasası vaat ediyor. Kamuda taşeronlaşmaya karşı çıkıyor. Ama özel sektörü dışlayan, kaba devletçi bir yaklaşımı da savunmuyor. Kılıçdaroğlu, bunu dün TOBB’da ortaya koydu. Özal’ı överken “Başarısının sırrı, devleti iyi tanımasındadır” dedi. * * * Aslında kendisini işaret ediyordu. Çalışma Sosyal Güvenlik Bakanlığı’ndan, SSK’dan gelen Kılıçdaroğlu da “devlet bilgisi”ne güveniyor. Çevresinde çalışan kesimin sorunlarını bilen sendikacılar ve sosyal politikacılar var. Genel Müdürlük döneminden yardımcısı Bülent Kuşoğlu ile eski Çalışma Genel Müdürü Perihan Sarı yine yanında... Sosyal güvenlik uzmanı Ali Tezel kadroda... Yerel seçimdeki danışmanı genç iş müfettişi Seyfullah Beysülen, DİSK Genel Başkanı Süleyman Çelebi, DİSK’in efsane Genel Başkanı Kemal Türkler’in kızı Nilgün Türkler, milletvekili adayı... * * * Mülkiye’nin eksikliğinin hissedildiği yeni devrin işareti bu... 12 Eylül’den beri sendikalaşmanın, sosyal güvenlik politikalarının eritilmesiyle biriken sorunlar, “sosyal devlet”i yeniden gündeme getiriyor; onu ihya edecek kadroları öne çıkarıyor. Türkiye’nin önünde, onurunu kırmadan insana sahip çıkma ve derinleşen yaralarını sarma dönemi var.",https://www.milliyet.com.tr/yazarlar/can-dundar/sosyal-politikalar-cagi-1373247
Can Dündar,Bayrampaşa kumpası,06 Nisan 2011,"Türkiye’nin utanç davasıdır Bayrampaşa... Dün ortaya çıkan belge, utançlar zincirine yeni bir halka ekliyor. Jandarma Bölge Komutanı’nın 17 sayfalık eylem planı bu... Devlet, kendi kontrolünde olması gereken bir cezaevinde, kıstırılmış halde bulunan 295 tutuklu ve hükümlüye karşı bir savaş planı yapıyor. İstihbarata göre 5 yıldır devletin giremediği Bayrampaşa Cezaevi’nde mahkumların elinde silahlar, el bombaları var. “Tufan Operasyonu” başlıklı plan diyor ki: “Yoğun gaz bombası taarruzu kullanarak içeri girilecek; ateşli silahla mukabele edilecek. Operasyon can kaybıyla bitebilir.” Planın hazırlanmasını Jandarma Genel Komutanlığı emretmiş. Ne zaman? 11 Ekim 2000’de... * * * Bandı 11 yıl geri saralım şimdi... Siyasi mahkumların, F tipi cezaevlerini protesto için açlık grevlerine başladıkları tarih, 20 Ekim 2000... Yani devlet, örgütten erken davranmış “savaş kararı”nda... Eylem başlamadan operasyon kararı almış. Açlık grevleri, 19 Kasım’da ölüm oruçlarına dönüştü. Bu süreçte arabuluculuk çabaları yoğunlaştı. Biz de Başbakan Bülent Ecevit ve Adalet Bakanı Hikmet Sami Türk’ün talebi üzerine, Yaşar Kemal başkanlığında bir heyetle Bayrampaşa’ya gittik. Orhan Pamuk, Oral Çalışlar, Zülfü Livaneli, Mehmet Bekaroğlu ve ben... Tarih: 9 Aralık 2000... Mahkumlarla Bakanlık arasında makul bir çözüm bulabilmek için uğraştık. Bürokrasinin direnci kırılamadı; sonuç alınamadı. Niye sonuç alınamadığı, bu belgeden sonra daha iyi anlaşılıyor. Çünkü Hükümet çare ararken “devlet”, kararını 3 ay öncesinden vermiş; hazırlığını yapmış, muhtemelen Başbakan’ın, Adalet Bakanı’nın, bizim çabalarımızı uzaktan tebessümle izliyormuş. Çözüm sürecini tıkadılar, bazı gazetelere yalan haberler yazdırıp psikolojik harp başlattılar, kamuoyunu hazırladılar. ve sonunda “Tufan”a yol açtılar. Operasyonda direnişçiler diri diri yakıldı. 30 mahkum, 2 er öldü. * * * Dönemin bakanları bu belgeyi bilmediklerini söylüyorlar. Nasıl olur da bir Adalet Bakanı, cezaevlerine operasyon hazırlığını bilmez; İçişleri Bakanı kendisine bağlı Jandarma’yı denetleyemez? Bilmemek ya da gözyummak da suça iştirak sayılmaz mı? Devletin kumpası bununla da bitmedi. Operasyona ilişkin dava, ancak 10 yıl sonra açılabildi. Çünkü Jandarma’nın “sorumlu isimler”i savcılığa bildirmesi tam 6 yıl sürdü. Bildirilen isimler de sanki kendi başlarına karar verip içeri dalmış gibi, 1 astsubay ve 38 erdi. Emri içeren planın “arşivlenmesi gereken yerde bulunamadığı” bildirildi. Sonunda plan, arşiv dışında bir yerde bulunup mahkemeye yollandı da biz de harekatın sorumlusunun kurban edilen 39 asker değil, bizzat dönemin Jandarma Genel Komutanlığı olduğunu öğrenebildik. Şimdi, yetkililer hakkında da dava açılması bekleniyor. * * * Bu dehşetengiz öykünün beni asıl çarpan yanı şu: Katliam emrini veren üst düzey yetkililerin bir kısmı yarın bu davanın sanığı olarak cezaevine girebilir. Onlar ya da halen “terör örgütü” suçlamasıyla içerde olan bazı güvenlik yetkilileri, eğer cezaevinde tek kişilik “tabutluk”larda tutulmuyorsa, birkaç kişi bir arada koğuşta kalabiliyorlarsa, tek tip elbise giymeye zorlanmıyorlarsa, o gün ölüm orucunda ölen ya da yakılarak katledilen o çocuklar sayesindedir. Onlar “Hücreye hayır” diye diye ölerek, katillerini hücreden kurtardılar.",https://www.milliyet.com.tr/yazarlar/can-dundar/bayrampasa-kumpasi-1374224
Can Dündar,Sıfır tabu,09 Nisan 2011,"Gündemimizdeki konulara bakın: “Barışı Kurmak” konferansında İshak Alaton, Kürtlere ayrılmak isteyip istemediklerini referandumla sormayı öneriyor. Kürtlerin çoğunlukla “Hayır” diyeceğini tahmin ediyor. Leyla Zana, “Türklere de sormak lazım” diyor. Konferansta ev hapsine alınması önerilen Abdullah Öcalan İmralı’dan “Ben devletle görüşüyorum. Örgüt savunmada kalsın” mesajı yolluyor. Kılıçdaroğlu CHP’li gençlere “Herkes anadilini öğrensin” diyor; cemevlerinin ibadethane olarak tanınmasını istiyor. Balyoz sanıklarının tutukluluğunu eleştiren Genelkurmay, “yargıya müdahale etti” diye kıyasıya eleştiriliyor. 12 Eylül’ü yargılayacak Cumhuriyet Savcısı “Bayrak Harekât Planı”nı inceliyor; Evren’i ifadeye çağırıyor. TÜSİAD’ın yeni anayasa önerisini hazırlayan heyet, değişmez maddelerinin de değişebileceğini yazıyor. Kadınlar, “Türbanlılar Meclis’e” kampanyası açıyor. Aile içi cinsel tacizi işleyen bir film vizyona giriyor. * * * Çok da değil; birkaç sene önce, şu saydıklarımdan herhangi birini, bırakın tartışmayı, ağza almak mümkün müydü? Evet, hukukun zorlanmasıyla, iktidar kuşatmasıyla, mahalle baskısıyla yaratılan bir cendere ortamı var; ama bir yandan da bu baskıyı hiçe sayan, bildiğini okuyan müthiş bir isyan ve açılım havası var. Cemaat, emniyetteki gücünü kullanarak Ahmet Şık’ın kitabını basılmadan yasaklatıyor, ama toplatılan kitap o hafta internette okunma rekoru kırıyor. Mustafa Balbay içeri atılıyor; ama dışarıda kitapları elden ele geziyor ve şimdi milletvekili olarak Meclis’e gelmeye hazırlanıyor; tıpkı kelepçelenen KCK yöneticileri gibi... Dünün dokunulmaz tabuları yerle bir olmuş durumda. Askerin ayrıcalıklı konumundan “Ermeni soykırımı” tartışmasına, Öcalan’a aftan federasyon fikrine, Kemalizm’den Kürtçe eğitime, Fethullah Hoca’dan cemevlerine, zorunlu askerlikten Diyanet’e, eşcinsellikten enseste, üzerine “dokunan yanar” levhası asılabilecek hiçbir konu kalmadı neredeyse... Yanma pahasına her şeye dokunmadayız. “Sıfır tabu” noktasındayız. * * * Bu noktaya gelmek hiç de kolay olmadı. Yıllarca sözümüzü sakındık. Konuşursak bölünürüz sandık. “Vatan elden gider”, “Din elden gider”, “Namus elden gider” diye diye baskı kurduk, yasakladık. Konuşanı vurduk, tutukladık, yargıladık. Biliyorum, hâlâ saydığım örneklere bakıp kaygılananlar, konuştukça parçalandığımıza inananlar var. Oysa konuşmadıkça içten içe bölünüyorduk. Mecburi suskunluğu huzur, kerhen tahammülü rıza sanıyorduk. Bugün bölündüğümüze inananlar düşünmeli ki; bu noktaya baskıyla geldik; özgürlükle değil... Dışarı çıkmasın diye dövüldükçe evden uzaklaşan çocuklar gibiydi toplum; büyüdü şimdi... İşkence, evde tutmaya yetmiyor artık; güvence istiyor. * * * İnsan ilişkilerinde dobraları içten pazarlıklılara tercih edenlerdenseniz, kimsenin sözünü sakınmadığı, gerçek niyetini saklamadığı bir hürriyet ikliminden de rahatsız olmamalısınız. Her şeyin sınırsız, apaçık tartışılması çok daha sağlıklı... Birlikte yaşama iradesi, herkesin ortak kararıyla ve böyle özgürce doğarsa anlamlı... Yeter ki şiddet ve baskı olmasın; bırakın, yıkılmadık tabu kalmasın.",https://www.milliyet.com.tr/yazarlar/can-dundar/sifir-tabu-1375593
Can Dündar,Dışarıda kalan gazeteciler için kılavuz,26 Mart 2011,"İçişleri Bakanımızın tabiriyle “Amerika’dan daha özgür Türk basını”nın bir mensubusunuz ve hâlâ tutuklanmadınız mı? Bir eziklik hissediyor olmalısınız. “Her araştırmacı gazetecinin yolu bir gün Zincirlikuyu ya da Silivri’ye düşecektir” ilkesini bilerek sıranızı bekliyorsunuzdur. Boş durmayın; hazırlanın! Aşağıdaki kılavuz, 2011 Türkiye’si için, son dönemin tecrübelerinden süzülerek hazırlanmıştır: * * * - Bir defa, hep aynı saatte işe gidip gelmeyin ve aynı yolu kullanmayın. Sıkça güzergâh değiştirin. Allah muhafaza! - En iyi korunma yöntemi, etliye sütlüye karışmamaktır. Ciddi konulara dalmayın. Börtü böcek yazın. - Size yeni kitabının taslağını göndermek isteyen arkadaşlarınıza, “Göz ameliyatı oldum, iyileşince inşallah” filan deyin. - Şunu bilin ki, cep telefonunuzu kapatmanız dinlenmenizi önlemez. Aküsünü sökmeniz de yetmez. Sohbet esnasında saat pilini de sökün. Mümkünse kalın bir şeye sarıp kaldırın. - Konuşmaya başlarken telefonu dinleyen birimlere küfretmeyin. Ters tepiyor. - Cemaat yerine “Cemo”, Fethullah yerine “Feto” dersem anlaşılmaz, yırtarım sanmayın. İmalı şeyler söylemeyin; kıllanıyorlar. - Ortam dinlemesine karşı yüksek sesli müzik iyiymiş. Ortamdaki müzikten daha kısık sesle konuşun. - Gittiğiniz yerde yan masalara dikkat edin. İlerde güvenlik kamera kayıtları, aleyhinize delil diye ortaya sürülebilir. - Not defterinize abuk sabuk şeyleri, hele kulağınıza gelen söylentileri filan yazmayın; mana çıkarıyorlar. - Kitap yazıyorsanız, sayfa kenarına hatırlatma için “Şu konuyu da ekle” gibi notlar düşmeyin; Ergenekon’un talimatı sanıyorlar. - “Hadi artık, bitir şu kitabı” diye sıkıştıran olursa “Hiç acelesi yok” filan deyin, yoksa seçim öncesi komplo hazırlığından gidersiniz. - Bilgisayarda yazdıklarınızı kaybetmemek için mutlaka 8-10 adrese yollayıp çoğaltın. Bazılarını yurtdışına çıkartın. - Gelen tuhaf maillere dikkat edin. Bilgisayarınıza dışardan eklenecek yabancı bir dosya, kalan yıllarınızı hapiste geçirmenize yol açabilir. - Hakkınızdaki cemaat yayınlarını ciddiye alın. Mesela benim için önceki hafta Zaman’da Ekrem Dumanlı “OdaTV’nin emriyle yazıyor” demeye getiren bir yazı kaleme aldı. Oda’cılarla husumetimi bilenler çok güldü. Ama Şık sorgusundan anlıyoruz ki, o cümle, savcı için ihbar yerine geçiyormuş. - Eviniz basılırsa ilkin kimlere haber vereceğinizi önceden listeleyin. - Haklarınızı ezberleyin. - İç çamaşırıyla yatmayın, Ahmet Şık’ın zilini çaldıklarında kapıyı açmadan giyinmesine izin vermemişler. - Şu ara eşinizin ameliyat durumu varsa erteleyin; sonra operasyonu engellemek için yaptınız sanabilirler. - Evim, bürom “temiz” diye güvenmeyin; bu sizi kurtarmaya yetmez. Baskında “yerleştirme” olmamasına dikkat edin. Mümkünse odaya kamera kurun. - Eşinizi ve çocuğunuzu baskında ve sonrasında ne yapacakları konusunda tembihleyin. - Küçük bir valizi daima hazır bulundurun. - Alındıktan sonra kapıdan çıkarılırken ne diyeceğinize önceden karar verin. (“Dokunan yanar”, “Faşizme geçit yok” veya “Bakmayın öyle, sıra size geliyor” vs...) - Son bir umutla Başbakan’ın cebine mesaj atmaya kalkışmayın, basına açıklıyor. - Yine de Türkiye’de gazetecilik yaptığınıza şükredin. Ya Amerika’da olsaydınız!",https://www.milliyet.com.tr/yazarlar/can-dundar/disarida-kalan-gazeteciler-icin-kilavuz-1369153
Can Dündar,Karabekir’in kitabı da basılmadan yakılmıştı,27 Mart 2011,"Tarihe pek düşkün olmadığımızdan, her yaşadığımız tatsızlığın başına bir “tarihimizde ilk kez” mührü vurmaktan çekinmiyoruz. Oysa öyle mümbit bir tarih ki bizimkisi, neredeyse yaşanmadık şey kalmamış. “Basılmamış kitaba baskın” da öyle... İlk değil yani... Hatırlatalım:  Muzır neşriyat Haziran 1933... Babıali’de Sinan matbaasının sahibi Sinan Bey’in kapısı çalındı. Kapıda CHP memuru Kâzım ve Ali beyler vardı. Sordular: “-Sen bir kitap basıyormuşsun.” “-Evet, ama gizli kapaklı bir şey değil: Milli Mücadele kahramanı Kâzım Karabekir’in hatıratı...” Bunun üzerine Sinan beyi bir otomobille Pangaltı’da Radyoevi karşısındaki 16 numaralı eve götürdüler. Burası Ali Çetinkaya’nın eviydi. Kılıç Ali de oradaydı. Kılıç Ali, Sinan beye basmakta olduğu kitabın “muzır” olduğunu söyledi: “Memleketimizin geçirmekte olduğu şu kritik devrede neşri münasip değildir” dedi. Sinan bey, “Ben okudum, zararlı bir şey görmedim. Esasen Paşa bu hatıratı, Halk Fırkası’nın teşvikiyle yazmıştır” diyecek oldu, ama nafile! Kılıç Ali kızdı: “Sen bilmezsin. Kâzım Karabekir bu kitabı Gazi Paşa’ya karşı yazdı. Biz bu adamı İstiklal Mahkemesi’nde asacaktık, ama yine Gazi Paşa müsaade etmedi”. Korktu Sinan bey, teslim oldu: “Karabekir’in ‘İstiklal Harbimizin Esasları’ eserinin 3 bin nüshasını zararlı bulduğum için imha ettim” yazılı bir vesikayı imzaladı. Gitti.  Yakılan anılar İmha işini Sinop Mebusu Recep Zühtü üstlendi. Gece matbaaya gitti. Maiyetindekilere kitapları gösterip; “Doldurun çuvallara” dedi. Çuvalları itfaiye araçlarına yüklediler. Hocapaşa Hamamı’na gittiler. Hamam sahibi “Bunca kitabı burada yakarsak bizim ızgaralar tıkanır” deyince Topkapı’daki tuğla harmanlarına yöneldiler. 3 bin nüsha orada yakıldı. Sordular Sinan beye: “Başka nüsha yok değil mi?” “Maalesef var, kitap basılırken Kâzım Karabekir Paşa her basılan formadan beşer adedini aldırdı.” Heyet panikledi. Telaşla o 5 nüshanın peşine düştüler. 1933 Haziran’ının 4’ünü 5’ine bağlayan gece, sabahın 4’ünde, 100 polisle Paşa’nın Erenköy’deki köşkünü bastılar. Paşa “Ne istiyorsunuz, bu ne hal” diye çıkıştı. Baskıncıların arama emri bile yoktu. Ne gam! Köşkü istila ettiler. Hane halkının dehşetli bakışları altında evde ne kadar evrak varsa topladılar. Arama 4,5 saat sürdü. Evdeki her kâğıt parçası çuvallara doldurulup götürüldü. Lakin içlerinde kitabın kopyaları yoktu. Polis Müdürü Fehmi: “Paşa Hazretleri! Kitabınızın 5 nüshası sizdeymiş. Nerede ise lütuf buyursanız” deyince Paşa: “Bahsettiğiniz 5 nüshayı heyecana düşen refikam şuradaki ocakta tutuşturup yaktı” cevabını verdi. Ocağa baktılar, hakikaten yeni yakılmış kitap külleri vardı. Polis müdürü külleri inceledi; anlayamadı. Gittiler.  27 yıl sonra Sonra ne mi oldu? Polis günlerce her yerde o 5 nüshayı aradı. Paşa’ya olmadık tuzaklar kuruldu; bulunamadı. Ne zaman ki İsmet Paşa, Kâzım Karabekir’e barış elini uzattı; kitap faslı o zaman kapandı. (Küçük bir not: Devlet, Kâzım Karabekir’le ancak Org. İlker Başbuğ’un Genelkurmay Başkanlığı döneminde barışmıştı. Kâzım Karabekir için Genelkurmay’da anma töreni düzenlenmişti. Org. Başbuğ’dan sonra bu törenden de sessiz sedasız vazgeçildi.) “Karabekir’in Kitabı Niçin ve Nasıl Yakıldı”yı merak edenler Kandemir’in “Siyasi Dargınlıklar” serisinin 5. cildine (Ekicigil, 1955) bakabilir. Benim evdeki “İstiklal Harbi Hatıralarım” (Emre, 1960) kitabının girişinde, kitap hakkında toplatma talebiyle açılan davanın iddianamesi, bilirkişi raporu ve beraat kararı var. Böyle cadı avlarından geçip buralara geldi bu ülke... Eskiden yakıyorlardı; şimdi geliştiler, siliyorlar. Erdoğan “Tek parti diktası deyince akla CHP gelir” diyordu ya... Artık AKP de gelecek.",https://www.milliyet.com.tr/yazarlar/can-dundar/karabekir-in-kitabi-da-basilmadan-yakilmisti-1369445
Can Dündar,"Boşandık, mutluyuz",02 Nisan 2011,"“Evlendik mutluyuz” yazılı araba tamponlarının modası geçiyor galiba... Yeni moda arabalar, nikâh salonunda değil, mahkeme kapısında bekliyor ve tamponunda “Boşandık, mutluyuz” yazıyor. * * * Türkiye İstatistik Kurumu’nun dün açıkladığı rakamlar, boşanma artış hızının, evlilik hızını geçtiğini ortaya koyuyor. Yani evlenenden çok boşananımız var artık... Oysa aynı İstatistik Kurumu, Türklerin yüzde 60’tan fazlasının kendini “mutlu“ hissettiğini, yüzde 70’ten fazlasının geleceğe “umutla“ baktığını açıklamamış mıydı? Bu yüzdeleri doldurabilecek kadar mutluluk ve umut var mı buralarda hakikaten? Diyebilirsiniz ki, “Onlar çoluk çocuğu dövdükçe haz alıp ferahlayan erkeklerdir”. Yanılıyorsunuz. Çünkü araştırmaya göre kadınlarda mutluluk oranı erkeklerden fazla... Diyebilirsiniz ki, “Cahildir onlar; gözü açıldıkça anlar”. Yanılıyorsunuz. Araştırmaya göre eğitim düzeyi arttıkça mutluluk da artıyor. Üniversite mezunları ilkokul mezunlarından daha mutlu... Diyebilirsiniz ki “Bekârlık sultanlığı bu, evlensin de görsün mutluluğu...” Yine yanılıyorsunuz. Evliler, evli olmayanlara göre çok daha mutlu... İstatistik Kurumu’nun saadet formülü tam şarkıdaki gibi: “Evli, mutlu, çocuklu...” * * * Peki nasıl oluyor da bu toplum, bir yandan şiddetli geçimsizlik marazıyla doludizgin boşanırken, bir yandan da anketörlere “Değmeyin keyfime” diye hava basıyor? Tahminlerimi sıralayacağım. İlk akla gelen cevap şu: Yalan söylüyordur. Ne idüğü belirsiz anketörün, cevapları gerekli makamlara ileteceğinden korkup “Neme lazım” demiş ve “Allah devletimize zeval vermesin, afiyetteyiz” cevabı vermiş olabilir. Belki de mutluyu oynamak, kırık kalplerin ayakta kalma yöntemidir. İkincisi: Mutluluğu bilmiyordur. Kant’ın dediği gibi “Mutluluk aklın değil, tahayyülün bir idealidir”. İş hayale geldi mi de biz sınır tanımayız. Belki bizimkisi bir “kredi kartı mutluluğu”dur. “Çok şükür bugün de ailecek alışveriş merkezine gidip vitrinlere bakabildik” yanılsamasıdır. Üç: Kanaatkârlığa değil, aldırmazlığa “mutluluk” diyor da olabiliriz. Olup bitenler sizi zerrece ilgilendirmiyorsa, yaşar gidersiniz aylak bir bahtiyarlıkla... Yoksa asgari bir haber izleyicisinin, mutluluk anketinden bu yüzdeyle çıkması hiç de kolay değildir. * * * Bir tahminim daha var: O da ellere bakıp kulak memesi çekiştiren, tahtalara vurarak şükredenlerin kendini “mutlu” addetmesi... “Filancanın kocası bıçaklamış karısını; bizim bey hiç kesici alet kullanmaz, sağolsun yumruktan şaşmaz” memnuniyeti bu... Mutluluğumuzu, başkalarının mutsuzluğundan devşiren ve daha az acıyı “talih” zanneden bir toplumuz. Belki de o yüzden ankette arttığı kadar, çoğalmıyor hakikatte mutluluğumuz...",https://www.milliyet.com.tr/yazarlar/can-dundar/bosandik-mutluyuz-1372480
Can Dündar,Kadın ne der? Erkek ne anlar?,31 Mart 2011,"Zonguldak Emniyet Müdür Yardımcısı, kadınların “ilgi çekmek için” intihara kalkıştıklarını söylemiş. Tipik bir “kadın ne der, erkek ne anlar” vakası... Diyelim ki öyle... Peki canları pahasına ilgimizi çekmek istedikleri şey ne ola ki? * * * Bir örnek olaydan gidelim: Türkiye’de “kadın intiharları” denince akla Batman gelir. Bir ara hep Batman’da canına kıyan kadın haberleri okurduk. 10 yıl önce intihar eden kadın sayısı 27 idi. 2000’de 33 olmuştu. Bu rakamlar, Türkiye ve dünya ortalamasının üstündeydi. Konuyu Müjgan Halis, “Batman’da Kadınlar Ölüyor” kitabında (Metis, 2001) incelemişti. Vardığı sonuç, sosyolojik bir saptamayı doğruladı: “İntihar, bir savaş sonrası sendromudur.” * * * Güneydoğu’da evde baskı gören genç Kürt kadını kaçıp dağa çıkarak, PKK’ya sığınarak kendine bir yol açmaya çalışıyordu. Dağ yolu kapandığında, yeni bir yol da açılmayınca çaresizlik, o kadınları intihara sürüklemişti. Son yıllarda Batman’dan intihar haberleri azaldı. Neden? Nevruz’da Güneydoğu’da olanlar, nedeni gördüler. Alanları dolduranların, önde saf tutanların çoğunluğu kadınlardı. Toplumun ciğerleri özgürlük rüzgârıyla doldukça, demokratik katılım yaygınlaştıkça, kadın da siyasette kendini ifade şansı buluyor, yarın umudunu koruyor, yaşama tutunuyor. Emniyetçi tabiriyle “ilgi çekmek için” intihara ihtiyacı yok artık; sesi Ankara’dan duyuluyor. * * * Yeri gelmişken, şiddet konusuna da değinelim: Şimdilerde her gün kadın cinayeti haberleri alıyoruz. Kadına yönelik şiddet mi arttı; görünürlüğü mü çoğaldı? İkisi de doğru olabilir. Yaşlılara, çocuklara, göstericilere, muhaliflere yönelik toplumsal şiddetten kadınların da nasiplendiği söylenebilir. “Sadece evde değil ki, Meclis’te, seçim meydanında, TV stüdyosunda, futbol tribününde de saldırgan bir dil ve şiddet eğilimi büyüyor. İfade özgürlüğünün önüne engeller kondukça şiddet her alanda yegâne çözüm yöntemi olarak öne çıkıyor” denilebilir. Ama asıl neden bu değil bence... Asıl neden, kadının artık kolayından boyun eğmemesi, erkeğe itiraz etmesi, “Hayır” demeyi öğrenmesi... * * * Türkiye’nin en çok izlenen TV dizisinin başrolünde, hoyratlığa isyan etmiş, boşanmış, çocuklarıyla tek başına ayakta durmayı başarmış bir kadın var. Milyonlarca kadın, onun varoluş mücadelesini ekran başında gözyaşlarıyla destekliyor. Günümüzün kahramanları artık horlandıkça diklenen, ezildikçe cesaretlenen, dövüldükçe direnen kadınlar... Berfo Ana gibi 100 yaşında Başbakan’a kayıp oğlunun hesabını soran, Türkan Albayrak gibi grev çadırında tek başına dalgalanan, kazanan kadınlar... Onları gördükçe güven tazeleyip başkaldırıyor ezilen kadın... İtaatsiz oluyor. Kadın için riskli bir ayaklanma bu... Çünkü erkek, alışmadığı bu direniş karşısında elinde kalan tek silaha, kas gücüne sarılıyor. Çoktan kaybettiği bir iktidara hâlâ sahipmiş gibi yapmaya devam ediyor. Ve her iktidar değişikliği gibi bu da sancılı oluyor. Evlerden kanlı bir iç savaşın sesi geliyor. Yine de umutsuzluğa gerek yok: Erkek, iktidar tahtından vurarak, vuruşarak çekiliyor. Ama nihayette, sallanan bir tahtın gümbürtüsü bu...",https://www.milliyet.com.tr/yazarlar/can-dundar/kadin-ne-der-erkek-ne-anlar-1371156
Can Dündar,Kendi cenazenizi izlemek ister miydiniz?,24 Mart 2011,"Tanrının şanslı kuluymuş: Bir kez daha ölüler ülkesinin hududundan döndü İbrahim Tatlıses... Beynine yönelen kurşunun milimetrik sapması sayesinde, tam anlamıyla, “kılpayı” kurtuldu. Onun feryat gibi çınlayan sesini bir daha öyle duyamayabiliriz belki, ama kendisi yaşayacak; belli... Ömrü bol olsun! * * * Burada ecelin defedilişi kadar etkileyici bir şey daha var: Tatlıses’in ölüm provası... Her kula nasip olmayacak bir ayrıcalık... Bilinci yerine geldiğinde, saldırının görüntülerini izleyecek, celladının elinde parıldayan silahtan kurtulabilmesine hayret edecektir. Kendisi hakkında yazılanları, söylenenleri, hastaneye sökün edenleri görecektir. Kendi cenaze törenini izler gibi... * * * İstemez miydiniz, vefatınızdan sonra yaşanacakları musalla taşından değil, tabutun dışından izleyebilmeyi?.. Kim timsah gözyaşı döküyor, kim samimi; bizzat görebilmeyi?.. Hangi küskünlerin, “keşke”lerin ağırlığıyla hastaneye koşturduğunu, hangilerinin ecel karşısında bile kindarlık ateşiyle tutuştuğunu öğrenebilmeyi?.. Dostların, fesatların, hısımların, hasımların, dargınların başucunuzda bir araya gelmesine, sizi bilenlerin bu ilk ve son zirvesine, bu sevdalılar resmigeçidine tanık olabilmeyi; buz bakışları, son kıskançlıkları, pişmanlık sözlerini, veda buselerini hissetmeyi? Doğumunuzdan sonraki bu en büyük katılımlı özel törende, bu son randevunuzda başrol oynayabilmeyi?.. * * * Bunu yaşayan biri nasıl devam eder acaba yaşamaya?.. Ölümle bu kadar yakınlaşmak, ömre ne katar? Emrihakla böyle hemhal olmak, eceli daha dehşetengiz hale mi getirir; sıradanlaştırır mı? Kendi cenazesini izlemiş biri, kopar mı hayattan; ısınır mı? İnsan, Azrail’in ıskaladığı orağı ense kökünde hissederse, mütemadi bir ürpertiyle hep sakınarak mı yaşar; yoksa bilgece bir umursamazlıkla inadına Azrail’in üzerine yürüyerek mi? Kinlenir mi hepten; yoksa nihai hakikat, ona nefretin, hırsın, şöhretin boşluğunu öğrettiğinden affedici mi olur dönüşünde? Ölesiye bağlanır mı hayata; yoksa her tür bağdan ebediyen uzaklaşır mı? Finalini öğrendiği bu oyunu daha iştahla mı oynar; bıkkınlaşır mı? Dünyayı oluruna mı bırakır; hepten karışır mı? Hastane önünde bekleyen, acı çeken, gözyaşı döken, dua edenlerle “biz” mi olur; yapayalnız ecel terleri döken “ben”cilliğinde yalnızlaşır mı? Kırık kafatasını karın boşluğundan çıkarıp devrik bir taç gibi beyninin üzerine yeniden yerleştirdiğinde, “Ölümü de yendim” diye kibirlenir mi, yoksa “Anladım; ölümden büyük yokmuş” diye tevekkülle eğer mi başını? * * * Ya diğerleri? “İyi bilirdik”i topluca ve yüksek sesle haykırdıktan sonra, “merhum”un yaşadığını öğrenince bir “...ama” eklerler mi erken şahadetlerinin sonuna? Yoksa “Ademoğlu’na sağlığında iltifat etmeli, kusuru varsa ardından değil, yüzüne söylemeli” dersini alıp hakkı helal etmenin, ölümün panzehirlerinden biri olduğunu fark ederler mi? “Keşke” dedikleri şey için bir şans daha yakaladıklarında, bir daha hiç “keşke” demeyecek gibi mi yaşarlar? Ölümden dönmeye mi, ölüme gülmeye mi özenirler? Kör bir kurşundaki milimetrik şaşma, ne çok iz düşürebiliyor insan hayatına?",https://www.milliyet.com.tr/yazarlar/can-dundar/kendi-cenazenizi-izlemek-ister-miydiniz-1368211
Can Dündar,Send all*,01 Nisan 2011,"*(Herkese gönder) Onlar “delete” tuşunu kullandılar bilgisayarların... Yani “Sil”diler, yazdıklarımızı, bilgisayarlarımızdan... Bizse önceki gün ulaştık “sil”inenlere... “Download” komutuyla indirdik “yasak kitap”ı, internet okyanusundan küçük havuzlarımıza... Özlemişiz yasak yayın bulundurmanın ürpertici tadını; okumanın, saklamanın, paylaşmanın eşsiz iştahını... Merakla okuduk lanetlenen satırları... Eşe dosta haber ettik; tavsiye linkler verdik. Bir sanal ayin coşkusuyla, otomatikman “Send all” tuşuna gitti elimiz... “Herkese gönder”dik. Binlerce “user”, “forward”larda çocuklar gibi şendik. Binlerce insan, o gün koca “imamın ordusu”nu yendik. * * * Kitap yayıncıları susmuştu; susturulmuştu. “Kitap yayıcıları” doğdu oluşan boşlukta... Hepimiz yasaklanan kitapların hem okuru, hem gönüllü dağıtıcısıyız artık; taşıyıcısı, anlatıcısıyız. Sanal âlemin tek kişilik yayıncısıyız. Baskı dönemlerinin en tanıdık iletişim aracını, yani kulaktan kulağayı, dijital çağa uyarlıyoruz. Ekrandan ekrana, o mesaj kutusundan bu mesaj kutusuna yayıyoruz öğrendiklerimizi... Yazanların suçuna ortaklık ediyoruz. * * * Daha birkaç ay evvel, Tunus’ta, Mısır’da direnen gençlerin internette, twitter’da örgütlenmelerine şapka çıkarıyorduk. Onlar Türkiye’den “model ülke” diye bahsettikçe böbürleniyorduk. Sonunda Tunus’la Mısır, “model ülke” oldu bize... Orada yaşananlara baktıkça yendik korkularımızı... İnternet ağında yırttık ağlarımızı... Kırdık kaygı zincirini, mail zincirlerinde... * * * Artık korkmuyoruz! Yasak kararının sahipleri korksun bundan böyle; tarih huzurunda ilelebet bu utancı taşıyacaklar diye... Fikrin zincire vurulamayacağını, “örgüt propagandası” palavrasının işe yaramayacağını, hiç bilmiyorlarsa, yetiştikleri evlerden biliyorlardır: Onca yasağa rağmen, Said Nursi’nin mektupları elden ele dolaşmadı mı? “Nur postacıları” sayesinde risaleler her eve ulaşmadı mı? Yarattıkları korku iklimini daha iyi anlasınlar diye, bildikleri dilden yazıyorum: O hep yakındıkları tek parti devrini yaşatıyorlar muhaliflerine... Ve günümüzün “hür postacıları”, elektronik postalarda dağıtıma çıkarıyor yasak yayınları... Devrimizin “Süfyan”larına karşı... Anlaşıldı mı? * * * Arkası gelir bunun... Örneği çok: Baskı arttıkça fanzinler başlar yakında... Muhalefetin yeraltı sığınaklarıdır fanzinler... Baskı-yasak tanımayan, iktidara posta koyan, elden ele dağıtılan, alternatif yayınlar patlar. Tarih kitabı öyle yazıyor: Düşünen bir beyni, “sil”erek susturamazlar!",https://www.milliyet.com.tr/yazarlar/can-dundar/send-all-1372142
Can Dündar,Piyano,29 Mart 2011,"Fazıl Say’ı Bilkent Senfoni Orkestrası ile yeni bestesi “İstanbul Senfonisi”nin Ankara’daki ilk seslendirilişinde dinledik. Hemen önümüzde Ahmet Say oturuyordu. Fazıl’ı dinlerken gözüm ondaydı. Eser bittiğinde herkes ayakta alkışlarken o sessizce oturdu. Neler hissettiğini, bir onu yakından tanıyanlar bilebilirdi; belki bir de benim gibi yeni çıkardığı hatıralarını okuyanlar... (“Ağaçlar Çiçekteydi”, Evrensel, Şubat 2011) * * * “Fazıl”, meğer Fazıl Say’ın dedesinin adıymış. Matematikçi Fazıl Bey ile felsefe öğretmeni Nüzhet Hanım, 1940’ların çoğu aydın ailesi gibi, daha Ahmet doğmadan eve bir Alman piyanosu almışlar. Ahmet Say, savaş yıllarında Yahudi bir “matmazel”den piyano dersleri alarak büyümüş. Annesi, ilerde ünlü bir piyanist olacağını düşlüyormuş. Babası ise “İki bilinmeyenli denklem çözemeyen, Thomas Moore’dan, Voltaire’den habersiz bir çocuk piyanist olamaz” diyormuş. Ahmet, ilkokulu bitirince konservatuvara girmiş. İşte o yıllarda, 3 yaşındaki kardeşi Mehmet, onulmaz bir hastalığa yakalanmış. Çok sevdiği kardeşinin, gözünün önünde eriyişini görmesin diye Ahmet, İzmir’e, teyzesine gönderilmiş. Konservatuvar eğitimi kesilmiş tabii... Hasta kardeşi için zihninden beste yapmış. Bir gün annesi gelmiş İzmir’e... “Memo”nun öldüğünü öğrenmiş. Hayatı boyunca hiç ağlamadığı kadar ağlamış Ahmet... Eve döndüğünde donup kalmış: Memo’ya İsviçre’den ilaç getirtebilmek için eşyaların hemen hepsi satılmış. Tabii piyano da... Fazıl Say, oğlunun burukluğunu görünce “Sana yeni bir piyano alabiliriz” demiş. Borca batmış babasının bu tesellisi karşısında sadece susmuş Ahmet Say... Birkaç yıl sonra da evlat acısına dayanamayan babası Fazıl Say’ı kaybetmiş. * * * Ve yeni perde: 20 yıl sonra bir oğul gelmiş Say’ların evine... Dedesinin adını vermişler ona... Babası siyasi görüşlerinden dolayı o hapishaneden bu hapishaneye savrulup dururken bir gün evde küçük Fazıl’ın elindeki ilkel plastik düdükle “Daha dün annemizin”i çaldığını fark etmiş. Düdük kendiliğinden çalıyor sanmış başta... Çünkü Fazıl henüz iki yaşındaymış. Tekrar tekrar çaldırmış; inanılır gibi değil ama daha çişini tutamayan çocuk, melodiyi ezberden çalabiliyormuş. Fazıl’ı önce Opera Orkestrası’ndan Ali Kemal Kaya’ya, sonra da ünlü piyanist Mithat Fenmen’e emanet etmiş. Fenmen, “Hadi bugün sokakta duyduklarını piyano ile anlat bakalım” demiş; notalarla anlatmış Fazıl... Yetenekli çocukların en çok muhtaç olduğu, ama en zor bulduğu şeye kavuşmuş: Onu yüreklendiren bir hocaya... Anlayışlı bir babaya... Veee evde güzel bir piyanoya... Büyük Fazıl Say’ın oğlu için satmak zorunda kaldığı piyanoyu, küçük Fazıl Say’a babası almış. Yarım kalan bir düş, torunda tamamlanmış. * * * Fazıl sahnede İstanbul sokaklarında duyduğu sesleri piyanoyla anlatırken ben Ahmet Say’ı süzüyordum. Kendi hayatından eksilenleri biriktirip oğluna sunmuştu. Sadece iyi piyano çalan bir çocuk değil, Thomas Moore’dan, Voltaire’den haberdar bir aydın yetiştirmişti. Belki Memo’yu ve onun için yaptığı besteyi düşünüyordu; belki bir gün Fazıl’ın onu da çalacağını umuyordu. Piyano, dinleyicilere fark ettirmeden, üç kuşaklık bir acının ve zaferin hikâyesini çalıyordu.",https://www.milliyet.com.tr/yazarlar/can-dundar/piyano-1370188
Can Dündar,17 yıl sonra ortaya çıkan gerçek,31 Mart 2011,"Milliyet’in 60. yılı için hazırlanan kitabın Yayın Koordinatörü sevgili Tahir Özyurtseven, geçen yıl arayıp “Son 60 yıla damgasını vuran manşetler arasına senin PKK-ABD temasıyla ilgili haberi de aldık” dediğinde çok sevinmiştim. Meslek kariyerimde önemli bir haberdi çünkü... Dün Taraf gazetesinde yayımlanan WikiLeaks belgelerini okuyunca, haberin Washington’da da ciddi etki yarattığını öğrenmiş oldum. Amerikalı diplomatlar haberin çıktığı günün sabahından başlayarak neredeyse panik halinde merkeze raporlar yazmış, Dışişleri nezdinde girişimler yapmışlar. Belgelerde benden “Anti-Amerikan haberlerin kanalı olan köşe yazarı” olarak bahsedilmesine üzüldüm diyemem. Ya tersini söyleseydi?  İşgal öncesi günler Önce dönemi ve olayı kısaca hatırlatayım: 2003 yılı başı... ABD, Irak’ı işgale hazırlanıyor. Amerikan Büyükelçisi, “Savaşa girmekte gecikirseniz yarın barış masasına da oturamazsınız” diye tehdit ediyor. “1 koyup 3 alalım” lobisi devrede... Bizlerse bir avuç yazar, Türkiye’nin bu kirli savaşa dahil olmaması, tezkerenin çıkmaması için yazılar yazıyoruz. İşte bu ortamda Milliyet’in deneyimli muhabiri Namık Durukan, PKK Başkanlık Konseyi’nden ABD Dışişleri Bakanlığı’na gönderilen bir yazıyı buldu. Yazıda PKK ile ABD arasında yapılan bir görüşmenin ayrıntıları yazılıyor ve varılan mutabakat teyit ediliyordu.  Org. Büyükanıt’la görüşme ABD, bir taşla iki kuş vuruyordu: İşgale bölgede etkin bir destekçi buluyor ve onunla temas kurarak, işgale ayak direyen Türkiye’ye de sopa gösteriyordu. PKK-ABD görüşmesine aracılık eden Davut Bağıstani ile görüştüm. Haberi doğruladı. 5-6 görüşme yapıldığını söyledi. Haberin çıktığı sabah Genelkurmay Başkanı Org. Hilmi Özkök’ün, ABD’li mevkidaşı Org. Myers ile görüşmesi vardı. Acaba bu konu gündeme gelmiş miydi? Bunu öğrenmek için Genelkurmay İkinci Başkanı Org. Yaşar Büyükanıt’ı aradım. “Yazılarınızı dikkatle izliyoruz” dedi Org. Büyükanıt... Kendilerinin elinde de bu yönde istihbari bilgiler olduğunu söyledi. Bağıstani’yi tanıyorlardı ve bazı Amerikalıların bu görüşmelere katıldığını biliyorlardı. “Bu konu ABD Genelkurmay Başkanı’na iletildi mi” diye sordum. “Bu görüşmede değil, ama bir çok başka zeminde, duyduğumuz rahatsızlığı Amerikalı yetkililere ilettik” dedi.  Fotoğraf geliyor Bu, önemli bir veriydi. 23 Ocak 2003 günkü yazımda “üst düzey bir askeri yetkili”ye atfen bu bilgileri verdim. Aynı gün Bağıstani’den aldığım, ABD-PKK buluşmasında çekilmiş fotoğraf da Milliyet’in manşetinde “İşte Kanıt” başlığıyla manşetten yayımlandı ve tam da savaşın tartışıldığı ortamda ciddi tesir bıraktı. BÜYÜKELÇİ TV’DE BAĞIRIYORDU: ‘İğrenç yalanlar bunlar!’ 23 Ocak 2003 sabahı ABD Büyükelçisi Robert Pearson NTV’ye çıkıp ateş püskürdü. Elinde Milliyet gazetesi, manşette benim haber vardı. “Bu haberleri dikkatle izliyoruz” dedikten sonra gazeteyi sallayarak şöyle dedi: “Bunlar iğrenç (disgusting) yalanlardır.” Ardından ben NTV’ye bağlandım ve bu ifadeyi, “suçüstü yakalanmış olmanın paniği” olarak yorumladım. Şimdi WikiLeaks belgelerinden öğreniyoruz ki, o gün Pearson, Washington’a “Gizli” ibareli bir telgraf yazmış. Konuyu Dışişleri Müsteşarı Uğur Ziyal’le görüştüğünü, iddiaları kesin bir dille yalanladıklarını belirtiyor ve şöyle diyor: “Ziyal, ‘Bağıstani’yi tanıyoruz, karanlık bir tiptir’ dedi. Ziyal ayrıca Şam Büyükelçiliği’nde görev yaptığı zamandan CIA’in, yıllar önce PKK ile temas kurduğunu ‘bildiğini’ söyledi. ‘Öcalan’la değil ama diğerleriyle’ dedi.  Raporu istemişler Taraf’ta yayımlanan 28 Ocak 2003 tarihli belgeye göre ABD’nin protestosu üzerine Türk Dışişleri, yazımda bahsettiğim istihbarat bilgilerini Genelkurmay’dan resmen istemiş. ABD’nin talebi Dışişleri Bakanlığı’nın Terörle Mücadeleden Sorumlu Genel Müdür Yardımcısı Kemal Asya’ya iletilmiş. İşte o belge: “Asya, ABD’yi PKK ile işbirliği yapmakla itham eden son basın kampanyasına ilişkin protestomuza cevap olarak, Dışişleri Bakanlığı’nın ABD-PKK temaslarına ilişkin bilgi ihtiva ettiği iddia olunan Genelkurmay dosyasını Türk Genelkurmayı’ndan talep ettiğini söyledi. Türk Genelkurmayı henüz cevap vermemişti. “ABD-PKK teması normal” “Asya, konuyu biraz daha açarak, a) bu kampanyanın ikili ilişkileri etkilememesi gerektiğini ve b) ABD hükümetiyle PKK arasında belki hakikaten resmi temaslar olduğunu, bu temasların küresel bir güç için normal olacağını söyledi. “Biz ise, belli bazı Türk kurumlarında hala ABD aleyhine şüpheler taşınmasının Washington’u dehşete düşürdüğünü söyleyerek söze girdik ve terörist örgüt olma nitelikleri değişmediğine göre PKK/KADEK ile temas kurmakta hiçbir çıkarımız olmadığını bildirdik.”  Milliyet’e çok öfkelenmişler 8 Temmuz 2003 günkü Milliyet’te şu satırları yazdım: “Ocak’ta ABD’nin gizlice PKK’lılarla buluştuğunu yazdığımda Pearson TV’ye çıkıp beni yalancılıkla suçlamıştı. Aradan 7 ay geçti ve konu, son MGK toplantısında gündeme geldi. Toplantıya sunulan istihbarat raporuna göre ABD’li yetkililer ile PKK arasında Kuzey Irak’ta 3 ayrı temas gerçekleşmişti. Raporda, Amerikalıların temasta olduğu 3 PKK’lının ve buluşulan 3 mekanın adı da veriliyordu. “’Stratejik müttefik’ sandığımız ABD’nin hızla ‘bir numaralı tehdit’e dönüşebileceğini anlamamızı kolaylaştıran bu gelişme, Amerikan hayranı kimi yorumcuların da -nihayet- gözünü açmışa benziyor. “Çevik Bir, ABD’nin Irak saldırısı öncesi ‘Amerika’yla komşu oluyoruz’ diye pek seviniyordu. “İşte komşunuz Paşam; hayrını görün!” Dünkü Taraf’ta “Milliyet’e çok öfkeleniyorlar” başlığıyla yayımlanan bir başka belge, tam da o günün tarihini taşıyor. 8 Temmuz 2003 tarihinde ABD elçilik Başmüsteşarı Robert Deutsch şöyle yazmış: “Anaakım bir gazete olan Milliyet, ABD yetkililerinin son haftalarda PKK yetkilileriyle üç kez görüştüklerini 1. sayfasından iddia etti. Milliyet ayrıca bu temaslarla ilgili bir raporun, Türkiye’nin kudretli MGK’nın toplantısına sunulduğunu ve burada teyid edildiğini de yazıyor. (..) “Birçok kez anti-Amerikan haberlerin kanalı olan köşe yazarı Can Dündar da, ABD‘nin ‘stratejik bir ortak’ olmak yerine, hızla Türkiye’ye karşı ‘bir numaralı tehdit’ halini aldığı ithamında bulundu.” Saygıdeğer gazeteci Taraf, birçok belgede “Amerikan karşıtı kampanyaların parçası olmak”la suçlandığımı, 5 yıl sonra ise bir başka yazışmada adımın “Milliyet’teki saygıdeğer bir gazeteci” olarak belirtildiğini yazıyor. Sağolsunlar! İŞTE O YAZILAR Görüşmenin belgesi! Peki ABD’nin PKK ile ilişkisi? WikiLeaks’te bunun belgesi de var. İşte 24 Mart 1994 tarihli o belge: ABD Ankara Büyükelçisi Barkley, dönemin Dışişleri Bakanı Warren M. Christopher’e yazıyor: “GİZLİ-BÜTÜN METİN. Bakanlığın, ABD hükümetinin PKK ile resmî temaslarına ilişkin yönlendirici metnine teşekkür ederiz. Bize göre, PKK temsilcilerinin, davalarını anlatma amacıyla, ABD ve diğer Batılı büyükelçilik yetkilileriyle görüşmeler gerçekleştirme girişimlerini sürdürmeleri, hatta arttırmaları beklenebilir. Ancak Kıbrıs’ta, yerel nitelikteki Kürdistan Dayanışma Komitesi Başkanı’nın, (ABD’nin) Kıbrıs Büyükelçiliği Siyasi Müsteşarıyla görüşmesinden kısa bir süre sonra öldürüldüğü göz önüne alındığında ve hem bu görüşmenin hem de ondan önce yapılan ve İstanbul’daki Başkonsolosumuzun dahil olduğu başka bir görüşmenin bizi, PKK adına konuştuğunu iddia eden kişilerle beklenmedik biçimde karşı karşıya bıraktığı gerçeği düşünüldüğünde, Büyükelçilik personelimize ve burada Türkiye’deki bize bağlı temsilciliklere, PKK adına konuştuğunu iddia eden kişilerden gelebilecek yeni yaklaşımları, şimdilik, geri çevirme talimatı verdik. Bakanlığın bu konuda Avrupa’daki bütün temsilciliklere yönlendirici bir resmî metin göndererek, bu temsilciliklerin de şimdilik aynı yaklaşımı benimsemelerinin ısrarla istenmesini öneriyoruz.”",https://www.milliyet.com.tr/yazarlar/can-dundar/17-yil-sonra-ortaya-cikan-gercek-1371623
Can Dündar,Biz de bildiğimizi yazarız,12 Mart 2011,"“Hükümet, basın özgürlüğünü yasa maddeleriyle boğmakla yetinmedi. Yola gelmeyen gazeteleri de iktisadi baskı ile bertaraf etmeye başladı.” Der Spiegel-Almanya “Türkiye’de basın özgürlüğünün engellenmesi uluslararası tepkiye yol açtı.” Die Presse-Avusturya “Önce özgürlük isteyerek ve vaat ederek iktidar fethedilir; sonra iktidarı muhafaza etmek için hürriyet inkâr edilir. Demokrasiden dönüşü ispat sırası Türkiye’de...” Corriere Della Sera-İtalya * * * Tanıdık geldi değil mi? Bunlar, 1960’ın Nisan ayında Batı basınında yayımlanmış onlarca makaleden birkaç cümle... Çok daha ağırları var. Menderes’in Meclis’te muhalefeti susturmak için kurdurduğu Tahkikat Komisyonu’nun siyasi faaliyete ve basın özgürlüğüne getirdiği sınırlamalar, o dönem böyle eleştirilmişti. Bugün Ergenekon Davası, bir tür Tahkikat Komisyonu gibi çalışmaya başladı. Tutuklamalarla muhalif basın, belge-bilgi sızdırmalarla da muhalefet partisi hedef alınıyor. Kimse yanlış anlamasın; başka yöne çekmesin: 27 Mayıs, elini kana bulamış bir müdahaledir ve Türk demokrasisinde darbe geleneğini açarak getirdiğinden çok götürmüştür. Türkiye hâlâ o geleneği yıkmaya çabalıyor. Ama şu da bir gerçek ki, 1960’ın Menderes’i, 1950’nin “demokrasi kahramanı”ndan çok farklı olarak, hiçbir farklı sese tahammülü kalmamış bir despottu. Buna rağmen, şimdi basın özgürlüğü için yazılan eleştiriler, o dönemkinden bile ağırdır. * * * Peki şu satırlara ne dersiniz: “Avrupa Konseyi, Türkiye’de insan hakları ihlallerinden, fikir suçlarından ötürü tutuklamalardan, siyasi özgürlüklere ve basına getirilen kısıtlamalardan rahatsızdır. Toplu davalardan ve bunların uzayarak sürmesinden derin kaygı duymaktadır.” Bu satırlar da 1982 sonunda Avrupa Konseyi’nde kabul edilen Türkiye raporundan... Geçen gün Avrupa Parlamentosu’nda kabul edilen Türkiye raporundaki “Türkiye’de basın özgürlüğü endişe verici bir biçimde geriye gidiyor. Tutukluluk sürelerinin uzunluğu da endişe doğuruyor” ifadelerine ne kadar benziyor değil mi? Erdoğan, Avrupa’da darbeci Evren ile aynı eleştirilere muhatap olmayı içine sindirebiliyor mu? 30 yılda geldiğimiz nokta bu mu? * * * Başbakan, “Rapor da, yazarları da dengesiz. Biz bildiğimizi okuruz” diyor. Muhtemelen Menderes ve Evren de eleştiriler karşısında aynı şeyi söylemişti. Bildiklerini okurken, ülkenin de canına okudular. Tarih, ancak doğru okuyanların ders alabildiği bir kitaptır. “Hiçbir gazeteci yazdığından ötürü içerde değil” demek, muhalif gazetecilerin, yazdıklarından ötürü “terörist” sayılmasına hak vermek demektir. Eğer yazdığı yazıdan aldığı mahkûmiyet, bir insanı “terörist” yapmaya yetiyorsa, aynı mantıkla Erdoğan da okuduğu şiirden aldığı mahkûmiyet nedeniyle “düşünce suçlusu” değil, “halkı kin ve düşmanlığa tahrik suçlusu”dur. Kendimize gelince “fikir suçlusu”, başkasına gelince “terör suçlusu”... “Mağdur dili”nden “mağrur dili”ne geçiş bu işte... Madem öyle; biz de bildiğimizi okur-yazarız.",https://www.milliyet.com.tr/yazarlar/can-dundar/biz-de-bildigimizi-yazariz-1363201
Can Dündar,Bir adalet ayıbı,10 Mart 2011,"Hayır, bu oyuna gelmeyeceğim. Ergenekon davasının bunca hukuksuzluğunu bir kenara bırakıp bizi çekmek istedikleri batağa, yani sarkıntılık iddialarına, bel altı şantaja girmeyeceğim. “Kim kime asıldı” geyiklerine katılmayacağım. Telefon dinlemelerin seksi bölümünün sızdırılması bana, Yassıada duruşmalarında savcının, devrik Başbakan’ı itibarsızlaştırmak için kasasından çıktığını iddia ettiği kadın külotunu, mahkeme salonunda sallamasını hatırlatıyor. O pespayeliğin utancını 50 yıldır yaşıyoruz. Asıl meseleyi sıvamada kullanılan bu çamura bulaşmayacağım. * * * Onun yerine, kimsesiz bir davadan söz edeceğim bugün... Hukuksuzluğun yeni bir kanıtından... Hepimizin başına gelebilecek bir adalet ayıbından... Önümde Edirne F-Tipi Cezaevi’nde yatan ODTÜ’lü Hüseyin Edemir‘in mektubu var. Okudukça tüylerim ürperiyor. “Kapana kısılmış fare gibiyim” diyor Hüseyin: “Acı içinde çırpınıp bağırıyorum. Sesim, zulüm sağanağında eriyip gidiyor. Ama bağırmaya devam edeceğim. Sesimi duyar mısınız?” Hüseyin, 2008’de Tarih bölümünden mezun olmuş. 2009’da ODTÜ ile Humboldt Üniversitesi’nin ortak master programına burslu olarak kabul edilmiş. Bir yandan Berlin’e gitmeye, bir yandan da nişana hazırlanıyormuş. Borç harç nişan yüzüklerini almış. Tam nişanlandığı gün, sıradan bir polis kontrolünde kimliğine bakmışlar. Arandığını öğrenmiş. “Bir hatadır, yarın bırakırlar” diye düşünmüş. Ama öyle olmamış. Ertesi gün DHKP-C üyesi olmak iddiasıyla tutuklanmış. * * * Meğer 11 yıl önce “Gençlik” dergisindeki aramada, bir bilgisayar disketinde adı çıkmış. Avukatlar bu belgenin delil sayılmayacağına dair örnek kararlar, bilirkişi raporları sunmuş. 11 yıldır adresi, okulu belli olduğu halde niye yakalanmadığını sormuşlar. Ama nafile... 1 Şubat 2010’da tutuklanmış Hüseyin; 4,5 ay sonra mahkemeye çıkarılmış. “4,5 aydır sebepsiz yere yatıyorum” diye yakınmış. Mahkeme inadına bir sonraki duruşmayı 5,5 ay sonraya vermiş. 1 yılda yalnızca 3 duruşma... Bu arada 3 cezaevi değiştirmiş; sonuncusu geçen yılbaşı gecesi... Türkiye eğlenirken Tekirdağ’daki hücresini basıp onu bir ring aracına atmışlar ve Edirne’ye götürmüşler. “’İleri demokrasi’nin yılbaşı hediyesi” diyor Hüseyin... * * * Önceki gün 4. duruşması vardı. Bir sürpriz yaşandı. Savcı, “’Terör örgütüne üye olmak’, soyut bir suçlama... Sanığın örgütle bağlantısını ortaya koyan inandırıcı delil, tanık ya da eylemi yok” dedi. Üstelik davanın 10 yıllık zaman aşımını doldurduğunu söyledi ve sadece tahliye de değil- beraat istedi. Karar: “Savcının beraat talebinin reddine... Sanığın tutukluluğunun devamına...” Hâkim kim? Balyoz davasının hâkimi... Hüseyin içerde 1. yılını doldurdu. Söz onun: “Yegâne amacı iyi bir akademisyen olmak olan hayatım, kör bir baltayla ikiye ayrıldı ve yarısı karanlığa gömüldü. Eğitimim, hayatım altüst oldu. Nişanım ertelendi. Okul kaydımı dondurdum. Bursum kesildi. Tutukluluğum infaza dönüştü. Bunca haksızlık hangi vicdana sığar? Sonunda beraat edersem bu kaybettiklerimi kim, nasıl telafi edecek?” Sizin bir cevabınız var mı? Yoksa hâlâ “Kim kime asıldı”yı mı merak ediyorsunuz?",https://www.milliyet.com.tr/yazarlar/can-dundar/bir-adalet-ayibi-1362189
Can Dündar,“Veli Küçük’ün telaşı neden?”,22 Mart 2011,"Taraf, “WikiLeaks Türkiye belgeleri”ni yayımlıyor. Cumartesi manşeti çarpıcıydı: “Sabancı’yı Veli Küçük Öldürttü.” Bu, Amerikalıların iddiası değil. Ankara’daki FBI temsilcisi 2008 sonunda, Ergenekon’u merak etmiş. Emniyet yetkilileri de Amerikalılara “başka hiçbir ülkeye yapmadıkları kadar ayrıntılı” bir brifing vermişler. İşte orada, Ergenekon’un “Türkiye’de kaosu kışkırtmak için muhtelif terörist gruplarla iletişim kurduğu” belirtilmiş. “Mafya, İBDA-C, Hizbuttahrir ve Özdemir Sabancı’yı emekli general Veli Küçük’ün emriyle öldürdüğü anlaşılan DHKP-C” adları verilmiş. * * * Kriptoları okuyunca anlaşılıyor ki, Emniyet, Amerikalılara bazı tutuklamalara dair önceden ipucu vermiş. Biraz da “fazladan” bilgi eklemiş. Çünkü bildiğim kadarıyla Ergenekon iddianamesinde Sabancı’nın DHKP-C’ye vurdurulduğu iddiası var; ama Veli Küçük, doğrudan bununla suçlanmıyor; suikastın tetikçisi Duyar’ın öldürülmesini emretmekten yargılanıyor. Elde, Uşak Cezaevi isyanından bir video var. Bu kayıtta Nuri Ergin, işgal ettikleri binadan, “Bu devlet bana Mustafa Duyar’ı öldürttü. Veli Küçük’ü ara, bizi sor” diye bağırıyor. İddianamede bundan yola çıkılarak “Nurişler çetesinin Duyar’ın öldürülmesini Küçük’ün talimatı ile yaptığı, dolayısıyla Küçük’ün hem DHKP-C ile, hem de Nurişler çetesiyle gerekli koordineyi sağladığı” öne sürülüyor. * * * DHKP-C’li Ercan Kartal, savunmasında “Sabancı suikastı bizim eylemimiz” dedi; Ergenekon bağlantısını eleştirdi. Veli Küçük ise, Nuri ve Vedat Ergin’i Ergenekon savcılarının yönlendirdiğini iddia etti. Uzun süre Küçük’ü suçlamaktan kaçınan Ergin kardeşler ise, Küçük’ün bu ifadesi üzerine üslup değiştirdiler. Milliyet’te ocakta yayımlanan “Semra Duyar röportajı”ndan sonra Edirne Cezaevi’ndeki Nuri Ergin’den uzun bir mektup aldım. Taraf’ın yayınından sonra daha da anlam kazanan bu mektupta Veli Küçük’le ilgili şu satırlar var: “Bizim Veli Küçük’le ilgili en ufak bir suç isnadımız olmadığı halde bu açıklamayı neden yaptı? Bu telaşı, heyecanı, paranoyaklığı neden? Bize bu iftirayı attığı için kendisini namert ve haramzade ilan ediyoruz. Ayıptır!” * * * Ergin mektubunda, Duyar’ın öldürülmesini bizzat emrettiğini doğruluyor. Bu infazdan sonra, kendilerinin de öldürülmek istendiklerini hatırlatıyor: Eskişehir Cezaevi’nde ailelerinin ziyareti sırasında “derin güçlerin maşaları” tarafından üzerlerine 38 el silah sıkıldığını, ateş edenlerin başka cezaevine taşınmadığını söylüyor. “Uşak’ta da suikasta uğrayacağımız bilindiği halde ölüme terk edildik” diyor. Sabancı ve kendilerine aynı “şer güçler”in saldırdığını ima ediyor. Burada Vedat Ergin’in sözlerini hatırlatmakta yarar var: “Birileri Veli Küçük’ü darağacına çıkarmış, sandalyesini bizim tekmelememizi istiyor. Özür dilemezse tekmeyi vuracağım.” * * * Derinlerde derin hesaplaşma var. Bir ayrıntıya dikkatinizi çekerek bitireyim: Geçen ay, Sabancı suikastının iki numaralı ismi Fehriye Erdal’ın da öldürüldüğü bilgisi gelmişti; henüz doğrulanmadı. Ayrıntıları öğrenmek için Belçika’dan sızacak WikiLeaks belgelerini mi beklesek?",https://www.milliyet.com.tr/yazarlar/can-dundar/veli-kucuk-un-telasi-neden-1367284
Can Dündar,Öyleyse Akkuyu da referanduma gitsin!,19 Mart 2011,"CHP, bir taşla üç kuş birden vurdu: Hem askerlik derdine çözüm bekleyen yüz binlerce gencin sesi oldu. Hem geleneksel “Ordu+CHP=İktidar” formülüne nokta koydu. Hem de “sivil değişim” bayraktarı görünen iktidar partisini “statükonun bekçisi-askerlik nöbetçisi” pozisyonuna soktu. Başbakan, önceki gün bu işlerin “Silahlı Kuvvetlerimizle gayet güzel oturulup konuşularak, mutabakat içinde” çözülebileceğini anlattı. Bunu bir CHP’li söylese çoktan “askeri vesayetçi” damgasını yemişti. * * * Bugüne dek bir yandan Bülent Arınç’ın çıkışlarıyla bedellilere göz kırpan, bir yandan da Milli Savunma Bakanı’nın ananevi “Yok öyle bir şey” açıklamalarıyla askeri rahatlatan AKP, bu öneriyle zorda kaldı. Parti sözcüleri ısrarla CHP’nin çıkışının “seçim yatırımı” olduğunu söylüyorlar. Ne fark eder ki? Yasa teklifiyle değil, seçim vaadi olarak da dile getirebilirlerdi. Önemli olan, önerilen konunun içeriği değil mi? CHP, bu haliyle askerlik hizmetinin, gençlerin önünü kesen, gelecek tasarımlarını baltalayan bir engele dönüştüğünü görüyor, dillendiriyor ve bir çözüm öneriyor. Önerdiği çözüm de, Başbakan’ın dediği gibi “parası olan yapmasın” filan değil; tersine askerliği kısaltırken yoksulları kayıran, üniversitede okurken askerliği bitirme şansı tanıyan, daha küçük ve profesyonel bir ordu amaçlayan, adilane bir çözüm... * * * Erdoğan, “Halkın belli bir kesimi mağdur olur” gerekçesiyle böyle bir sorumluluğun altına giremeyeceğini söyledi: “Seçimden sonra referanduma götürürüz. Kararı halkımız verir” dedi. Başbakan, birikimi eritmek için önerilen bedelli uygulamasının, uzun dönem askerlik yapmış olanları mağdur edeceğini düşünüyor olabilir; ama diğer bölümü, yani askerliğin kısaltılmasını, ordunun ufaltılmasını neden tartışmıyor da topu halka atıyor? Uzun iktidarı, onu da hep eleştirdiği statükonun içine çekti de ondan... * * * Madem halkın mağduriyeti, referandum ihtiyacı yaratıyor; o halde Akkuyu’yu halka sormanın tam zamanıdır. Japonya, deprem sonrası nükleer yangını söndürememenin paniğindeyken, dünya bir nükleer felaketin dehşetini yaşarken, Avrupa ülkeleri nükleer yatırımlarını askıya alırken, Türkiye’nin Akkuyu için temel atmaya hazırlanmasını ve Rusya’nın kendi topraklarında izin vermediği bir yatırıma kucak açmasını “halkımız” uygun buluyor mu acaba? Japonya’nın bütün o birikimle önleyemediği faciayı göze almaya hazır mı? Daha ucuz enerji için daha büyük riske razı mı? Tüpgaz patlamasıyla nükleer serpinti arasındaki farkı biliyor mu? Akkuyu’da bir nükleer santral istiyor mu? Başbakan muhtemel bir mağduriyetin, bir nükleer riskin, uzmanların mümkün gördüğü felaketin sorumluluğunu almasın. Gelin, asıl bunu halka soralım.",https://www.milliyet.com.tr/yazarlar/can-dundar/oyleyse-akkuyu-da-referanduma-gitsin-1366086
Can Dündar,Demokrasi fidanlığı,15 Mart 2011,"İdris Küçükömer, soldaki politikacıları ikiye ayırır: Ankaralılar ve İstanbullular... Ona göre “Ankaralılar”, devletçidir, plancıdır, “aradıkları cevapları önceden bilenler”dir. “İstanbullular” ise Batı kültürünü tek dünya kültürü sayanlardır. “İkisinin ortak yanılgısı, Anadolu insanı üzerinedir” der Küçükömer... * * * CHP, belki de 1970’lerin Ecevit’inden bu yana ilk kez farklı bir yol deniyor. Bu seçimde iktidar partisiyle olduğu kadar, yerleşik imajıyla da uğraşıyor. Üzerine yapışmış “Statükonun partisi” imajından soyunmaya çalışıyor. “Asıl statükoyu savunan AKP’dir. Değişimi temsil eden ise biziz” tezini savunuyor. “Devleti kuran parti”, bir gün çıkıp “Ben devletin değil, toplumun partisiyim” derse inandırıcı olabilir mi? 80 yıllık algı, 80 günde değişebilir mi? Zor. CHP lideri, dün sabah, sağına ODTÜ’lü hocamız Prof. Dr. Sencer Ayata’yı, soluna Genel Başkan Yardımcısı Umut Oran’ı alarak bize CHP’nin “Sivil toplum projesi”ni tanıttı. “Cumhuriyeti biz kurduk; çok partili seçimi ve ortanın solunu biz getirdik; sıra özgürlükçü demokraside” dedi. Partinin sivil toplum anlayışının “ne olmadığını” anlatan üç başlık, özellikle önem taşıyor. CHP’ye göre sivil toplum; Devlet güdümünde, cemaat cenderesinde ve neo-liberal anlayışta olmamalı... Böylece CHP, “Devletçi değilim, ama cemaatlere ya da piyasaya da teslim olacak değilim” mesajı veriyor. “Toplumun üzerinden devlet baskısı kalkmalı, ama cemaat baskısı, mahalle baskısı, ‘geçim karşılığı oy’ baskısı da kalkmalı” diyor. Önce “Aile Sigortası” uygulamasıyla, 12 milyon yoksulu iktidarın oy deposu olmaktan çıkarıp özerkleştirmeyi, sonra da sivil toplumu demokratikleştirip güçlendirmeyi amaçlıyor. * * * Sorun şu ki, bugünkü haliyle çoğu sivil toplum kuruluşu, pek de sivil değil. 85 bin derneğin 15 bini dini hizmet alanında faaliyet gösteriyor. Erkek üye sayısı kadınların 5 katı... Yani devletteki ataerkil yapılanmanın birer aynası durumundalar. Aynı itaate dayalı, otoriter ilişki biçimi, aynı emir komuta zinciri, aynı biat kültürü orada da geçerli... Bu halleriyle de bazen devletin kolluk gücü, iktidarın arka bahçesi işlevi görüyorlar. “Sivil toplumu (dönüştürmeden) desteklemek, o yapıyı yeniden üretmek anlamına gelmez mi? Sivil toplum nasıl sivilleşecek” diye sordum Kılıçdaroğlu’na: “Haklısınız, ama bir yerden başlamak zorundayız” dedi. Zamanla sağlıklı sivil toplum örgütlerinin, baskıcı cemaat yapılanmalarını bertaraf edeceğini söyledi. Prof. Ayata’ya göre de, “demokrasinin fidanlığı” gibi örgütlenen bir sivil toplumda, demokratik toplumun altyapısı, mesela özgür insan fikri, müzakere kültürü, dayanışma değerleri, birlikte iş yapma kültürü yeşerebilir. Umut Oran’a göre CHP’nin projesinde sivil toplumun demokratik dönüşümü için öneriler de var. * * * İdris Küçükömer’e dönersek; “Ankaralılar” ve “İstanbullular”dan farklı ve zorlu bir yola çıkıyor CHP... “Anadolu insanı”nı kucaklayan, sivil bir arayışa girişiyor. Kendi başına bu çabanın bile Türkiye için önemli olduğuna inanıyorum. NOT: Pazar günkü yazımda Elrom’u kaçırdığını söylediğim örgüt, DHKP-C değil, THKP-C olacaktı. Bu harf ve örgüt hatası için özür dilerim.",https://www.milliyet.com.tr/yazarlar/can-dundar/demokrasi-fidanligi-1364252
Can Dündar,Tatlıses için nefret analizi,17 Mart 2011,"“Duygu analizi”, Batı’da sıkça kullanılan bir teknik... Diyelim piyasaya yeni bir cep telefonu modeli çıkarıldı. Uzmanlar, sanal ortamda, forumlarda, sosyal ağlarda dolaşan milyonlarca metni kaydedip sınıflandırıyor. Piyasanın ürüne verdiği tepki, bu analizle ölçülüyor. İtalya’da bilgisayar eğitimi gören okurum Cüneyt Gürcan Akçora, bu analizi, İbrahim Tatlıses yorumları üzerine yapmış. Milliyet’in internet sitesindeki saldırı haberlerine eklenen 246 yorumu incelemiş. Yorumların çoğu (221’i) “olumlu”ymuş. Ama sitede bir de “oylama sistemi” var. Okuduğunuz bir yorumu yeşile basıp destekliyor ya da kırmızıya basıp karşı çıkıyorsunuz. “Neredeyse hiçbir olumlu yorum, çoğunlukça beğenilmemiş; olumsuz yorumların ise hemen tamamı beğenilmiş” diyor Akçora... Mesela “Tatlıses, bu ülkede yeteneğiyle kendini kabul ettirmiş bir sanatçı” yorumu, en fazla karşı çıkılan ifade olmuş. Çok acımasız yorumlar da var. Akçora’ya göre “Saldırıya uğramış bir insana yöneltilen bu eleştiriler, ruh halimizin çok sağlıklı olmadığını gösteriyor.” * * * Ecelle cebelleşen birine böyle vurulması ürkütüyor beni... Gaddarlık çıtamızın yükseldiğini hissediyorum. Kaldı ki bahsedilen, Tatlıses gibi, yüreğimize nakşolmuş türküleri söyleyen eşsiz sesin sahibi... Bir kez daha yazmıştım: Sanatçıyı eserinden ayrı puanlamayı çoktan öğrendim ben... Tatlıses’e itirazım bir yana, sesine hayranlığım bir yanadır. * * * Bir hatıra aktarayım: Ocak 2000... Ali Kırca, Siyaset Meydanı’na İbrahim Tatlıses ile beni davet etti. “Aynalar”da belgeselini yapmıştım. O gece birlikte izleyecektik. Sorguya giriyormuş gibi tedirgindi. Yatışmak için kuliste bir kadeh rakı içti. Yayın sırasında ben eleştirilerimi yüzüne söyledim. Kadın dövmesini, cehaleti övmesini, çetelerle ilişkisini, silah tutkusunu, operayı aşağılamasını eleştirdim. Örnekler verdim. Başını eğdi; hak verdi. Ama “entel” diye aşağıladıklarının da türkülerini sevdiğini, hatta bazılarını gizli gizli dinlediğini söyledim. Alkışladı. 6 saat süren program sabaha karşı biterken duygulandı. Bize ve izleyicilere dönüp: “Sizden çok şey öğrendim. Hayatımda duymadığım şeyler söylediniz bana... Öğreneceğim çok şey var daha” dedi. Sonra oğlundan söz ederken duygulandı. Ağladı. Gözyaşını elinin ayasıyla sile sile “Artık hiçbir şey önemli değil benim için... Sadece insanların yaşaması önemli... Hayat çok kısa, hiçbir şeye değmiyor” dedi. Ve sabahın seherinde, çıplak sesle, Urfa’dan “Gardaş dala konaram/ gül derdinden yanaram” türküsünü söyledi yanık yanık... (Bkz: www.candundar.com.tr) Sesi, yüreğimizi delip geçti. Vurulduğunu duyduğumda, o sabah ayakta alkışladığımız adamı ve dinledikçe esmerleştiğimiz türküsünü hatırladım: “Urfalım, gam bitmedi” diyordu. * * * O zalim yorumların sahiplerinedir sözüm: Bırakalım Tatlıses’i, bu türküden aynı zevki alamaz mıyız? O kadar mı uzak düştük birbirimize? Uzaksak bile, “Birine vurmak için hiç değilse ayağa kalkmasını beklemeli” noktasında uzlaşamaz mıyız? O kadar mı nasırlaştı yüreğimiz?",https://www.milliyet.com.tr/yazarlar/can-dundar/tatlises-icin-nefret-analizi-1365200
Can Dündar,Şafak Yolculuğu mu?,20 Mart 2011,"Geçenlerde Robert Fisk, Independent’te yazdı: Bir Arap tanıdığı, Libya’da isyanın en hararetli döneminde Kaddafi ile görüşmüş. Libya lideri görüşmede şunu sormuş: “Bana estetik yapacak iyi bir doktor biliyor musun?” Hayır, yüz değiştirme ameliyatı olup tanınmadan sırra kadem basmak için değil bu soru; “güzelleşmek” için... Kaddafi’nin botoks merakı dikkatli gözlerin malumu... Nitekim ABD’nin Trablus büyükelçiliğinin yolladığı kriptoları açık eden Wikileaks belgelerinde de Kaddafi’nin estetik takıntısına değinilmişti: “O kadar fazla botoks yaptırdı ki, yüz kaslarını hareket ettiremiyor. Saç ektirdi, vücudu reddedince implant geri alındı.” * * * Muhalifleriyle savaşırken kendisini genç gösterecek estetisyen arayan bir lidere sempatiniz olabilir mi? Benim gözümde diğer diktatörlerden zerrece farkı yok. Yine de dün geceki operasyona yol açan ikiyüzlülükleri gördükçe onun adına bir isyan kabarıyor insanın yüreğinde... Batı’yı müdahale için kışkırtan Arap Birliği ülkelerine bakın: Suudi Arabistan, Sudan, Ürdün, Fas ve diğerlerinin liderleri Kaddafi’den daha mı demokrat? Hangisi topraklarında muhalefete izin veriyor? Onların halkını onlardan kim koruyacak? * * * Ya Batı? “Libya’ya hücum” kampanyasının başını çeken Sarkozy’nin 2007 seçim kampanya masraflarını Kaddafi’nin karşıladığını, oğul Kaddafi açıkladı. Baba Kaddafi de “Sarkozy arkadaşımdır; ama biraz delidir” dedi. Nerden bu tanışıklık? Tabii ki ticaretten... Özellikle de petrol ve silah ticaretinden... Batı koalisyonunun destek verdiği Libyalı muhalifler, Fransız yapımı uçaklardan veya Alman helikopterlerinden atılan İtalyan yapımı bombalarla eziliyor. Ambargoya kadar Fransa, Libya’ya füze, savaş uçağı, tank ve Mirage savaş jeti satışlarından 3 milyar dolar kazandı. Aynı dönemde İtalya 1.3 milyar dolarlık, helikopter, top ve mühimmat satmıştı. 2004’te BM ambargosu kalktıktan sonra çoğu AB ülkesi Trablus’ta kuyruk oldu. İtalya, Almanya, Belçika ve İngiltere, Kaddafi’yi elbirliğiyle silahlandırdı. Almanya’nın sadece 2009’daki silah satışı 50 milyon euro değerinde... Bu rakam bir önceki yılın 13 katıydı. * * * Şimdi Batı, tıpkı son kullanma tarihi geçmiş diğer diktatörlere, mesela İran Şahı’na, mesela Filipinler’de Marcos’a yaptığı gibi eski ortağı Kaddafi’yi de gözden çıkardı. Bunca yıl ona sattığı silahları, ona karşı kullanıyor. Kaddafi ise onlardan aldığı silahları, onlara yöneltmek üzere cephanelikleri halka açıyor. Silah tüccarlarının, kendi tahtının derdine düşmüş despot sultanların davetiyle, yıllarca destekledikleri bir çılgını devirmek için seferber olmasına ve Libya halkından çok petrol kuyularını koruma çabasına “özgürlük için Şafak Yolculuğu” diyorlar ya; gülesi geliyor insanın... Bunca çifte standardı örtmeye dünyanın botoksu yetmez.",https://www.milliyet.com.tr/yazarlar/can-dundar/safak-yolculugu-mu-1366485
Can Dündar,Eski Balyoz,13 Mart 2011,"Dün 12 Mart’ın yıldönümüydü. Dile kolay, 40 yıl geçmiş üzerinden... Ama havada yine aynı mart ayazı; aynı mart kasveti... Hadi eski muhtıramızı, tanıdık bir sahneyle analım da bugünlerle kasvetdaş olup olmadığına birlikte karar verelim: * * * Mayıs 1971... Muhtıradan 2 ay sonra... DHKP-C, İstanbul’da İsrail Başkonsolosu Elrom’u kaçırdı. Akşamına hükümet, bir bildiri yayınladı: “Konsolos derhal serbest bırakılmazsa, örgütle uzak yakın ilişkisi bulunanlar, gençleri kışkırtanlar hemen gözaltına alınacak.” Fırsat bu fırsattı. Bu bahaneyle bütün muhalifler içeri alınacaktı. Dönemin Başbakan Yardımcısı Sadi Koçaş, “12 Mart Anıları”nda (Tomurcuk, 1978) kriz toplantısında MİT Müsteşarı ile konuşmalarını şöyle nakleder: “-Ben şimdi valilerle temas eder, şüphelileri tutuklatırım.” “-Siz şüphelileri biliyor musunuz Paşam? Biliyorduysanız ne beklediniz bunca zaman?” “-Bütün Türkiye’de birkaç yüz kişi vardır. İsimleri dosyalarımızdadır.” “-Yani Elrom’u Türkiye’ye yayılmış birkaç yüz kişi mi kaçırdı?” “-Hayır. Bunlar şüpheliler. Her ilde var. Bunlar tutuklanırsa hem ders olur, hem de fesat yuvaları kapanır.” * * * Bu konuşmadan sonra, MİT’i yöneten askerler, durumdan vazife çıkardı ve bir “insan avı” başlattı. Ertesi sabah, Türkiye’nin dört bir yanında, önceden fişlenen yazar, aydın, politikacı, akademisyen, sendikacı, hukukçu, gazetecilerin kapıları çalındı. 48 saat içinde 500 “şüpheli” tutuklanıp hapse atıldı. Bugün o listeyi hatırlamak bile, yapılanın asıl amacını bize anlatmaya yetiyor: Yılmaz Güney, Doğan Avcıoğlu, Mümtaz Soysal, Uğur Mumcu, Altan Öymen, Muammer Aksoy, Yaşar Kemal, İlhami Soysal, Mehdi Zana, Bahri Savcı, Uluç Gürkan, Fakir Baykurt, Uğur Alacakaptan, Behice Boran, Fazıl Hüsnü Dağlarca, Kemal Türkler... Operasyonun adını da hatırlatayım: “Balyoz operasyonu!” * * * Hafızamız mı kıt, yaratıcılığımız mı? Aynı kod adlarla, aynı oyunları oynayıp duruyoruz, aynı mart kasvetlerinde... Dün darbecilerin uyguladığı taktikler, bugün darbecilere uygulanıyor. Fillerin tepişmesinde ille çimenler de eziliyor. Bir bakıyorsunuz ilk fırsatta eski fişler çıkarılıyor ortaya... Mesela darbecilerin arasına sosyalist Ahmet Şık katılıveriyor ya da Ergenekon’la savaşan Nedim Şener, “Ergenekoncu” diye içeri alınabiliyor. Belli ki, “Yaşın yanında kuru da yansın; hem ders olsun, hem fesat yuvaları dağılsın” isteniyor. Ama geçen 40 yıl gösteriyor ki, ne ders oluyor; ne yuvalar dağıtılabiliyor. Kapıları çalanlar tarih oluyor; kapıları çalınanlar tarihe geçiyor.",https://www.milliyet.com.tr/yazarlar/can-dundar/eski-balyoz-1363546
Can Dündar,Bilanço,06 Mart 2011,"Dün mesleğim adına bir “Özeleştiri” yaptım ya... Destek veren çok. Ama “Geçti Bor’un pazarı” diyenler de var. Hükümet yanlıları ise, “Başkalarında sustun, kendi arkadaşlarına gelince sızlanıyorsun” diyorlar. Hafıza kıtlığı, sevmediğim bir şeyi yapmaya zorluyor beni... Affınıza sığınarak, son 30 yılın kritik dönemeçlerinde kalemimin ne yazıp söylediğini kısaca hatırlatmak, okuruma hesap vermek istiyorum. * * * Hayatımın ilk ödülünü, Çağdaş Gazeteciler Derneği’nden, Uğur Mumcu’nun elinden aldım. 1981 yılıydı ve ödüle değer bulunan haberim 12 Eylül döneminde “gözaltında ölümler”le ilgiliydi. 30 yıl sonra hâlâ gözaltındaki haksızlıkları yazıyorum. Dün 28 Şubat’ta ne yazmışım diye baktım. Şöyle demiştim: “Bir atanmışlar kurulunun seçilmişlere politika dikte ettirebilmesini demokrasi adına savunabilmek mümkün mü? Balans ayarı, tank paletleriyle yapılmış bir demokrasiyi nasıl içinize sindirebiliyorsunuz?” 10 yıl sonra, 27 Nisan 2007’de bu kez AKP “e-muhtıra” yemiş. Yazımın başlığı: “Önce meclis, sonra ordu”. “Genelkurmay’ın ‘e-muhtırası’, demokratik direnişi gölgelemiştir. Anayasa Mahkemesi’nin vereceği kararı şaibeli hale getirmiştir. Hükümete karşı yürüyen kitleler ‘darbe destekçisi’ konumuna itilmiştir. Türkiye yeniden bir ‘askeri cumhuriyet’ görüntüsüne bürünmüştür.” * * * 1994’te DEP kapatıldığında, “Ben DEP’liyim” diye yazmıştım: “Eskiden beri kötü bir huyum var: Ne zaman birileri bana bir şeyi zorla sevdirmeye ya da nefret ettirmeye kalksa, tam ters tepiyor. Kötülenen şeye kanım ısınıyor, övülenden soğuyuveriyorum. İşte bu yüzden bugün DEP’liyim.” Ya Refah Partisi kapatıldığında? İşte 17 Ocak 1998 tarihli yazım: “(Kapatma kararı), Refah’ı vareden koşulların veya ona oy veren 6 milyon seçmenin beklenti ve rahatsızlıklarının sonu anlamına geliyor mu? Elbette hayır! Biraz sağduyuyla bakabilen herkes görüyor ki, o koşullar orada oldukça Refah’ın misyonu sona ermeyecektir.” * * * 3 Mayıs 1999’da, Merve Kavakçı’nın Meclis’ten kovulması üzerine şu satırları yazmışım: “Beni asıl şaşırtan, çete davasından kaçmak, kirli dosyalarını kapamak, kanlı ellerini yıkamak için Meclis çatısı altına sığınmaya çalışan bu kadar isim varken DSP grubunun başörtülü bir kadını tek hedef seçmiş olması... Öbürleri boyunlarındaki kravat sayesinde muteber olacak; suça günaha bulaşmamış tahsilli bir kadın başındaki örtü nedeniyle ‘düşman’ ilan edilecek. Bunu içime sindiremiyorum.” * * * Bugün Balbay ve Özkan’ın F-Tipi hücrelere naklini eleştiriyorum; 13 Temmuz 2000 günkü yazımda İBDA-C’nin lideri Salih Mirzabeyoğlu’nun tecride tıkılmasını kınamıştım. İsteyen, bütün bu yazıları internet sitemde (www.candundar.com.tr) bulabilir. Darbe döneminde de, “mahalle baskısı” altında da, çifte standart uygulamaksızın, demokrasiyi, insan hakkını, hukuku savundum. Parti kapatmalara, muhtıralara, diktatör ruhlu liderlere, F-tipi hücrelere, işkenceye, sansüre karşı oldum. Susurluk’la, Ergenekon’la savaştım. O yüzden bugün göğsümü gere gere, yaşanan hukuksuzluğu ve baskıları eleştirebiliyorum. Önceki gün “karşı kamp”tan birçok kalem de aynısını yaptı; ilerde gururla anacağı yazılar yazdı. Keşke herkes, özellikle de şu “kendine demokrat”lar da bir bilanço çıkarsa da kim, nerede ne tavır almıştı, hatırlasak...",https://www.milliyet.com.tr/yazarlar/can-dundar/bilanco-1360524
Can Dündar,Selamet... Fazilet... Saadet... Cennet?,01 Mart 2011,"Gazeteciliğim onunla geçti. Ama birebir konuşma imkânını ancak 2,5 ay önce bulabildim. Babam ölmüştü. Telefonda, “Başınız sağolsun muhterem kardeşim” diye lafa girdi. Zihnimde, 30 yıllık bir ince sesti. İlk ve son konuşmamız o oldu. * * * 70’lerin sonlarında mizah yüklü basın toplantılarını ve neşeli bütçe konuşmalarını izlemeye giderdim. Sonra onu 12 Eylül’de Mamak’ta izledim. Meclis’teki kadayıflı keyfinden eser kalmamıştı. Duruşma salonuna siyah bond çantasıyla gelmişti. Yan yana sıralandılar: Recai Kutan, Şevket Kazan, Oğuzhan Asiltürk... vd. Salon doluydu. Dışarıdan, talim yapan askerlerin sesi geliyordu. Hepimiz Hoca ne diyecek diye bekliyorduk. Mikrofona geldiğinde, herkese olduğu kadar saygılıydı mahkeme heyetine de... Vaaz verir gibi uzun cümlelerle savunmuştu kendini... * * * Her muhtırada ya sürüldü ya hapsedildi ya yargılandı Erbakan... Hep şeriatçılıkla, cihatla suçlandı; hep reddetti. Cemal Süreya onun bu temkinliliğini “Kaleci Cihat’ı bile görmezlikten gelir” diye özetlemiştir. Her darbede alttan aldı; her darbe sonunda üste çıktı. Türk demokrasisi, sistemin onu içine çekmekle, dışına itmek arasındaki gidip gelmelerinden ibarettir dense yeridir. Bir MSP’linin tabiriyle; “lastik gibiydi Hoca”; her darbede ezildi sanılıyor, bırakıldığında eski haline gelip yeniden büyümeye başlıyordu. 28 Şubat’ta Anıtkabir’deki defteri imzalarken döktüğü terler, bana 12 Eylül duruşmalarındaki hallerini hatırlatmıştı. Zaten bende, hayatı boyunca sevmediği kıyafetler içinde, inanmadığı metinleri imzalamış, lafını seçmeden konuşabileceği günler için bunlara katlanmış bir lider izlenimi bırakırdı. * * * Siyasal kilitlenmelerin anahtarını belinde taşımaktan hem nemalandı, hem de bu, ona pahalıya patladı. Yıllarca dışlanmış mütedeyyin orta sınıfın dini hissiyatı ile milli hassasiyetini iktidara taşıdı. Bundan dolayı kimi ona şükran, kimi öfke duyuyor: Siyasal İslam’ı legalize etti diye müteşekkir olan da var; “Cumhuriyet’in altını oydu” diye kızan da... Kimin haklı olduğuna tarih karar verecek. Ben, şimdilik beni etkileyen özelliklerini yazayım: 41’inde evlendi; 42’sinde baba oldu, 70’inde Başbakan koltuğuna oturdu. Hep geç kaldığı ve dışlandığı halde, her devrilişinde inatla yerden kalkıp en baştan başlamayı bildi. Sapması olmayan, kesintili bir yol çizgisi gibiydi hayatı: Selamet... Fazilet... Saadet... Cennet? Sollayanlar önüne geçip iktidar oldular; istifini bozmadı. Hastanedeki son görüntüsü, siyasetin siyasetçiyi hayata bağlayan bir yaşam ünitesi olduğunu kanıtlıyordu sanki... Konuşmaya mecali yoktu, ama iktidara yürüdüklerini söylüyordu. Siyaset, evvela hayal etmek ve hayaline bizzat iman etmekti. Asıl etkilendiğim, öldüğünde başucunda olan kadroydu. Yan yana sıralanmışlardı: “Recai Kutan, Şevket Kazan, Oğuzhan Asiltürk... vd.” Bir mücadeleyi 50 sene aynı kadroyla omuz omuza sürdürebilmek, pek az lidere kısmet oldu. Hele “Bizden kopan iktidar oluyor” görüntüsünün olduğu yerde... Hoca’yı bu özellikleriyle ve galiba en çok da nüktedanlığı ve mizaha tahammülüyle özleyeceğiz. Allah rahmet eylesin!",https://www.milliyet.com.tr/yazarlar/can-dundar/selamet-fazilet-saadet-cennet-1358297
Can Dündar,Güzel haberler,26 Şubat 2011,"Her gün yağan ruh karartıcı haberlerin yoğunluğundan arada bir gözümüze ilişen iyi haberleri paylaşamıyoruz sizinle... Bugün moral olsun diye köşemi güzel haberlere ayıracağım. * * * Sevgili Sunay Akın’ın yıllar yılı iğneyle kuyu kazarak hazırladığı ve 2005’te Türkiye’ye kazandırdığı Oyuncak Müzesi, “Müzeciliğin Oscarı” sayılan bir ödüle aday oldu. Avrupa Müzeleri Forumu’nun (EMF) seçici kurulu, 2011 ödülü için başvuran müzeler içinde Türkiye’den sadece Göztepe’deki Oyuncak Müzesi’ni adaylığa kabul ederken birkaç kıstası dikkate aldı: Sunay’ın müzeyi edebiyatçı kimliğiyle kazandığı birikimle kurması... Ailesinden kalma tarihi köşkü, ticari amaçlı bir yapı yerine müzeye dönüştürmesi... Sergilenen eserlerin niteliği ve müzenin tasarımı... Kazanan müze, 21 Mayıs’ta Almanya’da açıklanacak. Ve diliyorum ki Sunay’ın göz nuru, uluslararası çapta ödüllendirilecek. * * * Ankara Çankaya Belediyesi bu Sevgililer Günü’nde harika bir iş yaptı: “14 Şubat’ta sevdiğine bir can dostu hediye et” kampanyası düzenledi. Türkiye’nin en büyük hayvan barınağı Çankaya Belediyesi’ne ait ve Mühye köyünde... Belediye, 7-14 Şubat arasında başvuranlara bir köpek hediye verileceğini duyurdu. Sevgilileri köye götürmek amacıyla Çankaya’dan saat başı araç kaldırıldı. Hayvan Hakları Federasyonu üyeleri de barınağı ziyaret etti. Sonuç: Normalde haftada ortalama 15 köpek sahiplenilirken o hafta 206 çift geldi ve toplam 128 köpek barınaktan sevgililerin evlerine gitti. Darısı diğer belediyelerin başına diyelim. * * * Yine Ankara’dan bir haber: ODTÜ Mezunları Derneği, 2009’da bir Ankara Gönüllü Takımı kurmuştu. Bu çalışma grubu, 2011 Avrupa Gönüllülük Yılı nedeniyle bir toplumsal sorumluluk projesi başlattı. Üniversite öğrencileri ve mezunlarından oluşan 150 gönüllü, Yenimahalle ve Çankaya’nın yoksul mahallelerinde 70’e yakın evde, 3 okulda, her hafta sonu ders vermeye başladı. Devlet Opera ve Balesi Genel Müdürlüğü ile Belediye tiyatroları desteğiyle çocuklar 3-4 haftalık aralıklarla operaya, baleye, tiyatroya götürülüyor. İzmir’de Balçova Anadolu Lisesi de benzer bir faaliyetle bedava dershane hizmeti veriyor. Keşke her okul bu seferberliğe katılsa... * * * Ve “Sakin Şehir” Seferihisar’dan harika bir haber... Tohum Yasası, yerli tohum satışını yasaklamıştı. Yabancı tohum tekellerinin önünü açan bu uygulama, aynı zamanda yerli üreticinin elindeki tohumların sonu anlamı taşıyordu. Seferihisar Belediyesi yerli tohumu yaşatmak için yasağı delmenin dahiyane bir yolunu buldu. Köylülere yüzyıllardır uyguladıkları takas yöntemi önerildi. Seferihisar’da bir Tohum Takas Şenliği düzenlendi. Üreticiler artık değersizleştiğini düşündükleri, sandıklara kilitledikleri asırlık tohumlarını alıp geldiler. İsmi bile unutulmuş yüzlerce tohum pazarda buluştu; takas edildi. Bu arada belediye de her birinin envanterini tuttu. Başkan Tunç Soyer, “Takasta aldığımız ürünlerle ‘Başkan Dede’nin Tohum Bankası’nı kuracağız. Gelecek nesillere bu toprakların tohum envanterini bırakacağız“ dedi. “Tohumunuza bereket” diyelim ve hep güzel haberlerde buluşmayı dileyelim.",https://www.milliyet.com.tr/yazarlar/can-dundar/guzel-haberler-1357187
Can Dündar,Gün gelir,03 Mart 2011,"Vahşi bir kısrak gibi bu toprak... Üzerine bineni, onu ebediyen dizginleyeceğini zannedeni alıp çalıyor yere... Asi bir ırmak gibi bu toprak... Öfkesi, coşkusu, şiddeti, tutunmak isteyen her şeyi sürükleyip katıyor önüne... Değişimin hızı öyle yüksek ki, ona ancak değişerek direnebiliyorsunuz. * * * Böyle bir toprakta, herhangi bir şey için “bin yıl sürer” demek laf değil, gaf sayılır. Nitekim bin değil, on yıl süremedi 28 Şubat’ın etkisi... Ve kaderin garip cilvesi: “28 Şubat 1000 yıl sürer” diyen komutanın, yine komutan olan yeğeni uğurlamaya gitti, 28 Şubat’ta devrilen lideri... Hoş devrilen lider de, “Adil düzen kurulacak, ama geçiş dönemi kanlı mı olacak, kansız mı” sorusunun akabinde gidivermişti; bu toprakların öyle tumturaklı lafları, aba altından sopaları kaldırmadığını kendisi de göremediğinden... Örnek öyle çok ki: Şunun şurasında 20-30 yıl önce evlerin gizli bölmelerinde sakladığımız kitapları Milliyet, gururla okurlarına armağan ediyor şimdi... Birkaç yıl önce adını “sayın”la ananların hapsedildiği Abdullah Öcalan, şimdi hapishanede devletle pazarlıkta; cezaevinden ev hapsine nakli konuşuluyor. “Kıbrıs Türktür Türk kalacaktır” sloganından, “Biz Kıbrıslıyız, sen kimsin” pankartına kaç yılda geldik ki? * * * Hem heyecan, hem korku veren bir hız bu... Heyecan veriyor; çünkü dünyanın en dinamik toplumlarından birinde yaşadığınız duygusuna kapılıyorsunuz. Yakın geçmişe bakınca hiçbir şey umutsuzluğa düşürmüyor sizi... Şartların hızla değişeceğini genetik olarak biliyorsunuz. “Bu da geçer yahu” bir yaşam felsefesine dönüşüyor. Her güneş, yeni sürprizlere gebe olarak doğuyor. Yüzde üç oyu olan partinin iktidar düşü görmesi, en fakirin bir anda zengin olabileceğini düşlemesi, uzay nedir bilmeyenlerin astronot olmak için kuyruğa girmesi bundan... Değişimin hızı aynı zamanda korku veriyor; çünkü önüne kattığını sürükleyen bu deli sel, korkunç bir öngörülmezlik yaratıyor. O selde hiçbir kural kök salamıyor, hiçbir değer yargısı tutunamıyor. “Hain”lerle “kahraman”lar süratle yer değiştiriyor. Mağdurlar bir anda mağrur pozisyonuna geçiveriyor. Müebbet mahkûmu, yarın çıkabileceğine inanıyor. Kaçak inşaat yapan, yarın affedileceğini biliyor. Hız, inançsızlığa, kural tanımazlığa, unutmaya hizmet ediyor. Toplum, hafızasızlaşıyor. * * * Bugün değişimin hızından nemalananlara, “Nerde şimdi o ‘Bin yıl sürer’ diyenler” diye meydan okuyanlara, acele etmemelerini tavsiye edeceğim. Çünkü onlar da aynı sel suyunun içindeler. Onla geldiler; onla gidecekler. 28 Şubat’ın bin yıl sürmemesini, hiçbir iktidarın ilelebet sürmeyeceği, dünyanın kimseye kalmayacağı şeklinde tercüme etseler iyi olur. Dün haksız yere cezaevine tıkılanlar bugün Başbakan olabiliyorsa bu, bugün gece baskınlarıyla hücreye attıkları insanların da yarın Meclis’e gelip hesap sorabileceği anlamı taşıyor çünkü... Bu toprak, “Keser döner sap döner, gün gelir hesap döner” atasözünü de yaratmış bir topraktır aynı zamanda...",https://www.milliyet.com.tr/yazarlar/can-dundar/gun-gelir-1359176
Can Dündar,Libya’yı ‘gözü’ pahasına savunmuştu,27 Şubat 2011,"Her okulun panosunda Atatürk‘ün Trablus mahalli kıyafeti içinde çekilmiş bir fotoğrafı vardır. Ama Mustafa Kemal‘in Trablus günleri, hayatının az bilinen dönemlerindendir. Zaten o fotoğraf da Trablus’ta değil, Kurtuluş Savaşı sırasında bir Trablus heyetinin ziyaretinde çekilmiştir. Atatürk‘ün Libya dönemi, onun askerlik, siyaset, hitabet, örgütleyicilik konusundaki ilk deneyimi sayılabilir. Gün ışığına çıkarılsa hem heyecan yaratır, hem de bugün yaşananlara ışık tutabilir. İyisi mi, Libya’nın gündemde olması vesilesiyle o döneme dair bildiklerimizi özetleyelim ve Libya’nın yüz yıl önce, hangi koşullarda, ne pahasına “tahliye” edildiğini hatırlayalım:  İsyanı nasıl bastırdı? Mustafa Kemal Libya’ya 20 Eylül 1908’de gitti. Libya’da II. Meşrutiyet’e karşı isyan çıkmıştı. Aşiret şeyhleri halkı, hürriyete karşı ayaklanmaya çağırıyordu. Meşrutiyeti Hilafet’e karşı görüyorlar, Osmanlı’ya meydan okuyorlardı. Mustafa Kemal, Trablusgarp’a gönderileceğini İttihat Terakki Genel Merkezi’nin toplantı salonundaki kara tahtada yazılı bir nottan öğrendi. Bunun parti yöneticilerinin, kendisini Selanik’ten uzaklaştırmak için bir oyunu olduğunu düşündü. Yine de gitmeye karar verdi. Aldığı 1000 altın harcırahla denizden yola çıktı. Trablusgarp’taki manzara bugünkünden farklı değildi. Aşiretler isyan etmişti. Türkler kolları bağlı halde vapurlara bindirilerek tahliye ediliyordu. Vapurun demirlediği sahilde bir rıhtım bile yoktu. Bir Arap kayıkçı Mustafa Kemal’i bomboş bir kumsala bıraktı. Karşılamaya da kimse gelmemişti. Bir süre elinde çantayla otel arayan Mustafa Kemal, bulamayınca sahile döndü. Bavulunu yastık yapıp kumsala uzandı.  Düşmana güçlü yerinden saldır! Bir süre sonra, yaverliğine verilen Teğmen Murat‘la, o günlerde ölen Trablusgarp Valisi Recep Paşa‘nın köşküne yerleşti. Trablusgarp Polis Müdürü Cemal Bey’den aldığı ilk bilgi korkutucuydu: “Asi aşiretler kenti ele geçirdi. Sizi ya öldürecekler veya bir vapura koyup gösterilerle geri gönderecekler.” Mustafa Kemal, hayatı boyunca rehber edineceği bir ilkeyi ilk kez orada uyguladı:  “Düşmana en güçlü yerinden saldır!” Yanında sadece Arapça bilen yaveri Murat olduğu halde isyancıların üstlendiği medreseye gitti. Kalabalığı yararak camiye girdi ve “Sizi yönetenler neredeyse, beni oraya götürün“ dedi. “Kimsiniz siz?” Az sonra medresede kendisine gösterilen odaya daldı ve odadakilere “Siz kimsiniz, ne yapmak istiyorsunuz“ diye bağırdı. O kadar kendinden emin görünüyordu ki, odadakiler 27 yaşındaki bu zabitin bir orduyla gelip kendilerini kuşattığını sandılar. Onlarla konuşunca asıl sorunlarının yeni idarede, eski imtiyazlarını kaybetmek olduğunu anladı. “Ben sizin çıkarlarınızı korurum, ama izin verin burada toplanan halkla konuşayım“ dedi. Gece, avludaki havuzun başında, tercüman aracılığıyla isyancılarla konuştu: “Ey din kardeşleri! Memleketinizin korunması için güç birliğine ihtiyacımız var. Ayrılırsak güçsüz kalırız” dedi. İlk temasta dikkat çekmişti. Yabancı kaynaklarda, Mustafa Kemal hakkında yazılmış en eski konsolosluk raporları o döneme aittir ve Mustafa Kemal‘in Trablusgarp’a varmasından sadece 2 hafta sonra kaleme alınmıştır... DÖNEMİN WİKİLEAKS’İNDE YÜZBAŞI MUSTAFA KEMAL ‘Etkili bir konuşmacı, kararlı bir kişilik’ Fransız Konsolosu A. Alrick’in, Fransız Dışişleri Bakanlığı’na 3 Ekim 1908’de yolladığı rapor: “Selanik İttihat Terakki Komitesi üyesi olan bir Türk subayı, birkaç günden beri bu civarda olup bitenler ve kişiler hakkında soruşturma yapmaktadır. Kendisinin, birçok yüksek memur ve eşrafı anayasaya ve ilkelerine sadakat yemini yapmaya davet ettiği, hürriyet ilkesi konusunda dindaşlarının menfi davranışıyla veya hiç değilse bazı tereddütleriyle karşılaştığı söylenmektedir.” * * * Britanya’nın Trablusgarp Konsolosu Alvarez‘in raporu: “Beş gün kadar önce Tripoli’de geniş bir dinleyici topluluğu karşısında partisinin ilke ve amaçlarını anlattı. Düşüncelerini etkili ve akıcı üslupla dile getiren bir konuşmacı. Geçen gün bana uğramıştı. Çok sakin ve az konuşan bir ruh hali içindeydi. Bende, daha sonra doğrulanacağına inandığım, enerjik ve kararlı mizaç sahibi bir kişi izlenimi bıraktı.” HÜCUM, BOMBARDIMAN VE YARALANMA Kasr-ı Harun Taarruzu Fuat Bulca savaşın en kritik gününü Cemal Kutay’a şöyle anlatmıştır: “Mustafa Kemal, bir taarruza karar verdi. (...) Her şeyi hazırladık. Hedefimiz Kasr-ı Harun idi. Burası, zannederim Kartacalıların zamanından kalan bir harabe idi, civara hâkimdi ve onu elinde bulunduran tarafın, karşı tarafın ateşlerine karşı bir müdafaa hattı kurması mümkün olacaktı. Cidden çok kıymetli bir kurmay olan Mustafa Kemal, burasını ele geçirmek için günlerce dikkatli bir plan hazırladı. (...) Yanındaki az sayıda arkadaşlarıyla süvari hücumuna kalkıştı. Kendisini zaptedemedim. Nitekim kısa bir zaman sonra, ben artçı kuvvetlerle kalmıştım; o, Kasr-ı Harun’un ilk basamakları önüne erişmişti. Burada boğaz boğaza bir boğuşmadır başladı. Harabenin duvarlarının arkasında geçen bu mücadelenin safhalarını göremiyordum. “Biz harabeler içinde mücadeleye devam ederken Mustafa Kemal’in yanındaki az sayıda arkadaşı ile Kasr-ı Harun’un merkez binasına kadar ilerlediği ve buraya daldığı görüldü. İşte bu sırada gökyüzünde bir gürültü duydum. İki İtalyan hücum uçağı çok alçaktan uçuyor ve bizim arkamıza saldırarak bombalarını koyuveriyordu. (...) “Mustafa Kemal’in yanına vardığımda onun yüzünü tanınmaz bir halde buldum. Bir elinde kılıcı vardı, diğer elinde mendili sağ gözünü kapatıyordu. Yaralandığını zannettim. Hayır, yaralı değildi. Fakat harabeler arasında yıkılan bir sütundan fırlayan kireçli bir taş parçası şiddetle gözüne çarpmıştı. Sönmüş kireç olmasına rağmen, bir kısmı göze nüfuz etmişti.”  Gözündeki Libya hatırası Ocak 1912’deki bu baskından sonra Mustafa Kemal, Derne’de Kızılay Hastanesi’ne yatırıldı. Gözü kanlıydı. Ateşi vardı. İlk müdahaleyi oradaki Sıhhiye Reisi İbrahim Tali yaptı. Selanik’e dönmesi tavsiyesini dinlemedi. Bir ay kadar hastanede yattı. Derne Komutanlığı’na atanınca iyileşmeden kalkıp savaşa katıldı, ancak hastalığı tekrarladı. 15 gün yataktan kalkamadı. Gözlerini açamayacak haldeydi. Yaralı gözü görmüyordu. “Zamanla açılır“ diyen doktorlara inanmıyordu. 24 Ekim 1912 günü Derne’den ayrıldı. Mısır ve Romanya üzerinden İstanbul’a döndü. Kasımda Viyana’ya gidip tanınmış bir göz hekimine muayene oldu. Gözündeki hafif şehlalık Trablusgarp harbinden kalmadır. BİNGAZİ’DE ŞEYHE BAĞIRDI: ‘Hadi çık dışarı!’ Mustafa Kemal, Trablusgarp’ta 1 ay kaldı. Dönüş yolunda Bingazi’ye uğradı. 2.5 ay kadar kalacağı Bingazi’de bölgenin idaresini elinde tutan Şeyh Mansur‘la tanıştı. Kaldığı küçük otelin salonunda otururlarken bir telaş olmuş, “Şeyh Mansur hazretleri“nin geldiği söylenmişti. Bingazi’de Osmanlı’nın bir sancak başkanı olduğu halde bütün güç bu Şeyh‘in elindeydi. Gücünün kırılması gerekliydi. O yüzden Şeyh salona girdiğinde herkes ayağa kalkarken Mustafa Kemal, yerinden kımıldamadı bile... Oturması için yer göstermediği Şeyh‘e dönüp şöyle dedi: “Şeyh Mansur! Sen hiç sıkılmaz mısın? Buradaki sancak teşkilatının senin iradene uyacağını sanarak birtakım cüretkârlıklarda bulunuyorsun. Bu küstahlığın derecesini fark etmiyor musun? Ben sana haddini bildireceğim. Haydi çık dışarı!” Şeyh Mansur, boynunu bükerek çıktı. Polis ve jandarma hayrete düşmüştü.  Kuran üzerine yemin Mustafa Kemal, yeniden buluştuklarında Şeyh Mansur‘a Meşrutiyet’i anlattı. Şeyh, eline bir Kuran-ı Kerim alıp Mustafa Kemal‘e uzattı: “Meşrutiyet idaresinin Halife Efendimize kötülük yapmayacağına dair bu kitap üzerine yemin eder misiniz?” Mustafa Kemal, Kuran’ı alıp öptü ve “Bu kitap ve namusum üzerine ant içerim ki Halife’ye bir kötülük yapılmayacak” dedi. Ayaklanma bir süre için durdu; Osmanlı otoritesi sağlandı. Ancak bu, uzun sürmeyecek, Eylül 1911’de İtalyanlar Trablusgarp’a saldırınca Mustafa Kemal’e yeniden yol görünecekti. TRABLUSGARP HARBİ Çölde bir avuç gönüllü Trablusgarp savaşı başladığında Osmanlı’nın bölgeye gidecek hali yoktu. Bir avuç subay, kendilerinden 10 kat fazla kuvvete karşı savaşmak üzere karayoluyla ve gizlice bölgeye koşmaya karar verdiler. Binbaşı Mustafa Kemal de çocukluk arkadaşları Nuri ve Fuat’la birlikte yola koyuldu. Harbiye Nezareti, “Yakalanırsanız ‘Hükümetin bilgisi dışında seyahat ediyoruz’ diyeceksiniz” diye tembihlemişti. “Şerif” takma adıyla, bir gazeteci kimliğiyle gidiyordu. Yolda hastalandı. 15 gün İskenderiye’de yattı. Kasım sonu önce trenle Mısır’a girdiler. Çölü aşmak için bir süre atla, 8 gün deve sırtında seyahat ettiler. Develerin yükü artınca yaya yürüdüler. Geceleri çadırda kalıyorlardı. Mustafa Kemal fasulye ayıklıyor, Fuat pişiriyordu. Susuz, ağaçsız Mısır çölünü, rüyalarında Rumeli’yi görerek aştılar. Son tren istasyonunda Mısırlı bir subay kimlik kontrolü yaptı. Arap kılığına bürünmüşlerdi, ama mavi gözleri Mustafa Kemal’i ele veriyordu. Yakalanacaklarını anlayınca, kimliğini açıkladı; Mısırlının dini duygularına hitap etti: “Gâvurlara karşı kutsal cihada katılmaya gidiyoruz” dedi. Sınırı böyle geçtiler. Üniformalarını giydiler; silahlarını gizledikleri yerlerden çıkarıp savaşa katıldılar. Bir avuç gönüllü, şimdi Kuzey Afrika’daki son vatan toprağını savunacaklardı. KAYNAKÇA - “Atatürk Hakkında Hâtıralar ve Belgeler”, Afet İnan, T. İş Bankası, Ankara, 1984 - “Trablusgarp’ta Bir Avuç Kahraman”, Cemal Kutay, Posta Kutusu Yayınları, İstanbul 1978. - “Atatürk, Atatürk’ü Anlatıyor”, İbrahim Karakaş, Gülnur Aksop, Milliyet. - “Atatürk”, Andrew Mango, Sabah, 1999 - “Atatürk’ün Sağlığı, Hastalıkları ve Ölümü”, Dr. Eren Akçiçek, İzmir Güven Kitabevi, 2005.",https://www.milliyet.com.tr/yazarlar/can-dundar/libya-yi-gozu-pahasina-savunmustu-1357547
Can Dündar,Cehalet güçtür!,08 Mart 2011,"Nedim Şener’e sormuş savcı: “3 Ağustos 2009 günü, saat 14.16’da telefonda şifreli bir şekilde konuştunuz: ‘Dalgaya yakalanmayalım’ derken ne demek istediniz? Görüşmede geçen ‘dalga’, ‘tur’, ‘turist’ ve ‘hava durumu’ kelimeleri ne anlama gelmektedir?” Bu şifre çözücü sorular, gazetelerdeki boş bırakılmış ya da kapatılmış köşeler, ağzı bantlı, kalemi kırık gazeteciler, sabaha karşı otelden, evden yazar alıp götürmeler, hücrelere hapsetmeler... Bunlar “ileri demokrasi”ye değil, “korku cumhuriyeti”ne özgü devlet terörü örnekleridir. Bize, her “burun” lafının altında suikast planları aranan Abdülhamid sansürünü hatırlatır. Bir de 12 Eylül faşizmini... Bir de Orwell’in “Okyanusya”sını... * * * George Orwell’in, totaliter bir devlet modelini anlattığı ünlü romanı “1984”te her şeyi gözetleyen bir “Büyük Birader” vardır. “Büyük Birader”in düşünce polisi, insanların yazdıklarını, yaptıklarını, hatta aklından geçirdiklerini arşivler. Kafaları karıştırmak için de kavramların içini boşaltıp anlamını değiştirir. Mesela rejimin yalanlarının üretildiği makam, “Gerçek Bakanlığı” adını taşır. Kapısında şu söz yazılıdır: “Asıl güç, cehalettedir!” Hanefi Avcı’nın, yok etmeye çalıştığı Devrimci Karargâh’a üye olmakla suçlanması, meslek hayatını Ergenekon’la mücadeleye adamış Ahmet Şık’ın, Nedim Şener’in Ergenekon’dan içeri alınması, bu yöntemin uygulanması değil mi? Böyle bakınca “bizim Okyanusya”da “Adalet Bakanlığı”, bu ismi hak ediyor. Ama vardıkları sonuç, tam da o yöntemin karşılığı oldu: Bu sayede “Ergenekon”un içi boşaltıldı, inandırıcılığı yok edildi, asıl suçlular bile masum hale getirildi. * * * Ergenekon savcısının “Asılsız değerlendirmeleri ve yayınları özenle izliyoruz” dediği açıklamasındaki mesajı aldık. Ancak açıklamanın asıl muhatabının, artık korku duvarını aşmış bizler değil, bu davadan kaygı duyduğunu açıklayan Cumhurbaşkanı Gül olduğu kanısına vardık. “Derin”lerden, başka tür bir bilek güreşinin kokuları geliyor. Temkinliliğiyle tanınan Gül’ün olup biteni “kamu vicdanında kabul görmeyen gelişmeler” olarak tanımlaması, bir kırılma noktasını simgeliyor. Arap dünyasına Türkiye’yi “örnek demokrasi” olarak sunan Gül’ün, gittiği yerlerde “Bu mu demokrasiniz” sorusuna muhatap olması, muhtemelen sıkıntı yaratıyor. Başbakan ise, “İş, hükümeti aştı. Yarattıkları canavar kontrolden çıktı; artık kendi başına hareket ediyor” yorumlarını yalanlarcasına tutuklamalara ses çıkarmıyor. Zirvedeki çatlak, derinleşiyor. * * * Bizim pozisyonumuz sahih: Önceki “Ergenekon”a karşıydık; şimdi neredeyse aynı aynı psikolojik harp teknikleri, aynı kara çalmalar, aynı delilsiz yargılar, yargısız infazlar, aynı tehditler, şantajlar, bel altı vurmalarla devletin başka bir kanadı tarafından, eskisinin yerine inşa edilen “Ergenekon”a da karşıyız. Şimdi yazacaklarım aramızda kalsın: Çok şükür, bu “tur”u da “dalga”ya yakalanmadan atlattık. Ama “turist”lerin de fark ettiği gibi “hava durumu” bozuyor. Aman “Büyük Birader”in ve cehaletin gücüne secde edelim de, bir sonraki “dalgaya yakalanmayalım.”",https://www.milliyet.com.tr/yazarlar/can-dundar/cehalet-guctur-1361453
Can Dündar,Hay aksi!,24 Şubat 2011,"Tam da zamanında çıktı Wikileaks belgesi... Site, 8 yıl öncesinden bir belge sızdırıverdi. Tarih: 3 Ocak 2003... ABD’nin Savunma ve Dışişleri Bakan Yardımcıları Ankara’da, AKP hükümetiyle görüşüyorlar. Konu: Yaklaşan Irak işgali... Hükümet güvenoyu alalı daha 3-4 ay olmuş. Amerikalıların acelesi var. Irak için “kuzey seçeneği”ne hazırlanıyorlar. Bunun için de Ankara’yı sıkıştırıyorlar. Yayınlanan belge, sopanın ucundaki havucu ele veriyor: “İşgale destek karşılığı para...” Düğünde geline takılan takılar uluorta birer birer sayılır ya; belgede vaatler de aynen öyle sayılıyor: “IMF ve Dünya Bankası’ndan 2 milyar dolarlık yardım... Arap ülkelerinden 1 milyar dolarlık petrol... ABD savunma fonundan 500 milyon dolarlık teçhizat...” Ama Amerikalıların bir şartı var: “Çabuk karar verin. Size hafta sonuna kadar vakit...” Belgeden öğreniyoruz ki Başbakan şaşırıyor: “Nee? Hafta sonuna kadar mı?” * * * Arşivden ertesi günkü (4.1.2003, Milliyet) yazıma baktım: “Kaça Gireriz Savaşa” başlıklı yazıda şöyle sormuşum: “Amerikalıların yoksul arabacının atını ezmiş TIR şoförü edasıyla ‘Ziyanınız neyse veririz’ diye kartvizit bırakması sizi de utanca sürüklemiyor mu?” * * * Amerikan gazetelerinde Türkiye’nin, Sam Amca ile sokakta pazarlık yapan bir fahişe gibi çizildiği günlerdi. Kevaşe: “Kocaoğlan! Torpidonu limanıma sokabilirsin, ama bu sana 15 milyar dolara patlar” diyordu. Sonrasını biliyoruz: “Savaşa katılmazsak barış masasına oturamayız” diyenler, Türkiye’nin bu işbirliğinden çok para kazanacağını öne sürenler, Irak koalisyonuna girebilmek için adeta yırtındı. Komşu Müslüman ülkenin işgali için havaalanları, limanlar hazırlandı. Erdoğan, Meclis grubuna baskı yaptı. Kamuoyu, Köşk, asker direndi. Biz “Tarih sizi affetmez” diye yazdık. Nihayet tezkere, bir avuç cesur milletvekili sayesinde reddedildi. Erdoğan çok kızdı; “Hayır” oyu verenleri cezalandırdı. Sonradan da: “Hata oldu. Denklemin dışında kaldık; orada olmalıydık” dedi. 31 Mart 2003’te Wall Street Journal’daki makalesinde “Cesur Amerikan askerlerinin en az kayıpla ülkelerine dönmeleri için dua ettiğini” yazdı. * * * Biz ki Büyük Ortadoğu Projesi’nin eşbaşkanıydık. Müslüman komşu uğruna büyük ortağımıza mahcup olmuştuk. Amerikalılar limanlarda beklettikleri gemileri geri çektiler; küfrederek basıp gittiler. Sonrasındaki işgal ve yağma malum... İşgale gerekçe sayılan nükleer silah iddiasının ise yalan olduğu daha geçen hafta çıktı ortaya... * * * Şimdi tam da biz İslam dünyasının örnek ülkesi, rol modeli vs. ilan edilmişken, Başbakanımızın fotoğrafı Ortadoğu meydanlarını süslerken, yetkililerimiz ABD elçisine diklenirken ve hepimiz bunlarla gururlanırken, aynı hükümetin, 8 yıl önce, Müslüman komşumuzu işgal için Amerikalılarla para pazarlığı yaptığımızı hatırlatan bu belge tatsız olmadı mı? Benim asıl korkum, Sudan Devlet Başkanı El Beşir’in resmi ziyaretinin tutanaklarının da yayımlanması... Bu aralar Arap diktatörlerini “Halkının sesine kulak ver” diye öğütlerken, daha 3 yıl önce, soykırım suçlusu bir diktatörle ortaklık yaptığımız anlaşılırsa ayıp olmaz mı?",https://www.milliyet.com.tr/yazarlar/can-dundar/hay-aksi-1356245
Can Dündar,Özeleştiri,05 Mart 2011,"Geç kaldık. Aslında çok önce haykırmalıydık tepkimizi... İlk gazeteci içeri alındığında yürümeliydik ağzımızda susturulmuşluğun simgesi kara bantlarla... İlk köşe yazarı kovulduğunda, hepimiz kovulmuşçasına boş çıkmalıydı köşelerimiz... Greve gitmeliydik, ekranımız karartıldığında, genel yayın yönetmenimiz alındığında... Vergi memurları ilk teftişe geldiğinde tezgâhı görüp bağıra çağıra teşhir etmeliydik. Medya yöneticileri, “Şu haberi görmeyin”, “O adamı çıkarmayın”, “Bu işi büyütmeyin” telefonları gelmeye başladığında “Çevirdiğiniz numaraya ulaşılamıyor” sinyali göndermeliydi. Birimizin evi basıldığında, yayın yönetmeninden çaycısına, muhabirinden yazarına hepimiz kapı önünde karşı durmalıydık. Tutuklananın suçluluğuna inanıyor olsak bile hiç değilse “Herkes için tutuksuz yargılanma hakkı“nda uzlaşabilmeliydik. * * * Tabii bunu yapacak güçte olabilmek için, kendi içimizde hesaplaşmamızı tamamlamış olmalıydık. Basında tekelleşmeye ilkin biz karşı çıkmalıydık; daha sonra tekelleşmeye karşı çıkma bahanesi ile kendi tekellerini yaratanlara fırsat vermeden... Nefret söylemini ilk biz mahkûm etmeliydik ki, sonra onu bahane edip çullanmasınlar üzerimize... Aramızda iktidar oyununu sevenler vardı; darbecilerle düşüp kalkanlar, gazeteciliği politik hırsına kalkan yapanlar, kalemini şantaj için kullananlar... Onları başta biz kınayıp dışlamalıydık ki, bugünkü sindirme kampanyasına bahane olmasınlar. Şimdi “Canım onların da vardır bi arızası” diyenlerle, “Kendimi savcının yerine koyuyorum da” diye lafa girenlerle en baştan hesaplaşmalıydık. Orada da geç kaldık. * * * Bugün, basın tarihinin en büyük el değiştirme operasyonu, büyük bir tasfiyeyi de beraberinde getiriyor. 12 Eylül’den bu yana görmediğimiz çapta siyasi, idari, mali, adli baskı altındayız. Basının en çok kıstırıldığı dönemlerde bile hep güçlü bir muhalif basın vardı. Bugünse, son muhalifler de tehlikede... Her daim iktidara kafa tutmuş gazetelerin birinci sayfasına bakmaya utanıyoruz. Bir gün muhalif bir yazarın köşesinin elinden alındığını öğreniyoruz; ertesi gün muhalif bir gazetecinin “örgüt üyeliği” gibi muğlak bir suçlamayla içeri alındığını... Başbakan, “Bağımsız mahkemelerin kararı” diyor; “Yargının işini kolaylaştırmamız” gerektiğini söylüyor. Partisi için kapatma davası açıldığında ne diyordu: “Bu, bir yargı darbesidir.” O zaman niye karar veren hâkimleri rahat bırakmamıştık? Çünkü amaç “bağımsız yargı” değildi; “bize bağımlı yargı”ydı. Tıpkı son operasyonun asıl amacının Ergenekon’u tasfiye filan değil, kendi Ergenekon’unu inşa olduğu gibi... * * * Ama geç de olsa nihayet dün, bıçağın kemiğe dayandığı yerde buluştuk ve yürüdük baskıların üstüne; ağzımızda susturulmuşluğun simgesi kara bantlar, elimizde hapsedilmişliğin simgesi kırık kalemlerle... Bunca zaman tek bir konuda bir araya gelememiş yüzlerce gazeteci, nihayet mesleki dayanışmanın, meslektaşına sahip çıkmanın bilincine vardı. Yürüyüşün sonunda ağzındaki bantları çözüp “Susma, sustukça sıra sana gelecek” dedi. Şimdi de bizim için “Kalemler süngü, kameralar miğfer”di.",https://www.milliyet.com.tr/yazarlar/can-dundar/ozelestiri-1360084
Can Dündar,Zoraki Kral,20 Şubat 2011,"Gündüz Vassaf bir yazısında halk masallarındaki efsanevi kişiliklerle, tarihi kahramanları karşılaştırmıştı: Masallardaki insanidir, güler yüzlüdür, sıcaktır. Sıradan çevrelerde, gündelik işler yaparken kralları dize getirir. Zaafları vardır. Aslında bunlara “zaaf” demek bile, kahramana insan üstü bir kimlik verdiğimizin göstergesidir. Masal kahramanının, insani özelliklerine “zaaf” demeyiz. Öylesine bizdendir. Nihayetinde öyküsünü dinleyenlere, “O yapabiliyorsa, ben de yapabilirim” özgüveni verir. Resmi tarih ise kahramana koşulsuz saygı bekler. İnsani özelliklerini gizler. Onu hissiz, soğuk bir puta dönüştürür. “O, bizim gibi değildir. Ağlamaz. Gülmez. Onun gibisi bir daha gelmez” der. Siz de her zora düştüğünüzde onu örnek alıp mücadele edeceğinize, çaresizlik içinde kabrine gider dirilip dönmesi için dua edersiniz. Bu, kahramanı ebediyen yaşatmak değil, bir kez daha öldürmek demektir. Çünkü gerçek kahramanlar, topluma özgüven verir, kendileri gibi kahramanlara yol açarlar. * * * Salih Bozok’tan bir anı aktarayım. Cumhuriyet’in 12. yıldönümü kutlanacak. Kutlamalar için pankartlar hazırlanmış. Atatürk’ün onayına sunuyorlar. Birinde “Atatürk bu milletin en yücesidir” yazıyor. Diğerinde “Türk milleti, asırlardır bağrından bir Mustafa Kemal çıkarabildi.” Her bir pankart, Atatürk’ü, daha yüceltme yarışında... Atatürk hepsini birer birer inceliyor. Sonunda hepsinin üzerini çizip şunu yazıyor: “Atatürk bizden biridir.” * * *",https://www.milliyet.com.tr/yazarlar/can-dundar/zoraki-kral-1354566
Can Dündar,İffet hanım ile Rıza bey,21 Şubat 2011,"Ne mükemmel dizi kahramanı olurlardı: Gözünü anahtar deliğinden ayırmayan, mahallemizin namus bekçisi “münasebetsiz” İffet hanım ile her tür namussuzluğu yapan, ama bunu avucuna düşürdüklerinin rızasıyla yaptığını söyleyerek aklanan iffetsiz Rıza beyin maceraları... * * * Bu iki ismi öyle sık yan yana görür olduk ki... Dün, Milliyet’in manşetinde, Gökçer Tahincioğlu’nun haberinde yine birlikteydiler. Mardin’de 13 yaşındaki N.Ç.’ye, aralarında kamu görevlilerinin de bulunduğu 26 kişi tecavüz etmişti ya... Mahkemenin gerekçeli kararından anlıyoruz ki, bu olayda asıl suçlu, yakalanan tecavüzcüler değilmiş. Asıl suçlu, “kendi yaşadıkları iffetsiz hayatı 13 yaşında bir çocuğa da yaşatan iki iffetsiz kadın”mış. Mahkeme heyeti, N.Ç.’yi pazarlayan iki kadına kızmış, takdir indirimi yapmamış, alt sınırın üzerinde ceza vermiş. Tecavüzcü erkekler mi? Mahkeme heyeti, onlara takdir indirimi yapmış. Çünkü araya Rıza bey girmiş. N.Ç.’nin, 26 erkeğin koynuna kendi rızasıyla girdiği yorumu yapılmış. Adamların 13’lük kıza yönelik eyleminin (yani tecavüzün) “zorla” değil “rızaen” alıkoyma olduğu belirlenmiş. Fuhşa razı olanın yaşı önemsenmemiş. İşin içinde Rıza olunca İffet detaya takılmazmış. Gerekçeli kararı okuyunca davanın bilirkişisinin, dekolteyi tecavüze bahane sayan Selçuklu ilahiyatçı olabileceğini düşündüm. Dekolteli çocuk kuyruk sallamıştır; mahalleli peşinden gitmiştir muhtemelen... * * * Manzaranın özeti şu: İffet hanım, kamu görevlisi Rıza beyi minicik çocukla iş üstünde yakalıyor. Rıza bey, “Ama İffet, bunu çocuk kendisi istedi. Aha da şu kadınlar bana getirdi” diyor. İffet hanım teyze de hem şehrin adı kirlenmesin, hem kamu görevlisine leke sürülmesin diye “Eh, alan razı veren razı” diyerek Rıza’yı takdir ediyor; “Sizi gidi namussuzlar” diye iffetsiz satıcı kadınların üstüne yürüyor. Bu tablo karşısında İffet hanımla Rıza beyin bir nevi iş ortağı olduğunu düşünmez misiniz? Rıza bey önce razı, sonra iğfal ediyor (ya da tersi), İffet hanım da bu durumu önce kabul, sonra takdir ediyor. İğfalde kamu-özel teşebbüs ortaklığı... Yargıyla tecavüzcünün örtbas dayanışması... Çocuk beceri kursiyerlerinin takdirname töreni... * * * Bu arada bir tecavüzcüye de en alt sınırdan 5 yıl vermişler. Ama o “Ben işi bitiremedim” diye savunma yapmış. Bunun üzerine mahkeme heyeti “eylem teşebbüs aşamasında kalmıştır” yorumuna varmış. Takdir hakkını kullanıp “eksik teşebbüs”ten cezayı 3’te 2 indirmiş. Bir de “iyi hal” indirimi yapıp cezayı 1 yıl 4 ay diye kesmiş. Mahkemenin “kandırılmış eylemciler”i bu kadar “takdir” etmesi hakikaten gözyaşartıcı... Bu gidişle “iyi hal”lerinin devamı ve eksik kalmış teşebbüslerini yakında tamamlamaları sürpriz olmaz. Keşke bu takdire şayan müteşebbisleri, iş başındaki kamu görevlilerini, çocuk yaşta yatağa düşmeyi bir de şimdi 21 yaşına gelen N.Ç.’den dinleyebilseydik. Rıza neymiş, İffet kimdeymiş, o zaman öğrenirdik.",https://www.milliyet.com.tr/yazarlar/can-dundar/iffet-hanim-ile-riza-bey-1355399
Can Dündar,Birinci bölüm: Kâğıttan kaplan,13 Şubat 2011,"İlk günden itibaren Balyoz planını ciddiye aldım. Kamuoyunda, basında tartışma yaratan boyutunu, yani sonradan eklendiği söylenen belgeleri, şüphelilere suç isnat edebilmek için üzerinde oynandığı anlaşılan evrakları, tarih ve isim karmaşasını bir kenara koyuyorum. Varlığı sanıklarca da kabul edilen, ses kayıtları bulunan 5-7 Mart 2003 tarihli “Plan Semineri”, herhangi bir demokraside kabul edilebilir bir “oyun” değildir. 2 Kasım 2002’de seçim yapılmış. 4 ay sonra, komutanlar bir kışlaya kapanıp “günümüzdeki gelişmelerle paralellik taşıdığını” belirterek bir “jenerik senaryo” üzerinde çalışıyorlar. Masa üzerinde isyanlar çıkarıp sıkıyönetim ilan ediyor, hükümeti devirip bir “milli mutabakat hükümeti” kuruyorlar. Üstelik gerçek isimler kullanıyorlar. “Kâğıt”tan bir “kaplan” yaratmaya çalışıyorlar. Bu, tehlikeli bir “harp oyunu”dur. Seminerde sunum yapanların, tarihimizdeki 3 darbeden ve pek çok darbe girişiminden hiç ders çıkarmadığının kanıtıdır. Hiçbir sivil iktidar, kendi emri altındaki orduda yapılan böyle bir hazırlığa göz yumamaz; yummamalıdır. İkinci Bölüm: Kaplandan kâğıt Fakat basına yansıyan pek çok kanıttan anlıyoruz ki şu ya da bu nedenle “Balyoz dosyası” ile oynanmış. Bazı marifetli eller devreye girmiş, belgelere müdahale edilmiş, o tarihte var olmayan şirketler kurulu gösterilmiş, yurt dışındaki isimler orada gibi kaydedilmiş, bazı tarihler yer değiştirmiş. Yani “fırsat bu fırsat” denilerek dosya şişirilmiş. Olayla ilgisiz bazı isimler sanık sandalyesine buyur edilmiş. Bu “müdahale” ne sonuç doğurdu: Mahkeme, mesaisinin çoğunu, belgelere dair bilirkişi raporu beklemeye harcar oldu. Dava -en azından toplumun belli kesiminde- kuşkulu bir hal aldı. Kamuoyunun bir kısmı, asıl “plan”ı unuttu; bunun tümüyle fabrikasyon bir dosya olduğuna, nihayetinde “kaplan”ı buruşturulmuş kâğıt haline getirmeyi amaçladığına inandı. Bu inanç, mahkeme heyetine yapılan müdahalelerle hepten kökleşti. Bu kadar önemli bir dava sürerken -her ne nedenle olursa olsun- hâkimleri değiştirirseniz, “tutuklamalara itiraz edenlerin yerine tutuklama isteyenlerin hükümetçe tayin edildiği” izlenimi doğurursunuz. Dünkü abartılı tutuklama dalgasında bu izlenim zihinlere bir kez daha kazınmıştır. * * * Yazının ilk bölümü ile ikinci bölümünü karşılaştırayım şimdi: Ben ordu içinde, hükümeti devirmeyi amaçlayan tehlikeli bir plan semineri yapıldığına inanıyorum. “Balyoz Davası”, Türk Silahlı Kuvvetleri’ni bu zehirli alışkanlıktan vazgeçirmek için bir fırsat olabilirdi. Ama yazının ikinci bölümünde anlattığım şey, bu fırsatı heba etti. Çünkü adeta bir başka ekip, yeni bir “harp oyunu” düzenledi. Kayıtlara müdahale eden, sahte belge üreten, basına doküman sızdıran, hâkimlerin tayinleriyle oynayan, bilvesile muhaliflerini ezmeyi amaçlayan bu ekip, masa üzerinde bir başka tehlikeli senaryoyu uygulamaya koydu. Bence ikisinin birbirinden farkı yok. “Kaplan” kadar “kâğıt” da tehlikeli...",https://www.milliyet.com.tr/yazarlar/can-dundar/birinci-bolum-k-gittan-kaplan-1351515
Can Dündar,Korku dağları bekliyor,19 Şubat 2011,"Öykü Bolu’dan: Dağların eşkıya kaynadığı Bolu’ya bir zabitle üç beş asker yollamış devlet... Eşkıya gülmüş: “Bizi bu tıfıllarla mı korkutacaklar? Üç buçuk asker, koca Bolu dağlarını nasıl bekleyecek?” Zabit cevaplamış: “Ben beklemeyeceğim o dağları... Ama öyle bir korku salacağım ki, dağları o korku bekleyecek.” “Korku dağları bekliyor” sözünün, o devirden kaldığı söylenir. * * *  Başbakan dün “Yazarlar eskiden emirle, siparişle yazı yazardı” diye bir suçlama atıyor ortaya... Ardından ekliyor: “Şimdi serbestçe yazıyorlar. 8 yıldır sesini kıstığımız tek bir yayın organı yok.” Peki, medya patronlarına “Köşe yazarına hâkim olacaksın. Yine de yazarlarsa ‘Bizim dükkânda sana yer yok’ diyeceksin” diye ses kısma tavsiye eden kimdi? Sadece son birkaç yılda büyük gazetelerin köşelerindeki, genel yayın katındaki değişime bakmak ve kovulanların anılarını okumak bile Başbakan’ı yalanlamaya yeter. 50 gazeteci içerde... 100’ü sırada... 2 bini mahkemede... Sınır Tanımayan Gazeteciler örgütüne göre son 8 yılda basın özgürlüğü açısından 39 sıra gerileyerek 138. sıraya düşmüş Türkiye... Bu rakamlar asıl korku iklimini yansıtmayabilir. Korkunun nasıl dağları beklediğine dair, son birkaç haftada görüştüklerimden derlediğim birkaç sahneyi aktarmak istiyorum. * * * Türkiye’nin en ünlü gazetecilerinden biriyle sohbetteyiz: “Artık dayanamıyorum” diye yakınıyor. “Yıldım gelen telefonlardan... En ufak eleştiriye tahammülleri kalmadı. Bırakmak üzereyim.” TÜSİAD üyesi işadamları aralarında konuşuyorlar. Son toplantıda Erdoğan’ın önünde kimin ne kadar eğildiğini hesaplıyorlar. “En çok eğilme” ödülü, hesapları incelenmekte olan bir işadamına gidiyor. “Başbakan, kendisi hakkında söyledikleri sözü hiç unutmadı. Hiçbir hasmını yaralı bırakmaz” diyorlar. CHP Genel Merkezi... Parti kurmayları seçim için beste yapıp seslendirecek bir sanatçı arıyor. Kimi arasalar teşekkür edip kapatıyor. Çoğu, aranmış olmaktan bile tedirgin... İsminin duyurulmamasını istiyor. Türkiye’nin sanayi devlerinden biri... Evvelce Başbakan’ı takdir ettiğini bildiğim, çok tanınmış bir isim... Kısık bir sesle “Bize de ağır baskı var” diyor: “Bir taraftan ekonomi iyiye gidiyor, kazanıyoruz, ama herkes baskıdan dertli... Hepimizde gelecek kaygısı var.” Devlette yıllarca üst düzeyde görev yapmış bir güvenlik yetkilisi... Odama girince telefonunu kapatıyor; paltosuna sarıp dolaba kaldırıyor. “Telefonun aküsünü çıkarırsanız dinleyemiyorlarmış” diyorum. “Akünün çıkması yetmez. Saati çalıştıran bir pil var. O da sökülmedikçe dinlenebiliyor” diyor; kendisinin dinlenemeyen eski model telefonunu tavsiye ediyor. Elektronik posta kutum, “Bunları yazın, ama ne olur ismimizi yazmayın, beni yakarlar” diyen şikâyet mesajlarıyla dolu... * * * Bunlar, sadece son birkaç haftada gözlediklerim... Başbakan, “Türkiye’de korku hâkimmiş gibi konuşuyorlar” deyince aklıma gelen örnekler... Evet, korku dağları bekliyor. Ama tarihten öğrendiğimiz bir şey var: Sonunda dağlar, korkuyu yeniyor.",https://www.milliyet.com.tr/yazarlar/can-dundar/korku-daglari-bekliyor-1354184
Can Dündar,Odalarda ışıksız...,17 Şubat 2011,"Kemal Kılıçdaroğlu’nun “Nerde bu Ergenekon? Gidip üye olacağım” çıkışını yanlış buluyorum. Davada yaşanan hukuksuzluklara karşı çıkmak, masumun hakkını savunmak ayrı şey; örgütü yok saymak ayrı... Sayın Kılıçdaroğlu’na daha 1997’de yazdığımız “Ergenekon” (İmge Y.) kitabını tavsiye edebilirim. Orada ilk ipuçları verilen çeteye üye olmak isteyeceğini sanmıyorum. Her eylemi Ergenekon’a yıkmak, her muhalifi Ergenekoncu saymak ne kadar yanlışsa, bu örgütü yok saymak, hafife almak da o kadar yanlış... İkisi de gerçeği sulandırıyor. * * * Odatv’ye de CHP lideri gibi kefil olamayacağım. Daha geçen ay, onlarca tanık önünde yaşadığım bir sahneyi “Yok artık” dedirten bir çarpıtmayla yayınladılar. Yalanladığım halde “Doğruladı” diye yazdılar. Tanıkların açıklamasını görmezden geldiler. Haberi inatla düzeltmediler. Soner’le yaşıtız. Tanışırız. Daha önce de haksız yere yazdığı, yazdırdığı yazılarda kulağını çınlatmışımdır. Ama köşemi kişisel polemiklerde kullanmam; daha önce olduğu gibi bu son hadiseyi de yazmadım; dava da açmadım. Odatv’yi aradım ve “Soner’e selam söyleyin. Gün gelir yapmadığınız bir şeyle suçlanırsanız, tepkimi daha iyi anlarsınız” dedim. Bunu söylediğim kişi, şu anda Soner’le birlikte içerde... * * * Neden yazdım bunu? Buna rağmen Odatv’yi ve Soner Yalçın’ı savunacağım da ondan... Çünkü gün, kişisel hesaplaşma günü değil; onu sonra aramızda yaparız. Gün, sınırları daraltıla daraltıla yok olma aşamasına gelen basın özgürlüğünü, ifade hakkını savunma günü... Gün, hoşa gitmeyen muhalif seslerin ”Balyoz” adlı bir “torba dava”ya tıkıştırılıp ağzının büzülmesine karşı çıkma günü... Gün, “O da bana şunu yapmıştı”yı bir kenara bırakıp dayanışma günü... Henüz Soner’e yönelik suçlamaları bilmiyoruz; ama baskından hemen önce yayınladıkları görüntüleri izledim. Balyoz’da kanıt sayılan “ele geçirilen silahlar”la ilgili soru işaretleri doğuracak görüntüler... Çifte standartlar ortada: Polisin baskınlarda ele geçirdiği görüntüleri, hem de “halkı kin ve nefrete alenen teşvik ederek” yayınlayan sitelere servis yapılırken, Odatv’deki hoşa gitmeyen görüntüler soruşturuluyor. Sadece savcılığın elinde bulunan gizli belgeleri basan bazı gazeteciler alkışlanır, bazısı tutuksuz yargılanırken, Soner Yalçın gözaltına alınıyor. Hizbullah davasından “yanlışlıkla” salıverilenler takip edilmezken gazetecilerin telefonları dinleniyor. Hizbullah sanıklarıyla ilişkide olanlar savunulurken, Balyoz sanıklarıyla görüşenler suçlanıyor. “Deniz Feneri” sanıkları tutuksuz yargılanırken, “Balyoz”cular tutuklanıyor. * * * Tam da bu ortamda, Başbakan’a mahkeme kararı olmaksızın “TV yayını durdurma” yetkisi veren RTÜK düzenlemesi yenileniyor. Uyaralım: Yıllarca bu ülkede “Süngüyle iktidar olunur, ama üzerine oturulmaz” cümlesini hatırlattık. Haklı çıktık. Cümle, “Baskıyla...” diye başlarsa da sonuç aynıdır.",https://www.milliyet.com.tr/yazarlar/can-dundar/odalarda-isiksiz-1353168
Can Dündar,Erdoğan’a işkence açıklaması,12 Şubat 2011,"Önceki gün bu köşede “Erdoğan işkence mi gördü” diye sormuştum. Başbakan’ın bir grup gazeteciye anlattığı cezaevi gecesinin Mehmet Metiner’in kitabı da (“Yemyeşil Şeriat, Bembeyaz Demokrasi”, Karakutu, 2008) dâhil birkaç kaynakta farklı anlatıldığına dikkat çekmiştim. Metiner, Başbakan’la konuşup cevap yazmış. (10 Şubat 2011, Star.) 1) Ben “Yıl 1979 mu, 80 mi?” diye sormuştum. Metiner’in cevabı şu: “Yıl 1979 veya 80...” 2) “Metris mi, Davutpaşa mı?” diye sormuştum. Metiner’in cevabı şu: “Ben ‘Davutpaşa’ diye yazmışım. Başbakan ‘Metris’ diyor. Onun ifadesi daha doğru... Aklımda Davutpaşa diye kaldığı için öyle yazıvermişim. Yeni baskıda düzeltirim artık...” Başbakan’la hapse girişinizi yazıyorsunuz, ama ne yılını, ne yerini hatırlıyorsunuz; sonra da “Yanlış yazıvermişim” diye geçiştiriyorsunuz. Senaryo burada çöküyor aslında, ama biz devam edelim: “Onu da yanlış yazıvermişim” 3) Metiner’in kitabından şu satırları aktarmıştım: “Komutanın yanında Erdoğan gayet neşeli görünüyordu. Yanlış hatırlamıyorsam, ufak tefek şakalaşmalar da yapılıyordu. Meydanda da bazı gençlerimiz güreşe tutuşturulmuşlardı.” Belli ki bu hatırlatma hoşa gitmemiş; Metiner düzeltmeye çalışıyor: “Güreşi izlerlerken Komutan’ın Erdoğan’la gülüşüp şakalaştığını yazıvermişim. (Bir ‘yazıvermişim’ durumu daha!!!) Başbakan’la konuştum. Olayın şakalaşma kısmını hatırlamadığını söyledi. Israrcı olmam için bir sebep yok.” Meğerse... Metiner diyor ki: “Meğer bizi Metris’ten bıraktıktan sonra Erdoğan’ı beş arkadaşımızla beraber Fatih Emniyet Amirliği’ne götürmüşler. Orada dizlerine kadar gelen suyun ve sadece üç kişinin oturabileceği bir bankın olduğu soğuk bir hücrede tutmuşlar. Ertesi sabah, odanın camını kırdıkları için, yan tarafta eroin bağımlılarının kaldığı sıcacık odaya taşımışlar. Sonrasında da Alemdağ’a sevk etmişler. Savcı da Erdoğan ve arkadaşlarını serbest bırakmış.” Oysa Metris... Yazıdan sonra arayan Başbakan’ın yeni basın danışmanı Lütfullah Göktaş da (bu vesileyle kendisine “Hayırlı olsun” diyelim) bana böyle anlattı. İyi de, bir sorun var: Metris’te kaldıklarını söyledikleri tarih, “1979 veya 80...” Oysa Metris, 17 Nisan 1981 tarihinde açılmış. Konuştuğum avukatlar gibi, cezaevinin resmi internet sitesi de öyle diyor. (http://www.metristcik.adalet.gov.tr/kkurum.html) Bu durumda, Erdoğan ve arkadaşları, henüz açılmamış bir cezaevinde yatmış oluyorlar. Neyse... Her şeye rağmen “İşkence yoktur” diyen bir başbakandansa, “İşkenceye tanığım” diyen bir başbakan evladır. İşkence görmemiş olsa bile bunu söylemesi yeterli. Bütün bu laf çevirmelere ne gerek var?  Duyar dosyası Dünkü Milliyet’in manşetindeydi: Mustafa Duyar dosyası nihayet raftan iniyor. Epeydir bu konuda yazıyordum. Önceki gün Adalet Bakanlığı başmüfettişlerinin çağrısı üzerine gidip bildiklerimi aktardım. Bakanlığın konuyu ciddiye alıp harekete geçmesi önemli bir adım... Umarım arkası gelir; çünkü Sabancı suikastı ve Duyar’ın öldürülmesi ile ölüm emrini veren Ergin kardeşlere saldırılması olayları aydınlatılırsa, arkası çorap söküğü gibi gelebilir.",https://www.milliyet.com.tr/yazarlar/can-dundar/erdogan-a-iskence-aciklamasi-1351188
Can Dündar,Batum olayı,10 Şubat 2011,"Üç ay önce Süheyl Batum İstanbul’da bir konferansta, yine heyecanlı bir konuşma yapmıştı. TV’de türban meselesini kendine “liberal aydın” diyen “utanmaz bir güruh”la tartıştıklarını söylemiş ve bazı isimler saymıştı. Saydığı isimler arasında ben de vardım. Listedekilerden bazıları Batum’u kınayıp özür beklemişti; ben, bu çıkışı, Hoca’nın kalabalık karşısında fazla hararetlenmesine vermiştim. Ne kendimi “liberal aydın” diye tanımlamışlığım vardı, ne de Batum’la televizyonda türbanı tartışmışlığım... Nihayette herkes kimin ne olduğunu biliyor. Belli ki Prof. Batum, karşısında bir dinleyici kitlesi bulunca heyecanlanıp coşuyor. Ardından da pişman olup özür diliyor. Biz o özürden nasiplenemedik. “Sazan Aksu” diye alay ettiği Sezen Aksu da yararlanamadı. Ama Mesela “faşistlik”le suçladığı Mülkiyeli solcu öğrenciler yararlandı. En son “Kâğıttan kaplanmış” dediği Türk Silahlı Kuvvetleri de yararlandı. Batum’un kısa siyaset kariyeri için ciddi skor... * * * Çoğunda yanlış anlaşıldığından yakındı. Oysa sonuncu da dahil hiçbirinde yanlış anlaşılacak bir şey yok... Hepsinde de kırıp dökülenleri toparlamak Kemal Kılıçdaroğlu’na düştü. Sezen Aksu’yu o aradı, gönül aldı. Yine Batum’un gündeme getirdiği Özkan-Balbay’ın adaylığıyla ilgili bir parti kararı olmadığını açıkladı. “Bu partide TSK ile ilgili bir tek ben konuşurum” dedi. Belli ki CHP içindeki pek çokları gibi Kılıçdaroğlu da Batum’un şahsi çıkışlarından rahatsız... Ama muhtemelen seçime 4 ay kalmışken bir ayrılık görüntüsü vermek istemiyor. Ancak bazı parti yöneticilerinin kırdığı her pot, sempatizanların halkı aşağılayan her yorumu, liderin yeni açılım çizgisine zarar veriyor. Tabii iktidar partisine de büyük koz veriyor. Bazıları bir süre sussalar, ülkelerine de partilerine de büyük katkı yapmış olacaklar. * * * Bu, işin bir yanı... Madalyonun öbür yanına gelince... İstediği kadar parti politikasına aykırı olsun, istediği kadar kırıp dökmüş olsun, istediği kadar iktidara “CHP, orduyla elele” deme kozu vermiş olsun... Prof. Batum, Türk ordusunun “kâğıttan kaplan” haline getirildiğine inanıyorsa, bir politikacı olarak bunu söyleme ve eleştirme hakkına sahiptir. Burada demokrasi adına asıl ayıp, Başbakan’ın bu konuşmadan dolayı savcıları göreve çağırmasıdır. Kendisi de fikirlerinden dolayı hapis yatmış bir siyaset adamının, bir meslektaşının siyasi görüşünden dolayı yargılanmasını istemesi, savcılığın da bunu ciddiye alıp Adalet Bakanlığı’ndan onay talep etmesi, hem iktidarın demokrasi anlayışına bir örnektir, hem de yargının siyasallaşmasına... Orduya siyasette görev biçen anlayış, olsa olsa siyaseten sorgulanabilir; hukuken yargılamaya kalkıştığınızda o, düşünce suçuna girer; ki, bu durumda, Batum’un haksızca hakaret ettikleri bile onun yanında yeralırlar.",https://www.milliyet.com.tr/yazarlar/can-dundar/batum-olayi-1350302
Can Dündar,Aşkın fotoğrafı,15 Şubat 2011,"Fotoğraftaki oğlanın adı Tarçın... Eşim Dilek’e yaş günü armağanım. Eve önceki yılsonu geldiğinde avuç içi kadardı. Şimdi oğlumuz, vazgeçilmezimiz. Yanındaki kızın adı Orhan... O da bizim bahçede doğdu. 6 kardeşin en dayanıklısı çıktı. Kız olduğunu nice sonra anladık, ama artık ismine alışmıştık. Adı “Orhan” kaldı. CEM ÖZER’E ÖVGÜ Eski eşi gülerken görmenin bahtiyarlığı “İnsanın hası, beraberken değil, ayrılırken belli olur” derler. Bunun doğruluğuna Cem Özer’den bir kanıt geldi. Biz erkekler egomuz fazla şişkin olduğundan, ayrılığı ağır mağlubiyet sayarız. Bizim kadar önemli biri nasıl bırakılır ki? Terk ettiğimiz kadınların üzüntüden yatağa düşmesini bekleriz. Pişman olsun, dövünsün; telefon etsin, çıkmayalım; kapıya gelsin, açmayalım; yalvarsın, dönüp bakmayalım. Terk eden kadınsa daha da fena... Tehdit ederiz, döveriz, fotoğraflarını çekip internette teşhir ederiz. Dedikodu yapar kötüleriz. Ailesine şikâyet eder süründürürüz. Dönmezse, hele de başkasıyla gönül eğlendirirse günah bizden gider, “Öyle bir geçer zaman ki”deki Ali olur, adamı öldürürüz. Cem Özer bu maço eğilime ters bir tavır sergiledi. Gazeteler, yeni ayrıldığı 6 yıllık eşinin genç bir sevgili bulduğunu yazdı. Yeni sevgililer, “objektiflere yakalandı”. Fotoğrafları çarşaf çarşaf yayımlandı. “Çocuklu kadına yakıştı mı?” sorusu hemen eski eşe soruldu. Bir polemik çıkar diye umuldu. Ama Cem Özer, erkeklik raconunda dönüm noktası sayılabilecek bir yanıt verdi. Dedi ki: “Geriye çekilip baktım; ortada benimle alakalı bir şey olmadığını gördüm. Eski eşimin hayatına karışıp yargılamam nasıl mümkün olur. Bana, aldığı her kararda onu desteklemek düşer. Toza bulanırım, yine de ona toz kondurmam. Kaldı ki onu gülerken görmek hoşuma gitti. Mutluysa, bana ancak halt etmek düşer.” Şu cümleleri kuramadığı için kaç erkek melankolik, alkolik, katil, mahkûm oldu kim bilir... Ve kaç kadın huzurundan, evladından, evinden, işinden, canından oldu. “Ya benimsin, ya toprağın” şişinmesi, kaç mezarı, kaç koğuşu doldurdu. Oysa biz, “Sevgi neydi?” sorusuna Selvi Boylum’dan aklımıza kazınmış bir replikle “Sevgi emekti” karşılığını veregelmiş bir topluma dâhiliz. Sevdayı evvela fedakârlık diye biliriz. Sevdiğine toz kondurmamak için suç üstlenmiş yiğitler, sevdiğinin tedavi masraflarını üstlenip ezilmesin diye gizlemiş zenginler, ayrıldığı gözdesinin mutluluğunu uzaktan izleyip sessizce gözyaşı dökenler neslindeniz. Cem Özer’in sözlerinde bu kuşakta kaybolmuş o eski sevda adamlarının yüce gönüllülüğü vardı. Ayrılıp dost kalabilmek zordur. Nurgül Yeşilçay, böyle bir dostu olduğu için şanslı olmalı... Sevgililer Günü vesilesiyle “Darısı başınıza” derim.",https://www.milliyet.com.tr/yazarlar/can-dundar/askin-fotografi-1352254
Can Dündar,‘Baskı artarsa direniş haktır!’,30 Ocak 2011,"‘Demokratik rejimi baskı rejimine çevirirseniz ihtilal millet için meşru bir hak olur. Mısır örneği de gösteriyor’ Önceki gece katıldığı TV programından çıkışta, bir süredir komada olan kayınbiraderinin ölüm haberini almış Kemal Kılıçdaroğlu... Gece yarısı Kocaeli’ne yola çıkmış. Eşini orada bırakıp sabaha karşı Ankara’ya dönmüş. 1.5 saat uyuyabilmiş. Sabah Esenboğa Havaalanı’na geldiğinde üzgün ve yorgun görünüyordu. Acısını içine gömüp Karadeniz gezisine çıkmak zorundaydı. Uçakta “Cenazeye kalamadım, program elvermedi” dedi. “Siyaset böyle”ydi. O yorgunlukla Samsun’a uçtu.  ‘Türkiye faşizme gidiyor’ Yolda sohbet ettik. Mısır’daki ayaklanmadan bahsederken söz, CHP milletvekillerinin yaptığı isyan çağrısına geldi. Başbakan’ın bu çağrıyı eleştirdiğini, “Seçime gidilirken ne isyanı” diye soranlar olduğunu hatırlattım. “Arkadaşlarımız yargıda yapılan operasyonların ciddiyetine dikkat çektiler” dedi: “Çoğu hukukçudur. Yargının siyasallaşmasının topluma maliyetini, yargıdaki tehlikeyi en iyi gören insanlar... Aydın duyarlılığıyla böyle bir açıklama yaptılar. Buna toplumun bir tepki vermesi lazım.” Kılıçdaroğlu Türkiye’nin AKP’ye karşı tepki vermeyen bir topluma dönüştüğünü düşünüyor. Medyanın susturulduğunu, sivil toplum kuruluşlarının, üniversitelerin baskı altında olduğunu, işadamlarının “Medya önünde konuşursam ceza yerim” diye korktuğunu belirtiyor. Küçük yerlerde CHP konvoyuna selam vermeye korkanlar, bu izlenimin kanıtları... “Türkiye ağır ağır faşizme gidiyor” diyor Kılıçdaroğlu: “Hükümetin baskısı, demokratik tepkiyi engelliyor. Toplumun korkudan arındırılması, cesaretlendirilmesi gerekiyor. Ben de o yüzden kurultay konuşmamı ‘Sesiniz daha gür çıksın. Kalkın ayağa’ diye bitirdim.”  Menderes’ten beter Konuşmasındaki ifadelerin, 1960’ların başında İsmet İnönü’nün yaptığı bir konuşmaya benzediğini söyledim. Menderes iktidarı Meclis’te yargı yetkisi de bulunan bir Tahkikat Komisyonu kurduğunda Paşa aynen şöyle demişti: “Demokratik rejimi baskı rejimine çevirirseniz ihtilal, millet için meşru bir hak olur.” “Evet, aynı durum” dedi Kılıçdaroğlu, “...hatta daha ağır” diye ekledi: “O dönem iletişim bu kadar güçlü değildi. Herkesin telefonunu dinleyemiyorlardı. Şimdi durum daha vahim. Menderes’in son döneminde bile yaşanmayan baskılar yaşanıyor. İnsanlar telefonla konuşmaya korkar halde. Böyle bir baskı varsa, baskıya karşı direnmek haktır.” Ve sözü Mısır’a bağladı: “Mısır örneği de gösteriyor: Baskı devam ederse baskılara karşı direniş de artacaktır.” ‘Hizbullah kasetlerini savcıya verebilirim’ CHP lideri, Erdoğan’ın iki partili sistem önerisinin başkanlık sistemi arayışının bir uzantısı olduğuna inanıyor. Bu konuda Çankaya ile hükümet arasındaki görüş farklılığını da önemsiyor. Cumhurbaşkanlığı seçimine doğru bu farklılığın daha da artabileceğini düşünüyor. Ya kendi partisi içindeki farklı sesler?.. Süheyl Batum’un bazı Silivri tutuklularının milletvekili adaylığı konusundaki sözlerinin Genel Başkan’ı zor durumda bıraktığı hissediliyor. Bu konuda “Evet” ya da “Hayır” diyemiyor. “Onların böyle bir talebi olmadan konuşmak yararsız” diye kapatıyor: “(Batum) arkadaşımız Silivri’ye duruşma izlemeye gitmiş; bu konuyu sormuşlar, bir temennisini dile getirmiş. Biz biat partisi değiliz, demokratik bir partiyiz. İsteyen görüşünü dile getirir. Kendisiyle bu konuyu görüşmedik.” Ama şu cümle manidar: “Biz AKP-Hizbullah ilişkisinin üzerine giderken bu konunun dile getirilmesi doğru olmadı.” Yasadışı yapılmış kayıtlar Hizbullahçılarla bazı AKP’li il ve ilçe yöneticilerinin yaptığı telefon görüşmelerinin kayıtları halen CHP liderinin masasının üzerinde duruyormuş. Kendisi henüz dinlememiş, dinleyenler ona aktarmış. Hizbullah’ın desteğini isteyen konuşmalarmış. “Zaten aralarında bir işbirliği var. Referandumda AKP’yi desteklediler” diyor Kılıçdaroğlu... “’Yasal dernek’ diyorlar, oysa ziyaret ettikleri dernek, (Mustazaf-Der), Hizbullah’la ilişkisi olduğu gerekçesiyle mahkeme tarafından kapatılmış. O kapatma kararından sonra ziyarete gitmişler.” “Bazı Hizbullah yöneticilerinin, yanlış tahliye kararıyla ortadan kaybolmasını da bu işbirliğine mi bağlıyorsunuz” diye sordum: “Yargı kararı boyutuyla değil, ama tahliyeden sonra gelip imza vermedikleri halde polis tarafından takip edilmemeleri bunun eseri” dedi. Peki telefon kayıtlarını açıklayacak mı? Cevabı şu: “Bunlar yargı kararıyla yapılmış görüşmeler değil. O yüzden kamuoyuna açıklamayı düşünmüyorum. Ama savcılık isterse veririm.” Kılıçdaroğlu’nun kozu kadınlar ve gençler Kahverengi montu, kiremit rengi boğazlı kazağı ile yola çıkan “Devrimci Kemal”le Fatsa’ya giderken Terzi Fikri’den konuştuk biraz... 1970’lerin Fatsa’sından... 12 Eylül öncesi ve sonrası Fatsa’da yapılan operasyonlardan... Fatsa Çocuk Korosu’ndan... “Fatsa, 12 Eylül’de büyük darbe yedi. Sonrasında AKP’li oldu” dedi Kılıçdaroğlu... Buna rağmen Fatsa’da da, Ünye’de de sıcak karşılandı. Dikkatli bakınca, bu sıcaklığın özellikle kadınlar ve çocuklardan yayıldığı görülüyor. Uzun zaman CHP’ye uzak durmuş kesimler bunlar... Şimdi Kılıçdaroğlu özellikle onlara hitaben konuşuyor. “Benim güvencem, bu ülkenin kadınlarıdır. Kadınlara sesleniyorum: Kadın erkek eşitliğine inanmayan AKP’ye oy vermeyin, verdirmeyin” diyor. Otobüsün önünde saf tutan partili erkekler coşkulu; ancak arkalardaki meraklı kitle sessiz... Onlar “Dur bakalım ne diyecek” havasında... Kılıçdaroğlu, “Aranızda emekli var mı” sorusuyla harekete geçiriyor onları... Eller kalkıyor. “Emekli aç” yakınmaları duyuluyor. O zaman da CHP lideri emekliler üzerinden iktidara vurmaya başlıyor. Yoksulluktan, işsizlikten, açlıktan ölen bebeklerden söz ediyor. Alkışlarla destek görünce dozu artırıyor: “Erdoğan’ın ezberini bozdum, kimyasını da bozacağım.” Karadeniz canlanıyor. Uzun sürmüş bir uykudan uyanır gibi...",https://www.milliyet.com.tr/yazarlar/can-dundar/baski-artarsa-direnis-haktir-1345935
Can Dündar,Polat’ın iş yükü artıyor,29 Ocak 2011,"Kurtlar Vadisi - Filistin filmine gittim. Son mezarlık ziyaretimden beri bu kadar ölüyü bir arada görmemiştim. Ben sayamadım, Mevlüt Tezel saymış: 2 saatlik film boyunca Polat Alemdar, her 30 saniyede bir İsrail askeri öldürüyormuş. Ciddi skor! “Türkler uçuyor” özdeyişinin cismanileşmiş hali... Filmde Mavi Marmara’yı basan komutanı öldürmek üzere İsrail’e (pardon Filistin’e) giden Polat, iki arkadaşıyla birlikte ve bir çelik yelek ihtiyacı bile duymaksızın İsrail karargâhını basıyor, askeri hapishaneye tankla dalıp mahkûmları salıyor, karşısına çıkan bütün askerleri beyninin ortasından vuruyor. Rolün sahibi Necati Şaşmaz önceki gece NTV Ana Haber’de konuğumdu. “İsrail ordusunu tek başına yok ettin, saçın bile bozulmadı” dedim. Güldü. İsrail’e çok güç atfettiğimizi, gözümüzde çok büyüttüğümüzü, depremi bile ondan bildiğimizi söyledi. “Biraz da bunu kırmak, İsrail’in yenilmez olmadığını kanıtlamak istedik” dedi. * * * Benim gibi bütün Tarkan-Malkoçoğlu-Karaoğlan filmlerini, Rambo üçlemesini, Jack Bauer’li “24” dizisini, “Terminatör” serisini izlemiş olanlar için, Polat’ın tek başına İsrail ordusuna “Van minüt” çakması şaşırtıcı değil... Hele “karşı tarafa mensup kız”ın hakikati görüp hidayete ermesi, saf değiştirip Polat’a gönül vermesi, bize ilk görüşte Tarkan’a tutulan ve fakat onun atının terkisinde babasının sarayını terk ederken kalleşçe sırtından vurulan Bizans İmparatoru’nun kızını hatırlatması nedeniyle nostaljik... Koca İsrail ordusunun aralarına dalan 3 kalkansız yiğide 2 saat ateş açıp tek kurşun isabet ettirememesi, filme büyük ilgi göstereceği söylenen Arapların filmde kendini savunmaktan aciz beceriksizler olarak resmedilmesi, zalim durmadan zulmederken onların hababam zikretmesi, ama Polat’la adamlarının cengaverliği sayesinde İsrail’in dize gelmesi ve “özür dilemesi”... Bunlar da Mavi Marmara katliamına haklı olarak öfkelenen seyirciyi deşarj etme amaçlı bir aksiyon filminde kabul edilebilir şeyler... * * * Filmin tek tehlikeli yanı; ciddiye alınma olasılığı... Sadece İsrail makamları, Türk Dışişleri, Alman Hükümeti veya Yahudi cemaati tarafından değil, filmin yapımcıları açısından da böyle bir tehlike var. Fazla ciddiye alıp “Bu film, nefreti körüklüyor” diye korkanlara “Tarkan Bizans’a, John Wayne Kızılderililere, Rambo Vietnamlılara, Jack Bauer Araplara karşı nefreti ne kadar körüklediyse bunun körüğü de anca o kadar olur” demek lazım. Fazla ciddiye alıp “Bu film, İsrail’i dize getirdi” diye böbürlenenlere de siyasetin açığını filmlerin kapatamayacağını, hatta tersine simülatif gerçekliğe inanmanın bizi dünyevi hakikatlerden hepten uzaklaştırabileceğini hatırlatmak lazım. Yoksa filmdeki kol bükmeyle Amerikalılara çuval geçirmenin bedelinin ödetildiğini, İsrail’e gemi baskını için özür diletildiğini varsayarsak, Polat’ı yarın da AB’ye girmek için Strasbourg’a, soykırım tasarılarını engellemek için Avrupa’ya, Rus zulmüne karşı Çeçen saflarına, giderek Guantanamo’ya, Kandil’e, İmralı’ya vs yollamamız gerekecek ki, bu onun için fazla mesai olabilir; Polat’ın Borat’laşmasına yol açabilir. İyisi mi arkanıza yaslanıp bol çatışmalı bir aksiyon filminin heyecanını yaşayın ve devletin yapamadığını yapan bu tek kişilik orduyla deşarj olmaya bakın!",https://www.milliyet.com.tr/yazarlar/can-dundar/polat-in-is-yuku-artiyor-1345526
Can Dündar,"Tahrir’de hak, Kızılay’da dayak",05 Şubat 2011,"Tunus’ta, Mısır’da yaşanan, “despotik rejime karşı İslami direniş” mi? Yoksa işsizliğe, yoksulluğa isyan mı? Tek gözle bakmazsak, ikisinin de rol oynadığını görebiliriz. Ancak unutulmayalım ki her şey, Aralık’ta Tunus polisinin, üniversite mezunu bir işsizin meyve tezgâhına el koymasıyla başladı. O genç kendini ateşe verdi. İntihar haberi İnternet’ten hızla sokağa yayıldı ve isyan patladı. Mısır’da genç nüfusta işsizlik yüzde 20’nin üzerinde... Servet Yıldırım önceki günkü Radikal’de “krizin teğet geçtiği” iki ülke ismi veriyor: Biri Tunus, diğeri Mısır... Geçen aya kadar yatırım bankaları ikisine de övgüler düzüyormuş. Mısır’ın da Tunus’un da kredi notu Türkiye’den yüksek... * * * Türkiye’de de ekonomi iyi. Kredi notumuz yüksek. Çok şükür büyüyoruz. Övülüyoruz. Ama bunun hayli pahalı bir maliyeti olduğunu önceki gün Ankara’da gördük: Rekabet uğruna denetimsiz çalışmasına göz yumulan işyerleri... Maliyeti düşük tutma uğruna asgari ücretle, iş güvenliği, iş güvencesi olmadan, gece gündüz çalıştırılan işçiler... Türkiye iş kazalarında Avrupa birincisi, dünya ikincisi... İşsiz sayısı kriz öncesindekinden daha fazla... Genç nüfusta işsizlik oranı yüzde 21... Bizde tezgâhına el konulan kendini yakmıyorsa da, içine düştüğü tezgâhta kendisi yanıyor. * * * Tunus’la Mısır’la karşılaştırınca demokrasimize şükreden çok... Ama son dönemde işler tersine dönüyor. Tahrir Meydanı protestoculara açık... Taksim Meydanı kapalı... Tahrir’de Mübarek’e “Git” diyenlere alkış tutan iktidar, Kızılay’da kendisine “Git” diyenleri, biber gazıyla susturuyor. Dünkü gazetelere bir bakın; Kahire’deki protestocu ne kadar yer almış, Ankara’daki protestocu ne kadar? Medya kıskaçta... Meclis, kimseyi yanına yaklaştırmıyor. Gençler, emekçiler yürümek istese coplanıyor. İş dünyası ağzını açmaya korkuyor. Korku, artık şeriat korkusu filan değil, despotizm korkusu... * * * Kaynarken bütün subabları kapatılan bir toplum ne yapar? Meclis’ten umudu kesen, yargıya güvenmeyen, medyada kendi derdini göremeyen, örgütü, sendikası dövülen, yürüdüğünde önü, bağırdığında sesi kesilen insanlar ne yapar? Küçük bir örnek vereyim: Ankara’da Belediye, Tuzluçayır’da oturanları kendine oy vermedi diye cezalandırıyor; eski otobüsleri, az ve gecikmeyle gönderiyor. Tuzluçayırlılar itiraz etti olmadı, basını çağırdı gelmedi; sonunda iş çıkışı Kızılay’da durakta buluşup “Al otobüsünü başına çal” dediler ve Tuzluçayır’a kadar sloganlarla yürüdüler. Ankara’nın ayazında iş yorgunu insanların çoluk çocuk 3 saat yürümesi nasıl bir öfkenin eseridir, tahmin edebiliyor musunuz? * * * Kılıçdaroğlu geçenlerde “Baskı artarsa toplumların direniş hakkı doğar” deyince bir panik havası oldu. “Seçim var ya, ne direnişi” diyerek yurttaşlığı arada bir sandığa gitmeye indirgediler. İnönü’ye atfen söylediği “ihtilal” lafından nedense eski solcular bile askeri darbeyi anladı. Çok şükür ki, o dönemi aştı Türkiye... Ama “direniş”, her kıstırılmış toplumun en doğal hakkı ve yegâne çıkışıdır. Mısır, biraz da bunu gösterdiği için hem bize örnek, hem de iktidarın kulağına küpe olmalıdır.",https://www.milliyet.com.tr/yazarlar/can-dundar/tahrir-de-hak-kizilay-da-dayak-1348429
Can Dündar,Erdoğan işkence mi gördü?,07 Şubat 2011,"Baştan şunu söyleyeyim: Başbakan’ın Cumartesi Anneleri ile buluşmasını önemsiyorum. Elbette bu bir ihsan değil. Yıllardır görmezden gelinen horlanan, coplanan ama yılmayan bir hareketin başarısı... Zaferi demiyorum; zafer, ancak onlar kaybettikleri yakınlarının kemiklerine ve faillerine kavuştuklarında kutlanacak. Yine de Başbakan’ın kabulü, devletin nihayet bu sese kulak vermesi açısından bir dönüm noktası sayılmalıdır.  Buzlu suda bir gece Başbakan o görüşmede kendisinin de 1979’da, öldürülen iki arkadaşının cenazesine katıldığı için gözaltına alındığını söylemiş. Bir gece Metris’te kaldığını anlatmış. “Orada işkence gördüm” demiş. Anlattığına göre soğuk bir hücrede Erdoğan’ın ayaklarını, dizlerine kadar buzlu su dolu bir kovada saatlerce tutmuşlar. Çıkarıldıktan sonra da eroin bağımlılarının bulunduğu sıcak bir odaya almışlar. Başbakan’ın kayıp yakınlarının derdini dinlemesi çok iyi de, bu kadar acı çekmiş bir kitlenin önünde “Ben de işkence gördüm” deyip bir gece ayağını soğuk sudan sıcak suya soktuğunu anlatması biraz yakışıksız olmuş. Düşüncelerinden dolayı hapse girdiğini hatırlatsa yeterdi. İsterseniz şu “işkence” olayına yakından bakalım:  1979 mu, 1980 mi? Metris mi, Davutpaşa mı? Sanırım doğru tarih, 1979 değil 1980 olacak. Nisan ayı... İstanbul’da Sıkıyönetim dönemi... Erdoğan, Erbakan’ın MSP’sinin Gençlik Kolları Başkanı... O günlerde solun kalesi olarak bilinen Kâğıthane’de Akıncılardan Necip Kural öldürülmüş. Gençlik Kollarına mensup gençler, Kanarya’daki cenazeden dönüyorlar. Aksaray’a varınca slogan atarak yürümeye başlıyorlar. Polis ve jandarma bu korsan gösteriye müdahale ediyor. Fatih’e geldiklerinde etrafları çevriliyor. O sırada akşam ezanı okunuyor. Gençler ceketlerini yola serip namaz kılmaya başlıyor. Namaz bitince hepsi askerler tarafından cemselere bindiriliyor ve Davutpaşa Kışlası’na götürülüyorlar.  Su dolu koridorda ayakta Öykünün devamını Erdoğan, ”Bir Liderin Doğuşu” kitabında (Hüseyin Belsi, Ömer Özbay, Meydan, 2010) şöyle anlatıyor: “Metris’teki ilk gecemizin büyük bir kısmını koridorda ve ayakta dikilerek geçirdik. Zaten istesek de oturamazdık, çünkü yerler su içindeydi. Vakit gece yarısına yaklaştığı halde hiçbir şey yememiştik. El ayak çekilip ortalık sakinleştiğinde bir onbaşı geldi yanımıza... Asker tayınından arta kalan bayat ekmekleri toplamış, bir kazan da çorba kaynatmış, bizi yemeğe çağırıyordu. Nasıl makbule geçti anlatamam. Bir süre sonra yatacak yer gösterdiler. Herkes bir köşeye kıvrılıp yattı.” Erdoğan, daha sonra Selimiye’ye sevk edildiklerini, birkaç gün sonra savcıya çıkarıldıklarını, suçsuz oldukları anlaşılınca da serbest bırakıldıklarını söylüyor. Daha 3 ay önce yayınlanan bu biyografide “işkence”den hiç söz edilmiyor.  “Kötü muamele yapılmadı” Olayın bir tanığı daha var. Son dönem TV tartışmalarında sıkça rastladığımız bir isim: Mehmet Metiner... O ise anılarında (“Yemyeşil Şeriat, Bembeyaz Demokrasi”, Karakutu, 2008) şöyle anlatıyor olayı: “Toplu namazdan sonra askerler tarafından derdest edilip Davutpaşa Kışlası’na götürüldük. Hiçbirimize kötü muamele yapılmadı. İfadelerimiz alındı. Ertesi gün hepimiz salıverildik. Bırakılmadan önce açık havada komutanın da bulunduğu bir esnada toplu bir görüşme yapıldı. Bu görüşmede Erdoğan muhatap kişi olarak ön plandaydı.”  Erdoğan-Komutan şakalaşması 2008’de yazdığı anılarında “Davutpaşa’ya götürüldük” diyen Metiner 2010’da Star’da, (11.11.2010) götürüldükleri yeri Metris diye yazdı. (Odatv de hatırlattı: Metris, 12 Eylül’den sonra açılmamış mıydı?) Metiner, o yazıda Komutanla Erdoğan’ın ayrılış sahnesine ilişkin yeni ayrıntılar da verdi: “Komutanın yanında Erdoğan gayet neşeli görünüyordu. Yanlış hatırlamıyorsam, ufak tefek şakalaşmalar da yapılıyordu. Meydanda da bazı gençlerimiz güreşe tutuşturulmuşlardı.”  Eeee? Hani işkence? 1980 döneminde “anarşist” olarak içeri düşüp de komutanla şakalaşarak, arkadaşlarla güreşerek salıverilmek kime nasip olmuş? İşin aslı şu: Solcular işkencede öldürülürken İslamcı hareketin sırtının sıvazlanacağı, önünün açılacağı, iktidara taşınacağı bir dönem başlıyordu. Yine de askerle enseye tokat görünmemek, “Biz de işkence tezgâhlarından geçtik” diyebilmek gerekiyordu. Bu efsane de o zamandan başladı. Dün kütüphaneye girip Ruşen Çakır’la, Fehmi Çalmuk’un kitabında (“Bir Dönüşüm Öyküsü”, Metis, 2001) atıf yapılan habere baktık: 21 Nisan 1980 tarihli Sebil Gazetesi, olayları ele aldığı yazısına Erdoğan’ın fotoğrafını basmış ve şu notu düşmüş: “Şehitlerin defin merasiminde zorla ihdas edilen hadiseler sebebiyle gözaltına alınıp sonra Örfi İdare Mahkemesi’nce serbest bırakılan MSP Gençlik Kolları Başkanı ve İslamcı gençliğin gerçek liderlerinden Tayyip Erdoğan...” Ah Mehmet Metiner; hiç yazmayacaktın şu şakalaşma işini...",https://www.milliyet.com.tr/yazarlar/can-dundar/erdogan-iskence-mi-gordu-1349597
Can Dündar,Bir heykel yıkılıyor Sanatçılar nerede?,03 Şubat 2011,"Şu sahneyi gözünüzün önüne getirin: Kars’ta belediye yıkım ekibi heykele doğru hareketleniyor. Yanında emniyet güçleri, eli balyozlu belediye işçileri... Heykelin önünde ise Mehmet Aksoy tek başına dikiliyor. “Beni çiğnemeden yıkamazsınız” diye haykırıyor. Medya, bu trajik sahneyi kameralarla dünyaya naklediyor. * * * Hayal değil; çok yakında ekranlarda! 12 Eylül, “Yorgun Savaşçı”yı yakarak tarihe geçmişti, şimdikiler “İnsanlık Anıtı”nı yıkarak tarihe geçme peşinde... Başbakan’ın “Yıkın bu ucubeyi” talimatı üzerine Kars Belediye Meclisi, AKP-MHP ittifakıyla yıkım kararı aldı. Aksoy’un avukatları karara itiraz ettiler. Şimdi yargı bu itirazı görüşürken Belediye, yıkımı (onlar “kaldırma” diyor) yapacak firma için ihale açacak. Aksoy, “Parçalamadan taşıyamazlar. Taliban durumuna düşeceğiz. Yıktırmayacağım. Önünde duracağım” diyor. * * * Sanatçılarımız son dönemde insani konularda öne çıkmaya, destek eylemleri yapmaya başladı. Kot taşlama işçileriyle dayanışıyorlar, otizmli çocuklara sahip çıkıyorlar, çevre hassasiyeti gösteriyorlar. Bu, önemli bir gelişme, saygıdeğer bir çaba... Ama nedense bu duyarlılığı kendi sorunları söz konusu olduğunda, özgür sanat tehdit altına girdiğinde göstermiyorlar. Bir heykelin yıkımı tartışılırken sanatçılar niçin suskun? Şahsi mırıldanmalar işitiyoruz, ama niye toplu, gür bir ses çıkmıyor? Hava soğuk, Kars uzak da ondan mı? Yoksa “Heykel hakikaten ucube” diye düşündüklerinden mi? Öyleyse bile bir sanat eserinin bu şekilde hedef alınıp yok edilmesi, kayıtsız kalınacak bir şey mi? Neden Ankara’da bir “Sanatçıma dokunma” yürüyüşü, Kars’ta bir dayanışma konseri, İstanbul’da “Heykel nedir” konulu bir panel, televizyonda tarih boyunca sanat-iktidar ilişkisi üzerine bir açık oturum izlemiyoruz? Neden yazdığı senaryo, baskıyla ve alenen sansürlenen Meral Okay yalnızlıktan yakınıyor? Neden Kılıçdaroğlu, şarkıcıların seçim için CHP’nin şarkısını söylemeye korktuğundan şikâyet ediyor? Neden film galalarındaki içki yasağına adamakıllı bir itiraz işitmiyoruz? * * * Geçenlerde bir TV programında çok tanınmış bir dizi oyuncusuna Muhteşem Yüzyıl’a sansür konusunu sormak istedim: “O konulara hiç girmesek olmaz mı” cevabını aldım. “O konular” dediği, kendi mesleği... Sanatçılar mı apolitikleşti, iktidar mı çok sertleşti acaba? Başbakan’la ters düşme, hedef haline gelme, boykot edilme, ekrandan kesilme, fonlardan beslenememe, “anarşist” diye nitelenme korkuları seziliyor çoğu çevrede... Ama korkulması gereken başka şeyler de var: Mesela “çok seslilik” çağındaki “yok seslilik” kasveti... Mesela en zor döneminde sanata, sanatçıya sahip çıkmamış olmanın ayıbı... Bir heykelin yıkılışına, bir filmin kesilişine susarak onay vermenin ıstırabı... Sanata tüküren, büstü put gibi gören, dizi sansürleyen bir zihniyete itiraz etmiyor olmanın utancı... Asıl tarihe böyle kaydolmaktan korkmak gerekmez mi?",https://www.milliyet.com.tr/yazarlar/can-dundar/bir-heykel-yikiliyor-sanatcilar-nerede-1347556
Can Dündar,‘Başbakan Erdoğan 21. yüzyıl eşkıyası’,30 Ocak 2011,"Dün Giresun yolunda CHP otobüsünde Kılıçdaroğlu’na “eşkıya mısın sen” sözünü sordum. CHP liderine göre Başbakan gerginliği tırmandırıyor, halkı provoke ediyor... Meclis’ten çekilmeler, sine-i millet tehdidi, ağız dalaşı, küfür... Seçime doğru gerginlik büyüyor ve daha da büyüyeceğe benziyor. Karadeniz’i gezen CHP liderine önceki akşam Başbakan’ın “Eşkıya mısın sen” sorusu ulaştı. Geziyi izleyen gazeteciler bir cevap almak üzere Kılıçdaroğlu’na döndüler. Cevabı Genel Başkan’ın değil, Genel Merkez’in yapacağı karşılığını aldılar. Dün Giresun yolunda CHP otobüsünde Kılıçdaroğlu’na bu tavrını sordum. Şöyle dedi: “-Başbakan gerginliği tırmandırıyor, halkı provoke ediyor. Çünkü sağlık sorunları var. Ruh hali iyi değil. O ruh hali,uyguladığı politikaya da yansıyor. Küfür ediyor. Ben cevap vermiyorum.”  Kişiliğinden kaynaklanıyor “-Neden? Kişilik özellikleriniz itibarıyla mı, parti politikası mı?” “-Kişiliğimden de kaynaklanıyor, politikamız da bu yönde... Benim aldığım terbiye bunu gerektiriyor. Toplumun genelinin de bu hırçın üslubu tasvip etmediğini düşünüyorum. “-Ama ‘Sen daha ağırını söyle’diyenler de var?” “-Evet, o baskılar da var. Aynı üslupla cevap vermemi istiyorlar. Bunu yapmayacağım. Başbakan’a uymayacağım.” Bu tavra rağmen, kendi üslubu içinde sert konuşuyor Kılıçdaroğlu... Örneğin “eşkıyalık” meselesi açılınca “Haksız bir suçlama” diyor; “...ağzına yakışmayan bir üslup. ‘Eşkıya’diye parlamentoda muhalefetin sesini kısana denir. 21. yüzyıl eşkıyası böyle olur.” Meclis Adalet Komisyonu’ndaki CHP’li üyeler önceki akşam liderlerini aramışlar. Önerge vermelerine ve konuşma sürelerine getirilen kısıtlamalar üzerine “Biz istifa etmeyi düşünüyoruz” demişler. “Edebilirsiniz”demiş Kılıçdaroğlu... Komisyon’dan istifa, bildiğim kadarıyla -en azından 12 Eylül’den sonra- rastlanmış bir durum değil... Ciddi bir tepki... Bıçağın kemiğe dayandığı nokta... Belki ‘sine-i millet’ten önceki son adım... Mussolini dönemine hazır olun!",https://www.milliyet.com.tr/yazarlar/can-dundar/basbakan-erdogan-21-yuzyil-eskiyasi-1346285
Can Dündar,Kılıçdaroğlu ve ‘arkadaşlar’ı,01 Şubat 2011,"Hafta sonu CHP liderinin Karadeniz gezisini izledim ve demeçlerini aktardım. Bugün de gözlemlerimi paylaşayım. * * * Kılıçdaroğlu, vaktiyle Ecevit’te rastladığımız, şimdilerde Erdoğan’a yakıştırılan “Bizden biri” profiline uygun bir lider... Hali tavrı, giyimi kuşamı, sadeliği tevazuu, aile yapısı, dürüst memur imajı, şaibeli olmaması, içten konuşması, sıcak yaklaşımı ile “sokaktaki adam” (ve kadın) tarafından seviliyor. Lider olduğu kurultaydan başlayarak bilinçli bir tercihle CHP’nin önceliğini “laiklik elden gidiyor” alarmından, “yoksulluk halkı eziyor” feryadına çevirdi. Bu söylem değişikliği de sokakta yankı buluyor. Mitingde, mesela “yargıyı ele geçiriyorlar” faslını sessizce dinleyen kitle, konu acından ölen çocuklara, işsizliğe vs. geldi mi, tepki vermeye başlıyor. Alanlarda CHP’liler coşkulu... Ama önemli olan, arkalarda merakla izleyen, kararsız, geniş kitle... Kılıçdaroğlu aslında onlara konuşuyor. * * * Madalyonun öbür yanında ise dağınık bir görüntü var. Birkaç örnek vereyim: Kılıçdaroğlu’nun zaten hükümetin kabullendiği Hizbullah-AKP bağlantısını kanıtlamak için “yasadışı kaydedilmiş bir telefon kaydı”ndan söz etmesi hataydı. Çünkü kendisi usulsüz dinlemelerden şikâyetçiydi. “Cemaat”, bu tür durumlarda kaydı internete koyuyor. Meşru siyasette ise, kayıt yöntemi illegalse, ona dayalı politika da illegal sayılıyor. Üstelik “Henüz dinlemedim, dinlesem de açıklayamam” deyince bu, siyaseten de sakat ve fuzuli bir hamle olarak kaldı. Bunu söylediğimde Kılıçdaroğlu, “Zaten kaseti ben gündeme getirmedim. Arkadaşlar bulmuşlar” dedi. “Arkadaşlar”ın bir başka hatası, komisyondan çekilirken “direniş” bildirisi yayınlamak oldu. Çağrının içeriği muğlaktı. İzahat, Kılıçdaroğlu’na kaldı. O da “Sadece uyarmak istedik” diye yorumladı. Ama orada fazlası vardı. Kaldı ki istifanın ne getirip ne götüreceğinin de tam bilinmediği sonradan anlaşıldı. Bir başka “arkadaş” hatası: Silivri tutuklularına adaylık konusunda parti yönetiminde uzlaşma olmadan yapılan açıklama, hem Kılıçdaroğlu’nu zora soktu, hem Balbay ve Özkan’ı gereksiz bir polemiğe çekti. Bunu hatırlattığımda da Kılıçdaroğlu “Biz itaat partisi değiliz, çok sesliyiz”i savundu, ama en azından parti yönetiminin tek ağızdan konuşması gerektiği açık... Yoksa sürekli birbirini tekzip eden açıklamalar, hem CHP’ye hem liderine eksi puan yazıyor. * * * Ayrıca Kılıçdaroğlu’nu, izlediğim diğer liderlere göre daha yalnız gördüm. Her gittiği yere kabinesi ile çıkarma yapan Başbakan’a ya da parti örgütünü ayağa kaldıran Bahçeli’ye göre Kılıçdaroğlu, işi daha çok kişisel gayretle götürüyor. Yanında bölge milletvekilleri ve yeni vitrin yüzleri yoktu. Gittiği yerlerde örgütün ön hazırlığı zayıftı. Bayrak, afiş, duyuru azdı. Medyayla iletişiminde sorunlar vardı. Her durakta konuştuğu halde en yakınlarının otobüste sigara içmesi, Genel Başkan’ın yemeğine, uykusuna dikkat etmemesi garipti. CHP lideri, kampanyayı şimdilik bir avuç insanın desteğiyle tek tabanca götürüyor; ama seçim için fazlası lazım. “Arkadaşlar”ın hatalarını düzeltmeye harcanan enerjiyi, yeni politika üretmeye kullanmak, iyi bir başlangıç olabilir.",https://www.milliyet.com.tr/yazarlar/can-dundar/kilicdaroglu-ve-arkadaslar-i-1346636
Can Dündar,Yeni başlayacaklar için Dallas,06 Şubat 2011,"Dallas, yeniden çekilecekmiş. Bu haberi duyunca 20 yaşım, 80’lerden kalma parlak bir küre gibi ışıl ışıl yanarak döndü zihnimin içinde... O, bizim ilk prime-time sabun köpüğümüzdü. Amerika’ya açılan yüzümüz, gözümüzü alamadığımız dizimiz, sınırsız zenginlik içindeki zehirli kötülükle ilk tanışmamızdı. 1981 senesiydi. Pazar gecesiydi. Dışarıda Sıkıyönetim vardı. Tek lider-tek ses-tek kanal mahkûmuyduk. Tele-safirler gelir, önce haberler izlenir, Kenan Evren’in ona buna giydirmesi bitince, ekranda petrol kuyuları belirirdi. İşte o an salonda ses kesilir ve Teksas’ta hiç tanımadığımız bir dünyanın renkleri, siyah-beyaz ekranımıza dolardı. Ne o kahramanlara aşinaydık, ne onların hayatına... Eve ayakkabıyla girerlerdi, girince salondaki herkesi sıradan ilk ismini söyleyerek selamlarlardı; sonra kendilerine buzlu viski koyarlardı ve entrika başlardı. Bizim o güne dek gördüğümüz en kötü adam, Önder Somer’di. O da en çok mahallenin kızlarına göz dikerdi. Ceyar’la kötülükte ithalat rejimini tanıdık. Sınırı aştık. Ve bizim mahallenin Önder Abi’sine acıdık. * * * Dallas müptelası olan bir tek biz değildik gerçi... Dizi, televizyon tarihinin dünya çapında en çok izlenen klasiklerinden biri oldu. Hong Kong’dan Viyana’ya kadar bütün yerküre sallanıyordu. Fransa’nın sosyalist Kültür Bakanı Jack Lang, “Dallas, Amerikan kültür emperyalizminin sembolüdür” diye haykırıyordu. Kim takar! Fransızlar da en sadık Dallas izleyicileri arasındaydı. Hiç unutmam, o sene Diyarbakır’da bir bebeğe dizinin bodur kızı Lusi’nin adının konduğunu öğrenmiştik. Diyarbakır’a gitmiştim. Lusi’yi bulamamıştık, ama bir köy evinde, yer sofrasına kurulup evin yegâne lüks eşyası sayılabilecek televizyonda Dallas izlemiş, yan ağıldaki keçilerin seslerinden konuşulanları anlayamamıştık. Evdekiler sofradaki tencereden süt çorbası kaşıklarken, fazla paranın insanlığı düşürdüğü duruma üzülüyorlar, “zavallı Su Elın, ahlaksız Ceyar yüzünden alkolik olacak” diye dertleniyorlardı. Eve yeni gelen yabancının, televizyonun işlevini o zaman daha iyi anlamıştık. 1979 Eylülünden 80 Eylülüne kadarki cehennemde tam 2 bin 812 kişi öldürülmüştü. Ama hiçbirinin vurulması Ceyar’ınki kadar ilgi uyandırmamış, tepki toplamamıştı. Hiçbirinin faili Ceyar’ınki kadar merak edilmemiş, soruşturulmamış, gazete anketlerine konu olmamıştı. Televizyon, tam vaktinde ithal edilmiş bir gözbağıydı. Fransa’yı, Hollanda’yı bilmem; ama bizim korkudan evlere çekildiğimiz bir karanlık dönemde “Cambaza bak” dercesine Dallas’ı ekrana sürmüş, bize kapımızın önündeki, evimizin içindeki cümle belayı unutturup Yuvinglerin derdini dert bilmemizi sağlamıştı. * * * Şimdi Ceyar çok yaşlandı diyorlar. 80’ine merdiven dayamış. Zaten sırf dizide içtikleri, karaciğerini patlatmıştır. Babasıyla annesi çoktan rahmetli oldu. Neyse ki Bobi ile karısı Su Elın iyi durumdaymış. Yine de yeni Dallas’a çok şans vermiyorum. O berbat darbe döneminde çıkagelen Ceyar’dan bu yana öyle çok kötülük gördük ki; artık hiçbir entrika, hiçbir kötülük, bizi 80’lerdeki kadar şaşırtamaz.",https://www.milliyet.com.tr/yazarlar/can-dundar/yeni-baslayacaklar-icin-dallas-1348768
Can Dündar,‘Sabancı cinayeti örgüte sipariş edilmiş olabilir’,23 Ocak 2011,"‘Mustafa, Sakıp Sabancı’nın o günlerde hazırladığı ‘Güneydoğu Raporu’nun onu hedef haline getirdiğini düşünüyor, cinayetin bu nedenle örgüte sipariş edilmiş olduğundan şüpheleniyordu. ‘Ama bir şeyleri bilmek bana da zarar verir’ diye düşünüyordu’ Semra Duyar, Mustafa Duyar’ın eşi... Ama olağanüstü koşullarda gerçekleşmiş, kısa sürmüş, kötü bitmiş, pek alışılmadık bir evlilik onlarınki... Birbirlerini pek az tanıyorlar. Hep cezaevinde kalmışlar. Pek az birlikte olabilmişler. Tanışmaları 1997 başı... Evlenmeleri 1997 yazı... MUSTAFA DUYAR, ÖZDEMİR SABANCI’YI VURDUKTAN SONRA AĞLADI VE DEDİ Kİ: “Yine katil mi olduk?” “Mustafa, Sabancı eylemi hakkında konuşmayı sevmiyordu. Sadece iki kez konuştuk bu konuyu... Bana anlattığı şuydu: “Mustafa (Duyar) ve İsmail (Akkol) 1995 yılı sonunda Bayrampaşa Cezaevi’nde Ercan Kartal’la görüşmeye gidiyorlar. O dönem Ümraniye Cezaevi’nde olaylar var. Ercan, Sabancı eylemi için baskı yapıyor. “Eylem günü yönetim katında çaycı olarak çalışan Fehriye Erdal’ın verdiği kart sayesinde içeri girip yönetim katına çıkıyorlar. “Fehriye’nin gösterdiği kapıyı açıp içeri giriyorlar. Sözde Fehriye odaları şaşırıyor, Sakıp Sabancı’nın değil, Özdemir Sabancı’nın odasını gösteriyor. Bu biraz tuhaf! “İçeri girdiklerinde Özdemir Sabancı kahve içiyor. Mustafa onu ve Haluk Görgün’ü vuruyor. “Sonra çıkışta kimsenin yardımı olmadan, rahatça binadan kaçıyorlar. Bana bu da saçma gelmişti anlattığında...” “Bayan vurmayacaksın!” “Bir ayrıntı vereyim: “Mustafa eylemden önce İsmail’e ısrarla: ‘Kesinlikle bayan vurmayacaksın. Sekreter bağıracak olursa bir şekilde susturacaksın, ama vurmayacaksın’ diyor. “Böyle maço bir tarafı vardı. Sonradan sekreter bağırınca İsmail’in panikleyip Nilgün Hasefe’yi öldürdüğünü duyunca çok şaşırmış. “O gece İsmail’le Maslak’ta ormanlık bir yere gidiyorlar. Sarhoş olana kadar içip ‘Yine katil mi olduk’ diye ağlıyorlar. Sonra ‘Vatan’a (İstanbul Emniyet Müdürlüğü binasına) yakın bir evde kalmışlar. Bir süre de bir savcının kızının evinde saklanmışlar. Ardından da Rodos-Atina üzerinden Almanya’ya gönderilmişler.” DUYAR PİŞMANDI “İşte böyle bir askeri vurdum ben!” “Aslında Maslak’ta vurduğu askerler için daha fazla üzülüyordu. “Bir keresinde görüş yaptığımız sırada avukat odasının demir parmaklıklarının arkasından bir asker geçiyordu. Mustafa’dan sigara istedi. Mustafa askere sigara verdi. Gözleri doldu. Rengi kül gibi oldu. Sigarasını yaktıktan sonra; ‘İşte benim öldürdüğüm asker de böyle bir gençti’ dedi. ‘Neden herkes Sabancı’nın üzerinde duruyor da askerler dile getirilmiyor. Bu memlekette bir tek Sabancı mı öldürüldü’ diye söyleniyordu. Özellikle Sakıp Sabancı’ya sinirleniyordu. Bu konuda çok konuşmasına ve örgütü değil, hep kendisini hedef almasına kızıyordu. ‘-Senin kardeşin öldürülse ne hissederdin? Sen konuşmaz mıydın’ diye sordum bir seferinde... “-Evet, haklısın tabii” demişti. Yaptığı işle övünmüyordu. Pişmandı.” İtirafçılar koğuşunda nikâh “Cezaevinde iki günde bir akşamları siyasi mahkûmlar, itirafçılar avukat odasında buluşur görüşürdü. “Mustafa meşhur bir tutukluydu. “Bana ısrarla ‘Sen de tanışsana’ diyorlardı. Ama ben selam vermedim. Onun Sabancı suikastını yaptığı dönemde ben de örgüt içinde sorgudaydım. Örgütten ayrılmak istediğim için bana işkence yapıyorlardı. Bir yandan da ‘Bak koskoca Sabancı’yı indirdik, seni mi öldüremeyeceğiz’ diye tehdit ediyorlardı. Bu yüzden Mustafa’ya karşı tepkiliydim. “Sonra tanıştırdılar bizi... “Baktım, iyi birine benziyordu. Gözlerinde Akdeniz sıcaklığı vardı. Cezaevi psikolojisiyle aramızda bir dostluk oluştu. Bana çocukluğunu, yaşadığı zorlukları anlattı. ‘- Sen nasıl adam öldürebildin’ diye sordum. ‘- Hiç katile benzemiyorum değil mi’ cevabını verdi. ‘- Benzemiyorsun’ dedim. “Öyle birine benzemiyordu gerçekten de... ‘- Sen de mi soruyorsun? Örgütü bilmiyor musun’ dedi. “Hangi psikolojiyle yaptığını tahmin edebiliyordum; şartlanmış bir beynin ne olduğunu biliyordum. “Yine de ben yapamazdım.”  İlk ve son flörtümdü “Zamanla aramızda duygusal bir yakınlık doğdu. Daha önce hiç flörtüm olmamıştı; (cezaevinde ne kadar flört yaşanabilirse) bu, benim ilk flörtümdü. İster inanın ister inanmayın, sonra da başkası olmadı. “Çok iyi bir kader arkadaşıydı. Çok birikimli bir çocuktu. Kendini geliştirmişti. Kendisine farklı bir yaşam tarzı sunulsa eminim çok farklı bir insan olurdu. “Ona karşı bir sıcaklık hissettim. Önyargım yıkıldı. “Tanıştıktan iki ay sonra, Mart ayında bir gün açık görüş sırasında bana; ‘- Evlenelim mi?’ diye sordu. ‘- Hadi evlenelim’ deyiverdim. O gün hemen dilekçe yazmış ikimiz adına, idareye vermiş. Ertesi gün ben ağabeyime söyledim. Çok kızdı. Ailemde herkes karşı çıktı. Onun üzerine vazgeçtim. Mustafa’ya gidip ‘Ben vazgeçtim’ dedim. ‘Asla olmaz. Ben idareye dilekçe verdim’ dedi. Çok ısrar etti. İşlemler de başlamıştı. Ailemi karşıma almak pahasına evlenmeye karar verdim. Temmuz ayında avukat odasında nikâhlandık. Ailelerimiz karşı çıktığından akrabalar gelmedi. Öbür koğuşlardan gelen temsilciler oldu. Memurlar, gardiyanlar geldi. Günlük kıyafetlerleydik. Eğlence yapılmadı. Benim şahidim Cezaevi Müdürü idi. Mustafa’nın şahidi, vefat eden arkadaşı Ergül oldu. İmzaları attık. Cezaevi koşullarında ne kadar olabilirse ikram yaptık. Ben kendi koğuşuma döndüm; Mustafa kendi koğuşuna gitti.” ALMANYA’DA MUHASEBE “Öldürdüm ama niye öldürdüğümü bile bilmiyorum” “Almanya’da iken kendisiyle aynı evde saklanan bir adam varmış. Bir gün adamın fotoğrafını TV’de görmüş. Abdi İpekçi cinayetinin azmettiricisi ülkücü Yalçın Özbey olarak bahsediliyormuş ondan... “Özbey’le aynı evde kaldığını söylemişti bana... İpekçi ve Sabancı cinayetlerine karışanların aynı evde saklanıyor olmasından rahatsız olmuştu.bir gün örgüt liderlerinden biriyle evde TV izlerken Alman polisiyle dört DHKP-C militanının çatışmaya girdiği ve öldürüldüğü haberini duymuşlar. Örgüt sorumlusu, haberi duyunca elinde şarap kadehi olduğu halde ‘Hay Allah, silahları da yakalattılar’ demiş. Mustafa bozulmuş. Cezaevlerinde ölüm oruçları sürerken örgüt yöneticisinin orada sefa sürmesi ve ölenlerden çok yakalanan silahlara üzülmesi karşısında şaşkına dönmüş. “Kullanıldık” “Yaptıkları işi orada sorgulamaya, ‘Niye yaptık’ diye düşünmeye başlamışlar. “Bana, kullanıldıklarını söylüyordu: ‘Öldürdüm, ama niye öldürdüğümü ben bile bilmiyorum’ demişti. Sakıp Sabancı’nın o günlerde hazırladığı ‘Güneydoğu Raporu’nda BASK modeli önermesinin onu hedef haline getirdiğini düşünüyor, cinayetin bu nedenle örgüte sipariş edilmiş olduğundan şüpheleniyordu. (*) ‘Ama bir şeyleri bilmek bana da zarar verir’ diye düşünüyordu.  “Abla teslim olacağım” “Mustafa o dönem İsmail’e ‘Devletten de örgütten de kaçalım. Ben dil biliyorum, idare ederiz’ demiş. Bir bocalama dönemi yaşamışlar. ‘Devlete teslim olsak örgüt bizi öldürür mü’ diye düşünmüşler. Onların kaçış planı yaptığını örgüt fark etmiş. Hemen Mustafa’yı Suriye’ye göndermiş. “Mustafa Suriye’de bir süre kaldıktan sonra 1996 sonunda devlete teslim olmaya karar vermiş. Ablasına ‘Ben teslim olacağım’ diye mesaj göndermiş. Ablası, ‘Öldürürler seni’ dediyse de fikrinden caymamış. Evdeki para dolu bavuldan bir miktar para almış. Şam’daki Türk Büyükelçiliği’ne gitmiş. Muhaberat yakalarsa örgüte teslim eder korkusu içindeymiş. Elçiliğin kapısındaki görevliler kendisini göçmen zannedip içeri almamışlar. İsmini, karıştığı eylemi söylemiş. Kapıda epey bekledikten ve parmak izleri Ankara’ya gönderildikten sonra içeri alınmış ve Türkiye’ye yollanmış. “1996 sonunda onu Kırklareli Cezaevi’ne getirdiler. “Kırklareli, itirafçıların bulunduğu cezaeviydi. Ben de oradaydım. DHKP-C’ye 1989’da 16 yaşında girmiştim. 1995’te yakalanmıştım. 7 yıl 6 aylık cezam vardı. Yargıtay aşamasındaydı. “1997’nin Ocak ayında ilk kez orada karşılaştık.” CAN DÜNDAR’IN NOTU (*) Burada hâlâ güncel olması nedeniyle kısaca Sakıp Sabancı’nın bu konudaki çabalarını hatırlatmakta yarar var: Sabancı, 1995 yılında İstanbul Sanayi Odası’ndan bir heyetle birlikte Diyarbakır’ı ziyaret etmiş ve bu geziden sonra “Doğu Anadolu Ekonomik ve Sosyal Kalkınma Politikaları Raporu”nu hazırlamıştı. O yılın Kasım ayında kitap olarak da yayınlanan bu raporda bölgede yatırımların teşvik edilmesi ve artırılması için bir sistem geliştirmeyi öneriyordu. Ancak Sabancı, sorunun sadece fabrika kurmakla çözülemeyeceği görüşündeydi. “İspanya ve İngiltere’de de bu tür olaylar meydana geldi. Onları inceleyelim” diyordu. Bu sözleri “Sabancı BASK modeli önerdi” şeklinde basına yansıyınca “Ben ‘Bu modelleri inceleyelim’ dedim. ‘BASK modelini aynen getirelim’ diyemem” şeklinde açıklama yapmıştı. Lakin dönem “şiddete karşı şiddet” sloganının geçerli olduğu dönemdi. Bu “erken uyarı”, beklenen karşılığı bulmadı. Hatta MHP Genel Başkanı Alparslan Türkeş, Sabancı’yı “Sakıp Ağa, çizmeden yukarı çıkıyorsun. Politikayı oyuncak mı zannediyorsun” diye uyardı. Sabancı o günden sonra bir daha bu konuya girmedi. YARIN: Nasıl çocukları oldu?",https://www.milliyet.com.tr/yazarlar/can-dundar/sabanci-cinayeti-orgute-siparis-edilmis-olabilir-1342885
Can Dündar,‘Oğlunu gördü ertesi gün öldürüldü’,24 Ocak 2011,,https://www.milliyet.com.tr/yazarlar/can-dundar/oglunu-gordu-ertesi-gun-olduruldu-1343677
Can Dündar,Yalnayak,16 Ocak 2011,"Avuç içi kadar bir dar bant... Üzerine pul gibi iliştirilmiş, “Şiir” yazılı bir sarı kâğıt... 1961’de kaydedilmiş; Paris’te... İki usta buluşmuşlar; Bedri Rahmi ile Nâzım... Son görüşmeleri muhtemelen... Nâzım balayında... Söz vermiş Vera’ya: “Sana tüm şiirlerimi banda kaydedeceğim. Yaşamımın tüm sesi seninle kalsın. Canın sıkıldığında Nâzımcığını dinlersin” demiş. O sözü tutmak üzre oturuyor teybin başına... Soruyor Bedri Rahmi’ye: “Başlayayım mı üstat?” “Başla reis!” Ama önce Bedri Rahmi başlıyor okumaya... İlkini o okuyor ki, polis evi basıp bandı dinlediğinde Nâzım’ın sesini duyup da el koymasın. Sesini siper ediyor yani... Sonra “reis” alıyor mikrofonu ve 55 şiirini soluksuz okuyor. * * * İşte o bandı getirip avucuma koydular Rûken ile Melih... Rûken Kızıler, Türkiye İş Bankası Yayınları’nın editörü... M. Melih Güneş, Yapı Kredi Yayınları’nın... İlki Bedri Rahmi’nin telif haklarına sahip; ikincisi Nâzım’ınkilere... Kayıt ortak olunca, iki yayınevi de ortaklaşa çıkarmışlar Nâzım’ın “Büyük İnsanlık” adlı sesli kitabını... Vera’ya demiş ki Nâzım: “İlerde Türkiye’ye ver bu sesi... Bizim barışmamız ölümden sonra olacak. Ülkeme dönmek için ölmek zorundayım.” İşte büyük şairin 50 yıllık bu düşü gerçekleşiyor şimdi... Hem de yaşgününde... * * * Melih esaslı bir Nâzım sevdalısı, tutkulu bir Nâzım araştırmacısıdır. Aradı önceden; “Yeni bir şiiri çıktı bandın içinden” dedi. Heyecanla okudum. Şiiri okumadan, yazıldığı iklimi bilmek lazım... 1960 yılı... O zaman Nâzım 58 yaşında; yeni bir aşkın heyecanında... Âşık olduğu kızın adı Vera... O, henüz 30’unda... İkisi de başkasıyla evliler. Nâzım’ın karısı Türkiye’de... Kendisi 7 yıldır “doktoru” Galina’yla beraber... Eşlerini bırakıp kaçmaya karar vermişler; lakin Vera kararsız... Kocasını terk etmek istemiyor. Bu kalp hastası, tutkulu siyasi mülteciye güvenip güvenmemekte kararsız. Bir yandan da buluşma günü, kavuşma anı yaklaşıyor. İstasyonda buluşup trenle Bakü’ye gidecekler. İşte “yeni bulunan şiir”, o anın şiiri... * * * “Bir ucu bir kuyuda kaybolan rüzgârlı bir şosede/ bana doğru yaklaşıyor kavuşma saatımız yalnayak. yüzü saçlarıyla örtülü kavuşma saatımızın/ bir de ağır yürüyor ki deli olmak işten değil/ bana doğru yaklaşıyor kavuşma saatımız yalnayak/ ben de telefon direğine bağlıyım kollarımdan/ yüreğim de yorgun mu yorgun, duracak nerdeyse/ bir de alnıma bir su damlıyor aynı yere artsız arasız” * * * Nâzım’ın gür sesi, vasiyeti üzre, döndü ülkesine... Darısı kitaplarına, daktilosuna, masasına, arabasına... Belgeleri, Rus Devlet Arşivi’nde resmi talep bekliyor. Eşyalarının yarısı Vera’yla oturduğu “müze ev”de; şimdi onlara Vera’nın kızı Anna bakıyor. Kalan eşyaları 94 yaşına varan Galina’da ve ne yazık ki parça parça satılıyor. En son arabası satılmış; Melih’ten duydum. Nâzım Hikmet Vakfı, gönüllüleri buluştursa, Kültür Bakanlığı destek olsa, bir seferberlikle bunlar tamamen dağılmadan toplansa, şairin 110. doğum yıldönümünde bir “Nâzım Hikmet Müzesi”nde sergilense ne iyi olur. Şair, nihayet ülkesine kavuşmuş olur.",https://www.milliyet.com.tr/yazarlar/can-dundar/yalnayak-1339753
Can Dündar,İçki ve sekse dair,27 Ocak 2011,"Bülent Arınç demişti ki: “Bir kısım çağdaş düşünceye sahip olduğunu söyleyenler, olaylara sadece içki ve seksle bakıyorlar. Hayat içki ve seksten ibaret değil...” Konu üzerine epey geyik muhabbeti yapıldı, ama işin ciddi bir yanı var. Çünkü yapılmak istenen şey, sözlükte “çağdaşlık” kelimesinin karşılığına “müptezellik” yazdırmak... Ve ne yazık ki bu, memleketin muhafazakâr coğrafyalarında rağbet gören bir teşhis haline geldi. Bu algının niye yaratılmaya çalışıldığı malum... Bence asıl sorun, Arınç’ın deyişiyle “çağdaş düşünce sahiplerinin bir kısmı”nın buna alet olup olmadığı... * * * Son dönemde “özgürlük savunusu”nun münhasıran içki ve porno üzerinden yapılıyor olması, benim de canımı sıkmaya başladı. Evet AKP, içki vesilesiyle yaşam tarzına müdahaleye niyetleniyor. Ancak buna, “Bırakınız içsinler, bırakınız sevişsinler” mantığıyla direnmek de tuzağa düşmek anlamına geliyor. Ankara’da belediye içki için referandum yapmaya kalkıştığında bunun tehlikelerini sayarak karşı çıkmıştım. Öte yandan mesela trafikte alkol denetiminin ve cezaların artırılması, içki içen biri olarak beni hiç rahatsız etmiyor. 15-16 yaşında çocukların barlara serbestçe girebilmesine de karşıyım. Bu konuda İngiltere’deki kadar sıkı bir denetim istiyorum. “Cinsel özgürlük” derken “porno”yu ya da genelevlerin yaygınlaştırılmasını kastetmediğimizi, tersine bunları, cinsel sömürü saydığımızı yeterince anlatamadığımızı düşünüyorum. “Bilgi’de porno tezi” meselesinin “akademik özgürlük” ekseninde tartışılması da bu anlamda talihsizlik oldu. * * * Bu tür örnekler, içki yasağını elde kadehle protesto etmeler, üniversite özerkliğini pornoyla savunmalar, yanlış bir çağdaşlık algısına hizmet ediyor. Bu tuzağa düşmemek gerek. “Çağdaş düşünce”nin asıl derdinin “kafa çekmek” değil, kişisel özgürlük alanlarına müdahaleye yeltenen yasakçı kafalara dikkat çekmek olduğunu iyi anlatmak lazım. Bunun için de “içki-seks” kapanını aşan ve bütün yasakları hedef alan, daha genel bir özgürlük kampanyası açmakta, mesela hâlâ korunan darbe yasalarının ve yasaklarının, üniversitedeki baskıların, seçim barajının, siyasi tutukluların, medyanın kıstırılmışlığının, faili meçhul kalanların hesabını sormakta yarar var. MUSTAFA DUYAR’LA İLGİLİ AÇIKLAMA “Polis otosunda gördük, örgütten uzaklaştırdık” Semra Duyar’ın 3 gün süren ifşaatına dair iki açıklama geldi. İlki Halkın Hukuk Bürosu’ndan: Onlar bu dizinin karanlıkta kalmış bir konuyu aydınlatmayı değil, “siyasi gerçekleri açıklama amacı taşıyan bir propaganda eylemini amacından saptırmayı, nedenlerini belirsizleştirmeyi amaçladığı” kanısında... Diğer açıklama TİKB’den: Duyar’ın geçmişini özetlerken Gazi Mahallesi’nde öldürülen TİKB’li Zeynep Poyraz’la ilişkisine değinmiştim. Açıklamada bu ilişkinin iki yıla yakın sürdüğü belirtiliyor ve Duyar’la ilgili şu bilgiler veriliyor: “Mustafa Duyar, TİKB’yle 1993-1994 yıllarında Sarıyer-Derbent bölgesinde taraftar düzeyinde ilişki kurdu. Kısa süre sonra, güven vermeyen davranışlarıyla dikkat çekti. Yaşadığı ciddi kişilik problemlerinin tezahürü olan dengesiz ve kuşkulu davranışlarının sürmesi üzerine, zaten sınırlandırılmış olan örgütsel ilişkiler, 1995 Haziran’ında bütünüyle kesildi. Duyar’la ilişkilerin bütünüyle koparılmasını hızlandıran etkenlerden biri de, Küçükçekmece taraflarında oturduğunu söylediği ablasında olduğunu iddia ettiği bir sırada, Fındıkzade’de bir polis arabasından inerken görüldüğü bilgisinin örgüte ulaşması oldu.” Bu veriyi de genel manzaraya ekleyelim.",https://www.milliyet.com.tr/yazarlar/can-dundar/icki-ve-sekse-dair-1344507
Can Dündar,‘Mustafa da terör kurbanıydı’,22 Ocak 2011,"Karşılaştığımızda birbirimizi yıllardır tanıyor gibiydik. Oysa daha önce hiç görüşmemiştik. Türkiye’yi sarsan bir büyük suikast, onun da hayatının akışını değiştirmiş, benim de tesadüfen içine girdiğim ve yazdıkça daha çok içine çekildiğim bir girdaba dönüşmüştü. Biraz da o yüzden belki, aynı kara kitabın içinde birbirini arayan roman kahramanları gibi uzun süre buluşabilmeyi beklemiştik. Bu buluşma için çok konu biriktirmiştik.  Yapılamayan görüşme Semra Duyar, Sabancı’nın katili Mustafa Duyar’ın eşi... Dışardan bakan birinin, onun kısa sayılabilecek ömrüne sığdırdıklarına inanması zor. Ama o, üzerinde hiç böyle bir yük yokmuş gibi mütevazı, kibar, sakin, gülümseyen bir kişilik... Yaşıt sayılabilecek çocuklarımızdan konuştuk önce... Okul, ergenlik, hayatla tanışma sorunlarından... Sonra, upuzun bir söyleşi yaptık. Adeta yapılamamış, eksik kalmış bir söyleşiyi tamamladık. Benim Mustafa Duyar maceramı bilenler hatırlayacaktır: 1999 başında Afyon cezaevinde onunla görüşebilmek için bir dilekçe vermiştim. Kendisi görüşmeyi kabul etmiş, dönemin Adalet Bakanı da görüşmemize izin vermişti. Ama devreye “iyi saatte olsunlar” girmiş, Afyon’a sevkler yapılmış, Duyar, görüşmemizden hemen önce koğuşunda kurşunlanarak öldürülmüştü. “Ne diyecekti, neden öldürüldü, nakillere kim izin verdi” sorularını geçen 12 yılda çok tartıştık. Ama bazı soruların cevabının eşinde olabileceğini tahmin ediyordum. Çünkü bildiklerini, aklından, kalbinden geçenleri ölmeden önce eşiyle paylaşmıştı. Bu görüşme o yüzden önemliydi.  O da terör kurbanıydı “Mustafa da bir terör kurbanıydı” diye lafa girdi Semra Duyar: “O da iyi şeyler yapmadı ama kurban ettikleri kadar, terörün kurbanlarından biriydi. Onun yaşadıkları tarihe objektif olarak kaydedilsin istiyorum. O yüzden konuşmak istedim. Bir yandan da yarım kalmış bir girişimi tamamlamak, sizinle yapamadığı görüşmeyi yapmak istedim. Mustafa sizi okurdu, severdi. O yüzden pek çok görüşme talebi içinde sizinkini kabul etmişti. Bırakmadılar. Ne anlatacaktı tam bilmiyorum, ama bildiğim kısmını anlatmak istiyorum.” Semra Duyar’ın anlattıklarını yarından itibaren aktaracağım. Bugün ise, onun verdiği bazı yeni bilgilerle Mustafa Duyar’ı bir kez daha tanıştırmak istiyorum size... Bildiğimiz bir cinayetin arka planında nasıl bir insan portresi var, daha yakından görebilelim diye... MUSTAFA HAKKINDA HER ŞEY Bir yıkım hikâyesi Mustafa Duyar’ın ailesi Arap kökenli... Babası Mustafa, Mısır’da Halit adlı bir saray görevlisinin şoförüymüş. Annesi bir Alevi köylü kadın... Mustafa, annesinin karnında 7 aylık iken babası bir trafik kazasında ölmüş. Yani dünyaya babasız doğmuş. Adını “Mustafa Halit” koymuşlar. 2 yaşında iken annesi bir başkasıyla evlenmiş. Mustafa’ya astsubay amcası sahip çıkmış. Halit, bakımı için her ay Mısır’dan para gönderiyormuş. Bu parayı da amcası alıyormuş. 12 yaşına geldiğinde evde üvey babası, bıçakla öz kız kardeşinin üzerine yürüdüğünde, Mustafa’nın annesi araya girmiş ve Mustafa’nın gözü önünde bıçaklanarak ölmüş. Öksüz ve yetim kalan Mustafa’yı amcası Kumkapı’daki oteline almış. Mustafa, orta 2’de okulu terk edip orada çalışmaya başlamış. Emekli asker olan amcası çok disiplinliymiş. Mustafa otelde personelle yatıp kalkmış. Komilik yapmış. Tuvalet temizlemiş.  Anti-sosyal kişilik 1990’da askere gitmiş. Hap kullanıp kendini kestiği için birliğinde ona “Jiletçi Mustafa” denirmiş. İki kez firar etmiş. “Anti-sosyal kişilik” raporuyla terhis edilmiş. Bir dönem her işe girip çıkmış Mustafa... Abisi ile balıkçılık yapmış. Beşiktaş’ta oyuncak satmış. Aksaray’da çalıştığı kebapçıların masa örtülerini yorgan yapıp yatmış. Birkaç kez bıçakla yaralamadan içeri girip çıkmış. Hayatının akışını değiştiren şey, Zeynep Poyraz’la tanışmaları olmuş. 1995’te 24 yaşındayken sevdalanmış devrimci Zeynep’e... Türkiye İhtilalci Komünistler Birliği (TİKB) saflarında yeralan Zeynep, onu devrim fikriyle ve örgütüyle tanıştırmış. Mustafa ilk kez kendini bir yere, bir fikre, bir kıza ait hissetmiş.  İntikam yemini Ancak tanışmalarından 15 gün sonra, 1995’in Mart ayında Zeynep, Gazi olaylarındaki çatışmada vurularak öldürülmüş. Bunalıma girmiş Mustafa... İntikam duygusuyla yanıp tutuşmaya başlamış. O dönem DHKP-C’ye yanaşmış. Cezaevinde DHKP-C yöneticilerini ziyarete gitmiş. Birkaç ziyaretten sonra bir örgüt lideri, “Önemli bir eylem için sana ihtiyacımız var” demiş. 1995 Eylül ayında, yani Zeynep öldürüldükten 6 ay sonra İstanbul Maslak’taki İl Jandarma Alay Komutanlığı önünde gece nöbeti tutan iki jandarma erini öldürmüş Mustafa... Serdar’la Tarkan’ı... Muhtemelen kendi yaşıtı iki delikanlıyı... Yanındaki örgüt arkadaşı İsmail’le birlikte onları çapraz ateşe almışlar. Vurduktan sonra yaya olarak kaçmışlar. O dönem bir avukat, Mustafa ve İsmail’le temas kurmuş; onları Fehriye ile tanıştırmış. Sırada büyük bir eylem olduğundan söz etmiş. Ne olduğunu söylememiş, ama “Ölmeye hazırlıklı olun” demiş. Mustafa ölüme çoktan hazırmış zaten... Aklında hep Zeynep’in intikamını alma fikri varmış. Sabancı suikastına bu hislerle gitmiş. YARIN:Bize neden vurdurdular?",https://www.milliyet.com.tr/yazarlar/can-dundar/mustafa-da-teror-kurbaniydi-1342456
Can Dündar,Erdoğan neden milliyetçi oldu?,20 Ocak 2011,"Bazıları “Ne oldu Erdoğan’a? Neden milliyetçilikte vites yükseltti” diye soruyor. Bir türbeye sahip çıkma bahanesiyle “insanlık anıtı”na “ucube” dedi. Meraklıların “tıksırıncaya kadar” içtiğini söyledi “Muhteşem Yüzyıl”a yönelik protestolara, “tarihi şahsiyetlerin manevi değeri bizim için son derece önemlidir” diyerek destek verdi. Bu sözlerin ona bazı liberal destekçilerini kaybettireceğini bile bile neden bu yolu seçti? * * * Cevap oy hesaplarında: Artık liberallerin oyuna ihtiyacı yok. Oradaki sınırına ulaştığını görüyor. CHP’li sahillerden ve BDP’li Güneydoğu’dan yeni oy alamayacağını biliyor. Şimdi asıl hedefi MHP... Nedeni basit: CHP’nin oy oranı belli: Yüzde 30 civarında... AKP ise yüzde 45’lerde görünüyor. MHP, yüzde 10 barajının üstünde... Aslında bu tablo, AKP’yi tek başına iktidar yapmaya yeter. Ancak anayasayı değiştirmek için fazlasına ihtiyacı var. MHP’nin oylarını barajın altına itebilirse ve BDP bir ittifakla barajı aşamazsa bütün manzara değişiyor. O zaman AKP, yüzde 40’ın altında oy alsa bile Meclis’te anayasayı tek başına değiştirebilecek ve Erdoğan’ı “Başkan” seçtirebilecek milletvekili sayısına erişebiliyor. Son dönemdeki milliyetçi söylemin altında yatan hesap bu... * * * MHP lideri ekim başında seçim startını nerede, nasıl vermişti? Kars’taki Ani harabelerinde namaz kılarak değil mi? Erdoğan’ın 3,5 ay sonra Kars’a gidip Hasan Harakani türbesini ziyaret etmesine, Evliya Camii’nde namaz kılmasına ne demeli? “Ucube” çıkışı özünde ülkücü tabana mesajdır. Yoksa Başbakan’ın kutsal alanlarda yapılaşma konusunda bir hassasiyeti olsa Beyoğlu’nda Karaağaç Bektaşi Tekkesi arazisi üzerine (hem de) AKP il binası yapılmasına, Antalya Elmalı’daki Abdal Musa Dergâhı’nın yanıbaşına taş ocağı kurulmasına izin verir miydi? Erdoğan Anadolu taşrasına göz kırparak referandumda MHP’nin oy depolarında gözlenen gerilemeyi sürdürmek istiyor. * * * Bu gelişmenin işaretini Kemal Can ve Hilmi Hacaloğlu, ekim ayında Milliyet’te MHP ile ilgili yazı dizisinde vermişlerdi. O dizide MHP’li Cihan Paçacı şöyle demişti: “Türkiye’deki sol seçmeni en fazla yüzde 40’a çıkarabilirsiniz. Eğer iki partili sistem olursa yüzde 40 artı 1, iktidar olur. AKP için en iyi rakip CHP’dir. Çünkü kendi seçmeni oraya gitmez. En tehlikeli parti, ona en yakın değerleri savunan partidir. Kendi seçmeninin yöneleceği 2. siyasi parti tehdittir. O yüzden MHP hedef seçilmiştir.” * * * Bu tablonun üstüne Demokrat Parti’nin son kongresini ekleyin: Namık Kemal Zeybek gibi ülkücü kökenden gelen bir lider, yanında Agah Oktay Güner gibi MHP’ye yıllarını vermiş bir isimle yönetime geldi. MHP’den çalacakları her oy, kıymete binmiş durumda... Özetle, seçime kadar ne açılım var, ne AB perspektifi, ne Kürt meselesi... Milliyetçilik yarışı hızlanarak sürecek.",https://www.milliyet.com.tr/yazarlar/can-dundar/erdogan-neden-milliyetci-oldu-1341528
Can Dündar,Rüzgâr eken...,18 Ocak 2011,"Son dönem Başbakan’ın Meclis grup konuşmalarında dikkatimi çeken bir şey var: Başbakan sürekli sorup-cevaplayarak konuşuyor. Ben okul yıllarımdan hatırlıyorum bu tarzı... Öğretmenler böyle konuşur: “Bu durumda havuza giren suyu ne yapmamız gerekir? Toplamamız gerekir.” Amaç, talebeyi yoklamak ve öğretilenin kulağında kalmasını sağlamaktır. Dikkat edin, fark edeceksiniz; Başbakan aynen bu üslupla konuşmaya başladı: “Aralık ayı ihracatımızı da ne yaptık? Artırdık.” “Çözüm noktasında kararlılığımızı gösterdik. Göstermeye de ne yapıyoruz? Devam ediyoruz.” Çok karakteristik bir “öğreten adam” tarzı... * * * Erdoğan’ın “mazlum” dönemi konuşmalarıyla, “muktedir” dönemi konuşmalarını karşılaştıran bir akademik çalışma çok ilginç sonuçlar verebilir. Çünkü bize, iktidar erkinin dili nasıl bir keskinleştirip bir kırbaca dönüştürdüğünü gösterebilir. Okuduğu şiir nedeniyle hapse girdiği yıllarda en çok ifade özgürlüğüne vurgu yapan Erdoğan, şimdi kendisine muhalif görüşler ifade eden gençler kıyasıya dövüldüğünde hiç üzülmeden “Emniyet görevini yaptı” diyebiliyor. 1970’lerin 250 lira maaşlı İETT işçisi, işçiler 1 Mayıs’ta yürümek istediğinde “Ayaklar baş olursa kıyamet kopar” cümlesini telaffuz edebiliyor. İçki içenlerden söz ederken “Tıksırıncaya kadar içiyorlar” diye lanetleyebiliyor. Heykele “ucube” demesini, padişah gibi “yıkın” emri vermesini eleştirenlere “Biz sanatı da biliriz” cevabını verebiliyor. Kültür Bakanı kendisine kalkan olmaya çalıştığında onu küçük düşürme pahasına hatasında ısrar edebiliyor. Muhaliflerini “Ağzı olan konuşuyor” diye susturabiliyor. TV dizileri RTÜK korkusuyla sansürlendiğinde özgürlüklere kefil olma vaadini unutup “Tarihe gölge düşüren olursa gereğini yaparız” diyor. Örnekler çoğaltılabilir. Bunlar, bir “mütehakkim”in sözleridir. “Daha da gelmem Arena’ya, nankörler” tavrı, bunun son örneğidir. * * * Başbakan’a “öfke kontrolü” tavsiye edenlere katılmıyorum. Bu güç, kontrolsüz değil aslında... Çünkü hesaplı: Hedefini, diş geçirebileceklerinden seçiyor. Mesela o öfke, referandumda vaat edilen ve “Yetmez ama evet’çileri” ikna eden bir 12 Eylül hesaplaşmasına yönelmiyor da, hep korunmasız olana, yumurta atan talebeye, heykel yapan sanatçıya, yuh çeken taraftara yöneliyor. Ama her öfkeli çıkışla, karşı cephe biraz daha büyüyor. Baştan kokan balıklar gibi, baştan gerilen ülke, tabana doğru büyüyen bir gerilime gidiyor. Herkes, GS yönetimi gibi uysalca boyun eğip kamerada ıslık çalanları avlayarak stat diyeti olarak taraftarının kellesini vermiyor. Ağzı olup konuşanlar, baş olamamış ayaklar, tıksırıncaya kadar içenler, tekme tokat dayak yiyenler, heykeli sökülenler, eski destekçiler, “Yetmez ama evet”çiler isyan bayrağı açıyor. “Padişahım çok yaşa” sloganları, “Senden büyük Allah var”a dönüyor. “Gerginlik noktasında rüzgâr eken ne yapıyor? Fırtına biçiyor.”",https://www.milliyet.com.tr/yazarlar/can-dundar/ruzg-r-eken-1340550
Can Dündar,‘Bizi vurdurmak için tuzak kurdular’,24 Ocak 2011,,https://www.milliyet.com.tr/yazarlar/can-dundar/bizi-vurdurmak-icin-tuzak-kurdular-1343228
Can Dündar,Hizbullah’a örtülü af!,15 Ocak 2011,"TBMM Faili Meçhul Cinayetleri Araştırma Komisyonu, 1995’teki raporunda Hizbullah’ın Güneydoğu’da nasıl devlet eliyle kurulup silahlandırıldığını açıkça yazmıştı. Devlet, legal mücadele ile baş edemediği PKK’yı illegal yollarla bastırmak için Hizbullah’ı kullanmıştı. O süreçte yüzlerce faili meçhul cinayet işlendi. 1990’ların sonunda Hizbullah-devlet işbirliği fiyaskoyla sonuçlandı ve ortaklık, 17 Ocak 2000 günü Hizbullah liderinin evinde öldürülmesiyle bitti. Yönetici kadro tutuklandı. Haklarında dava açıldı. * * * Sonra Hizbullah unutuldu. Daha doğrusu biz unutmuştuk. Ta ki geçen hafta çıkarılan örtülü affa kadar... Bölgeyi iyi tanıyan biriyle konuştum. Başbakan’ın “Devlet, Öcalan’la görüşüyor mu” sorusuna verdiği cevabı hatırlattı: “’Sadece onunla değil, cezaevinde başkalarıyla da görüşülüyor’ demişti. Kastettiği Hizbullah’tı” dedi. “Af mı çıktı” diye sordum. “Amma safsınız. Bu ilk af değil ki...” diye güldü. Meğer yıllar içinde parti parti çıkarmışlar Hizbullahçıları... * * * “1. aşamada hükümet değiştikten sonra operasyonları durdurarak ve dışarıda kalan militanları tutuklamayarak bir af çıkardılar. Tutuklu örgüt yöneticilerinin, dışarıda kalanları yönetebilmesi için internetten iletişim şansı verdiler. Böylece başsız kalan örgüt, yöneticisine kavuştu. 2. aşamada, tutuklu Hizbullahçıların suça bulaşmamış olanları, örgüt yöneticilerinin ifadesiyle salıverildi. 3. aşamada PKK için çıkarıldığı söylenen Eve Dönüş Yasası’ndan PKK’lılar ‘itirafçı’ damgası yememek için yararlanamazken ‘Pişmanım’ diyen yüzlerce Hizbullahçı salıverildi. Örgütün orta düzey militanları da çıkmış oldu. Sıra en üst düzey yöneticilere gelmişti. 4. bir affa ihtiyaç vardı. Ama mezar evleri, domuz bağları toplumun hafızasındayken bu, tepki almadan nasıl yapılacaktı? Akıllıca bir taktikle AB uyum yasalarını kullandılar. Tutukluluğun üst sınırını belirleyen maddeyi 2004’te çıkardılar. Çıktığı gün yürürlüğe girse hiçbir Hizbullahçı yararlanamazdı. PKK’yı bahane ederek uygulamayı geciktirdiler. PKK’lıların dosyaları hızla sonuçlandırılırken Hizbullahçıların dosyaları (gerekli belgeler yollanmayıp) geciktirildi. Bazı davalar süratle bitirilirken Hizbullah davası 10 yıla yayıldı. Hizbullahçıların tutukluluk süresi 10 yılı aşar aşmaz da yasa yürürlüğe kondu. Mükemmel zamanlama!” * * * Peki Türkiye’nin en kanlı örgütlerinden birine, zamana yayılmış bir af çıkarmanın amacı ne? Geçmiş hizmetlerin ödülü mü? Sus payı mı? Yükselen Kürt hareketini bölüp yine PKK’yı Hizbullah’a kırdırmak mı? BDP’ye kaptırılan “İslamcı Kürt” oylarını yeniden kazanmak mı? İslam dünyasına bir mesaj vermek mi? Amaç her neyse, sonucu pazartesi göreceğiz. 10 yıl önce dağılma noktasına gelmiş örgüt, liderinin öldürülüşünün yıldönümünde, on binlerle mitingi yapabildiğini gösterecek. Ve Güneydoğu’da eski bir hesaplaşma, kaldığı yerden yeniden ateşlenecek. Düzeltme: Önceki günkü yazımda yeni RTÜK Yasası’nın kriz halinde Başbakan’a, görevlendireceği bakana ve RTÜK’e yayın durdurma yetkisi vermesini eleştirmiştim. RTÜK, kendi istediği bu yetkinin Meclis’e gelen yasada bulunmadığını açıkladı. Yani “Yayını kes” deme yetkisi, sadece Başbakan ve bakanında...",https://www.milliyet.com.tr/yazarlar/can-dundar/hizbullah-a-ortulu-af-1339459
Can Dündar,Dikkat! Yayın kesilebilir!,13 Ocak 2011,"RTÜK’ün “Muhteşem Yüzyıl, tarihe mal olmuş bir şahsiyetin mahremiyetini ihlal etti” diye ceza kesmesi her açıdan ibretlik... Sanatçının ifade özgürlüğünü daraltması açısından da... Devletin müdahale sınırlarını genişletmesi açısından da... Tepkinin sansür getirdiğini göstermesi açısından da... “Dizi, milli ve manevi değerlere aykırı” imiş. Hiçbir karar, bu kadar muğlak bir kavrama dayandırılamaz. RTÜK üyelerinin bile farklı “değer” yargısı olduğu, RTÜK üyesi Hülya Alp’in muhalefet şerhinden belli... Alp, aynı diziyi izleyince “Kanuni’nin duygulu, sanatçı ruhlu, demokrat ve âşık” bir kişilik olduğu algısına varmış. Şimdi kimin “değer”ini esas alacağız? * * * Mevzuattaki muğlaklık daha tehlikeli sonuçlar doğurabilir. Bakın, geçen hafta bir yasa maddesi, sessizce geçti Meclis’ten... Medya ilgilenmedi. Oysa sadece bizim için değil, izleyicinin bilgi alma hakkı için de hayati önemdeydi. O madde, dünkü cezayı kesen RTÜK’e “kriz halinde” yayın durdurma yetkisi verdi. Yasa diyor ki: “Milli güvenliğin açıkça gerekli kıldığı hallerde veya kamu düzeninin ciddi şekilde bozulmasının kuvvetle muhtemel olduğu durumlarda...” Burada es verelim: Diyelim 1 Mayıs’ta işçiler yasağa rağmen yürümek istiyor; “kamu düzeni” bozulmaz mı? Diyelim bazı öğrenciler Başbakan’ı protesto ediyor; diğerleri tahrik olmaz mı? İşte bu tür durumlarda... “...Başbakan veya görevlendireceği Bakan, geçici yayın yasağı getirebilir.” * * * İngiltere’de ancak “savaş halinde” kullanılan bir yetki bu... Bizde 16 yıldır var. Çiller mirası... Daha çok “Demokles’in kılıcı” işlevi görüyor. O yetkiye atıf yapan “bir telefon” yetiyor. Gerçekten açılım isteyen bir iktidar, RTÜK yasasını, hem de “ifade ve haber alma özgürlüğü sağlama” hedefiyle yenilerken, bu yetkiyi daraltmalıydı değil mi? Tersine, yasaya şu hüküm eklendi: “Ayrıca gecikmesinde sakınca bulunan haller ile toplumu infiale sevk edecek yayınların yapılması durumunda, Üst Kurul’ca yayının geçici olarak durdurulmasına karar verilebilir.” * * * Bizim ne kadar kolay “infial”e sevk olduğumuz malum: Diziyi beğenmeyiz, infiale kapılırız. Süt reklamında inek memesi görünce tahrik olup telefona sarılırız. Şehit haberine, “PKK’yı güçlü gösteriyor” diye kızarız. Biz bu psikolojideyken, iktidar medyaya uluorta ayar vermeyi âdet edinmişken, TV’ler, gazeteler Maliye’yle sıkıştırılırken, hükümetin kontrolündeki bir kurula “İstediğin anda yayını durdurabilirsin” diyor yasa... Hem de seçime giden bir ülkede... “Durdurma kararına karşı yayıncı iptal davası açabilir”miş. “Danıştay, 48 saat içinde karar verir”miş. Düşünün, 1 Mayıs’ta Taksim’de işçiler coplanıyor; o an RTÜK kararıyla yayın kesiliyor. Kararın haksızlığı 48 saat sonra anlaşılıyor. Yayına 2 gün sonra mı devam edilecek? Demokratik bir ülkede yargı kararı olmadan yayın durdurulamaz. Durduruyorsa “olağanüstü hal”deyiz demektir. * * * Hoş bir ayrıntıyla bitireyim: “TV’ler hükümetin genel ahlakla ilgili bildirilerini yayınlamakla yükümlüdür” diyor yasa... İster misiniz bu gece TV’de, padişahların iffetini anlatan şöyle ibretlik bir genel ahlak bildirisi dinleyelim.",https://www.milliyet.com.tr/yazarlar/can-dundar/dikkat-yayin-kesilebilir-1338485
Can Dündar,Filiz örtmen,02 Ocak 2011,"15 yıl önceydi. Duygu Asena’nın çıkardığı Negatif dergisinden genç bir muhabir röportaja geldi. Sohbet esnasında öğretmen olduğunu öğrendim. Tayini çıkmış, Diyarbakır’ı çekmişti. İstanbul’u, doğduğu şehri, ailesini, işini, köpeğini, konforunu bırakarak gidecekti. Öyle coşkulu ve kararlıydı ki, idealizmine hayran kalmıştım. Röportaj dergide basıldıktan sonra teşekkür için aradığımda Silvan’daydı. Bambaşka bir hayata başlamıştı. * * * Bir süre sonra Diyarbakır’da dört öğretmenin öldürüldüğü haberi geldi. Yüreğim cız etti. Aradım; telefonda sesi titriyordu. O ara NTV, konuyla ilgili konuşacak birini arıyordu. Onun adını verdim. Televizyona çıktı; Güneydoğu’da öğretmen olmanın cennetini, cehennemini anlattı. İzleyenlerin hayranlığını kazandı. İşte o kız, sonraları Milliyet’in Kültür Sanat Servisi’nde çalışmaya başladı. Ardından çalıştığı servisin müdürü oldu. Milliyet Sanat’a geçti. Orada da Genel Yayın Yönetmenliği’ne yükseldi. Milliyet Kitap çıktı; onun yönetmeni oldu. Ve nihayet yazarlığa soyundu: Diyarbakır Silvan’da bir öğretmen olarak yaşadıklarını sımsıcak, samimi bir dille kâğıda döktü. “Kaç Zil Kaldı Örtmenim”, Filiz Aygündüz’ün imzasıyla yayımlandı. (Doğan Kitap, Aralık 2010) * * * Ailesi götürmüş Filiz’i Silvan’a... Oraları ilk görüşü... Yolda jandarma birkaç kez çevirip kimlik kontrolü yapmış. “Öğretmenleri öldürüyorlar“ haberi dilden dile geziyormuş. Her an her şey olabilir tedirginliği... Toprak damlı kerpiç evler... Kaldırımlarda kürsilere kurulmuş işsiz erkekler... “Giyiminize dikkat etseniz iyi olur“ nasihatleri... Köşebaşlarında panzerler... Sandık odası büyüklüğünde derslikler... Öğretmensizlikten boş geçen dersler... İkinci sınıfta, hâlâ okuma yazma bilmeyen öğrenciler... İstanbul’daki huzurunuzu bırakıp bu manzarada öğretmenlik yapar mıydınız? Yapıyor Filiz... Çünkü dersleri boş geçtiği için gün boyu toz toprak içinde oynayan, eli yüzü kir pas içinde çocukları görüyor. Sıfıra vurulmuş kafalarıyla oğlanlar, don lastiğiyle bağlanmış saçlarıyla kızlar, koluna, beline sarılıyorlar. “Sen bizim örtmenimizsen?” diye soruyorlar. Koca koca gözleriyle “Sen de gitme” diye bakıyorlar. İstanbul’da kendisini böyle hasretle bekleyen kimsesinin olmadığını düşünüyor Filiz... Yeniyor korkularını... Ve kalmaya karar veriyor. * * * İlk ders... “Hadi resim yapalım çocuklar” deyip ne çizdiklerine bakmak için sıraların arasında dolaşıyor Filiz öğretmen: Gökyüzünde uçaklar... Düşen bombalar... Sokaklarda panzerler... Masa altında saklanmış insanlar... Kan kırmızılar... İşte böyle bir okulda, her sabah “Türküm doğruyum“ diye sınıfa giren Kürt çocuklarına nasıl öğretmenlik yaptığını anlatıyor Filiz Aygündüz... Okudukça her satırında oralarda hayatı pahasına görev yapan öğretmenlerin fedakârlığına şapka çıkarıyorsunuz. Ve şu tartışıp durduğumuz “iki dilli hayat“ın ne demek olduğunu çok daha iyi anlıyorsunuz. “Kaç Zil Kaldı Örtmenim”, Güneydoğu gerçeğine açılmış, yalansız bir pencere ve bugünlerde okunacak en iyi kitap...",https://www.milliyet.com.tr/yazarlar/can-dundar/filiz-ortmen-1333644
Can Dündar,"Gül ve Erdoğan, iyi polis-kötü polis mi oynuyor?",06 Ocak 2011,"TV’de AK Parti’ye yürümek isteyen ODTÜ’lü öğrenciler var. Polis, kampüs kapısına barikat kurmuş. Savaş nizamında bekliyor. Az sonra çatışma başlıyor. Öğrenciler polisi taşlıyor; polis önce tazyikli suyla, sonra biber gazıyla cevap veriyor. Çatışmanın ortasında bir son dakika bilgisi geliyor: “Gül, yarın (bugün) Çankaya Köşkü’nde öğrenci temsilcilerini ağırlayacak.” Büyük gol! Planlansa yapılamaz. * * * Rektörlerle görüşen Erdoğan’ı protesto edecek öğrenciler İstanbul girişinde dayakla durdurulmuştu ya... Muhtemelen Köşk’ün kararı o dayaktan sonra alınmış. “Sorun, gençler coplanarak çözülmez, gençler dinlenerek çözülür” mesajı verilmek istenmiş. Öyle “münasip öğrenciler” değil, Ankara’daki üniversitelerin öğrenci temsilcileri çağrılmış. Muhtemelen bugünkü gazetelerde ODTÜ’deki polis müdahalesiyle, Köşk’ün çağrısı haberleri yan yana yer alacak. Çıkan mesaj, hükümetin hiç hoşuna gitmeyecek: Erdoğan, öğrenciyi şehre sokmazken Gül, sofraya buyur ediyor. * * * Gül’le Erdoğan’ın “yorum farkı”, Ankara kulislerini yakından izleyenler için sürpriz değil... Son 1 yıl içinde ilk akla gelen benzer örnekleri hatırlayalım: Geçen şubat ayı... Anayasa referandumu gündemde... Muhalefet “Tüm anayasayı ele alalım” diyor. Hükümet sınırlı bir paketle geliyor. Tam o aşamada Gül, fikrini söylüyor: “Meclis’e yeni bir anayasa yapmak yaraşırdı. Bu fırsat kaçtı.” Hükümet cenahından serzenişler işitiyoruz. Ağustos ayı... Hrant Dink davasında yargılanan Türkiye adına hükümet, utanç verici bir savunma yapıyor. Daha eleştirilerin ateşi dinmeden Gül, Hrant’ın kardeşi Hosrof Dink’i Köşk’e davet ediyor. Bir anlamda devlet adına özür diliyor. Kasım ayı... Üniversitede başörtüsü tartışılırken birkaç ailenin kız çocuklarını başörtüsüyle ilkokula yollaması ortalığı karıştırıyor. Hükümet “Bu, provokasyondur” diyor, ama “ilkokulda türban”la ilgili karşı tavır almaktan ısrarla kaçınıyor. Tam o sırada Hayrünnisa Gül çıkıyor sahneye... Hükümetten beklenen çıkışı o yapıyor: “İlkokul öğrencisinin kendi isteği ile başörtüsü takması söz konusu olamaz. Bu konuda cehalet varsa, bunu ortadan kaldıracağız.” Yine derin bir sessizlik... Kulislerde fısıldaşmalar... Son örnek çok yeni: MGK ve hükümet “Tek millet, tek dil” çıkışıyla Diyarbakır’ın “iki dilli hayat” talebine kapı kapatırken Gül, o MGK bildirisinin altına imza atıp Diyarbakır’a gidiyor; iki dilli sloganlarla karşılanıyor; belediyeyi ziyaret ediyor. Bölgeyi yatıştırıyor. * * * Bunlar sadece son bir yılın akla ilk gelen örnekleri... Alttan alta, böyle sayısız bilek güreşi yaşandı Gül’le Erdoğan arasında... “İyi polis-kötü polis oyunu” mu? Birinin dövdüğü, diğerinin gidip gönül aldığı bir “danışıklı dövüş” mü? Sanmıyorum. Gül, parti hüviyeti taşımadığından, üzerinde seçim baskısı da olmadığından risk alıyor; yukarıdaki örneklerde olduğu gibi hükümetten farklı düşündüğünde aykırı tavır koyuyor, “Öyle yapılmaz, böyle yapılır” mesajı veriyor. Ve kulisleri izleyenlerin iyi bildiği gibi bu tavır, hükümet kanadında tepkiyle karşılanıyor. Cumhurbaşkanlığı seçimine doğru bu makas farkının örnekleri çoğalırsa şaşmamak lazım.",https://www.milliyet.com.tr/yazarlar/can-dundar/gul-ve-erdogan-iyi-polis-kotu-polis-mi-oynuyor-1335407
Can Dündar,Kulübe hoş geldin Meral!,10 Ocak 2011,"“Muhteşem Yüzyıl”ın senaristi Meral Okay’ı çok iyi anlıyorum. “Mustafa”da aynısını yaşadım çünkü... “Tarihi biz biliriz. Sadece kahramanlıkların sergilenmesine izin veririz. Ötesine girmek isteyeni ezeriz” lobisinin yeni hedefi Meral ve dizisi... Lobinin kimisi Osmanlıcı, kimisi Cumhuriyetçi geçiniyor. Görüşleri farklı, ama tahammülsüzlükte ortaklar: Tabuları var ve resmi tarihi kutsal sayıyorlar. Dokunanı cezalandırıyorlar. * * * Meral de meraklılarının iyi bildiği bir konuyu, yani Sultan’ın hayatını saygıda kusur etmeden, kanlı canlı bir dille anlatıyor. Bize yıllar yılı ya hamasi tarih kitaplarının ya da oryantalist Batılıların abartılı ya da aşağılayıcı, didaktik ya da eksik anlattığı bir tarihi, günahı ve sevabıyla aktarıyor. Bir cenah, “Sen nasıl olur da ecdadımıza laf edersin” diye ayaklanıyor. Diziyi yasaklatmaya çalışıyor. Daha önceki hoşgörü sınavında çakmış öbür kesim, 2 yıl önce yazdıklarını hatırlamayacağımızı sanarak “Ne var ki? Tarih bu... Tabii her yönüyle anlatılacak” diye müsamahakârlık taslıyor. Çoğunun diziyi izlemediği öyle belli ki... Bülent Arınç, “Kanuni’yi içki düşkünü ve gayriahlaki ilişki içinde gösterdiler” diyerek izlemediğini ele verdi mesela... “Mustafa’da Atatürk kadın düşkünü gösterildi” diyenlere filmde bu konuda ne bir cümle ne de ima bulunduğunu söylediğimde “Ben izlemedim, öyle duydum” cevabını öyle çok aldım ki... * * * Sevgili Meral, Aynı yoldan geçmiş biri olarak bundan sonra olacakları da söyleyeyim: İhbar üzerine soruşturma açılacak. Savcı karşısına çıkacaksın. Diziyi o da izlememiş olacak. “Ecdada hakaretle suçlanıyorsunuz” diyecek. Sen “Ama bu bir dizi...” diye savunma yapacaksın. Yazdığın diyaloglara kaynak göstermek zorunda kalacaksın. Kaynak gösterdiğinde diziyi en çok eleştiren, pek saygıdeğer sandığın bazı tarihçiler gelip “Bunların doğru olduğunu ben de biliyorum, fazlasını da biliyorum. Ama söylenmesi doğru mu? Hem şimdi sırası mı” diyecekler. Gözünden düşecekler. Bazı komplo teorisyenleri senin Padişah’a içirdiğin şerbeti üreten firmadan para yediğini öne sürecek. Yabancı güçlerle elele verip Osmanlı’yı küçük düşürmeye ve yeni Osmanlıcılığın yükselişinin önünü kesmeye çalıştığını söyleyecek. Eminim ki, sonunda yine “Yasaklansın, çocuklara izletmeyelim” diyenler yenilecek. Onların nafile gayreti, dizinin daha çok izlenmesini sağlayacak. Bütün bu gürültüye aldırmayan, bazısının medya grupları arasındaki kavgadan kaynaklandığını anlayan seyirci, izleyip kararını kendisi verecek. Ve yine “Mustafa”da olduğu gibi, seni eleştirirken bu konuda yıllardır kılını kımıldatmayanlar harekete geçip bir başka filmle, diziyle doğru bildiklerini anlatmayı deneyecekler. Sen, buna öncü olmakla övüneceksin. * * * Bir de önerim var: “Mustafa”yla ilgili yerli yabancı basında 400 makale çıktı. Hepsini siteme koydum. () Tarihe bakış açımızı sergilemek için bunları yayımlamayı düşünüyorum. Sen de seninkileri topla. “Tarihin iki yüzü”nü birlikte yayımlayalım. Paranoyaları, tabuları, çarpıtmaları ve aynı kalemlerin çifte standardını ortaya koyalım. Tarihe, tarihe dair bir belge bırakalım. Ne dersin?",https://www.milliyet.com.tr/yazarlar/can-dundar/kulube-hos-geldin-meral-1337627
Can Dündar,Ucube zihniyet,08 Ocak 2011,"1975 yılı... Nâzım Hikmet’in 75. yıldönümü için bir grup sanatçı kolları sıvamış. Kimi onu şiire, kimi heykele, kimi öyküye dökmüş. O dönem Berlin Güzel Sanatlar Akademisi’nde öğrenci olan Mehmet Aksoy da bir büstle katılmış seferberliğe... Okul bitince, eserlerini bir kamyonun kasasına yükleyip Türkiye’nin yolunu tutmuş. Edirne gümrüğünde durdurmuşlar kamyonu... Kasayı açtırmışlar. Gümrük memuru: “-Nedir bunlar” diye sormuş “-Heykeller, büstler...” “-Şu kim? Nâzım Hikmet mi?” “-Evet.” Bu cevap üzerine derhal gözaltına alınmış Nâzım Hikmet... Dünyanın belki de ilk büstten tutuklusu olmuş. Geri alması aylar sürmüş. * * * Daha yeni seyretmiştim Tarık Akan’ın, Mehmet Aksoy için yaptığı belgeseli... Anlattığım öykü orada yer alıyordu. Aksoy’un çilesi bununla da sınırlı değil. Hayatı boyunca yonttuğu 3 bin 500 ton taş ve bronzun çoğu ödüllendirildiyse de önemli bir kısmı, taşlaşmış kafalara kurban gitmiş. Selçuk’a yaptığı Atatürk anıtına açılış yapmamışlar. 1 Mayıs 1977 katliamı anısına yaptığı anıtı Taksim’e sokmamışlar. 12 Eylül’ü anlattığı bronz pano Bonn’da sergilenmesin diye diplomatlar girmiş devreye... TBMM alt geçidi için açılan yarışmada onun “Kurtuluş yolu” projesi birinci olmuş; ama 12 Eylül’de Evren “Bunu yapan komünist mi? Atatürk’ü niye kalpaklı resmetmiş” deyince o proje de rafa kalkmış. 2009’da Sarıkamış için hazırladığı muhteşem proje siyasi nedenlerle yapılamamış. Son olarak Hrant Dink için yaptığı “Kanadı kırık güvercin” projesi kâğıt üzerinde kalmış. Kısacası Tarık Akan’ın deyimiyle “Onun heykelleri hep korkutmuş birilerini...” * * * Son korkan, Başbakan Erdoğan... Dün Karslılara demiş ki: “Bakınız; Şehit Ebu-l Hasan Harakani hazretlerinin yanına bir ucube koymuşlar. Garip bir şey dikmişler. Sanatkârane vakıf eserlerinin olduğu yerde böyle bir şeyin olması düşünülemez. Konuyla ilgili belediye başkanımız görevini süratle yerine getirecektir. İlk gelişimizde bunu göreceğiz.” Tahmin ettiniz: Başbakan’ın “Derhal yıkıla” dediği heykel, Mehmet Aksoy’un “İnsanlık Anıtı”... 2004’te AKP’li belediye başkanının “Öyle bir heykel yapalım ki, sınırın ötesinden, Ermenistan’dan görünsün” talebi üzerine yaptığı, 35 metrelik, 700 tonluk dev anıt bu... Yerde ilahi vicdanı temsil eden bir göz var. Bu gözün üzerinde tek bir insan yükseliyor. Ancak insan, bir elmanın iki yarısı gibi ikiye bölünmüş. Aralarında boşluktan bir duvar var. O duvar, bölünmüş insanın bütünleşmesini engelliyor. Ve alttaki göz, bir oluktan akıttığı suyla, onların ayrılığına usul usul ağlıyor. * * * Başbakan’ın “ucube” dediği işte bu kardeşlik çağrısı... MHP’liler nicedir heykelin yıkılması için kampanya yapıyorlardı. Erdoğan, dün o kampanyanın sözcüsü oldu. Acaba “heykele tüküren başkan” olarak tarihe geçen Ankara Belediye Başkanı’ndan sonra, Erdoğan da “heykel yıktıran başbakan” olarak anılmaya mı namzet? Oysa Aksoy, yazıda saydığım bunca yıkıma rağmen hâlâ taş gibi ayakta... Onun heykellerini yıkanlar, sansürcüler, katliamcılar, darbeciler çoktan tarih oldular. Bizim yerimiz, Mehmet Aksoy’un yanıdır.",https://www.milliyet.com.tr/yazarlar/can-dundar/ucube-zihniyet-1336909
Can Dündar,Mardin’in Faslı kumaları,04 Ocak 2011,"Mardin, ki haklı olarak dünyada çok kültürlülüğün başkentlerinden biri olmakla övünür, vitrinlerine yılbaşı süsü astı diye fırça yedi kendi milletvekilinden... AKP Mardin milletvekili Gönül Bekin Şahkulubey, partisinin “alternatif yılbaşı” toplantısında “Benim bir acım var” diye söze girdi ve esnafı dükkânlarına yılbaşı süsü asıyorlar diye eleştirdi. “Modernleşme adına özümüzü kaybediyoruz” dedi. Bunun Mardin’in farklı dinleri bir arada barındıran ortamıyla da, dünyaya yaymaya çalıştığı “hoşgörünün başkenti” imajıyla da nasıl çeliştiğini dün Aslı Aydıntaşbaş gayet iyi yazdı. Ben, modernleşmenin getirdiği sorunlar faslında sayın vekilin ilgi alanına girmesi gereken başka bir soruna değineceğim.  Bir köyde 32 Faslı kadın Şahkulubey’in temsil ettiği ilin sadece bir köyünde Fas’tan para karşılığı getirtilmiş 32 Faslı kuma olduğunu biliyor muydunuz? Yanlış okumadınız: Mardin’e Fas’tan getirilmiş ve Mardinli erkeklere ikinci, üçüncü, hatta bazen dördüncü eş olarak verilmiş 32 kadından söz ediyorum. Kızıltepe’nin Gökçe köyü 4 bin nüfuslu... Çoğu Arap kökenli... Türkçe az kullanılıyor. Kamyonculukla geçiniyorlar. Köyde 2 yıl önce bir internet cafe açılmış. Köylülerden biri, internetten eş bulma merakına düşmüş. Ararken Fas’ta bir kız bulmuş. Yazışmışlar. Kadın para istemiş. Ailesine 2 bin dolar, yol parası ve pasaport gönderilmiş. Faslı kız önce İstanbul’a, oradan Mardin’e getirtilmiş. Ve o, kendinden sonrakilere referans olmuş.  Sanal kuma Bir anda köyde “sanal kuma” talebi tetiklenmiş. Herkes internet başına geçmeye ve Fas’tan gelin seçmeye başlamış. Öyle ki, internet cafe’lerin sayısı kısa zamanda üçe çıkmış. Sonra da hemen her eve bir internet bağlantısı kurulmuş. Şu anda evlerin yüzde 70’inde internet var. Ama işin ilginç yanı, evine internet bağlatanların hemen hiçbiri internet kullanmayı bilmiyor. Hatta okuma yazma bile bilmiyorlar. Bütün yapabildikleri, “habibti.com” dan tanıştıkları Faslı kadınlarla videokonferans aracılığıyla diyalog kurup onları kuma gelmeye ikna etmek... Bu sayede şu anda köyde ciddi bir Faslı kadın nüfusu oluşmuş.  “İthal etmek daha ucuz” “Siber-etnoloji” alanında araştırma yapan iki akademisyen, Fırat Üniversitesi’nden yardımcı doçent Bünyamin Atıcı ve Yeditepe Üniversitesi’nden Dr. Uğur Batı, geçen sene Gökçe’deki bu salgını incelediler. Yazdıkları makaleyi okudum. Dün de Atıcı ile görüştüm. “Neden Faslı kadınlar” sorusuna birkaç gerekçe sayıyor: Mardinli erkeklerle dil ve kültür benzerliği var. Türkiye’ye gelmek için vize gerekmiyor. Ve “ucuz...” Konuştukları 29 yaşında 6 çocuk babası bir Gökçeli şöyle demiş: “Buraya kuma getirmek zor. Bir kuma 15-20 bin lira... Halbuki Fas’tan 2 bin dolara getirtebiliyoruz.” İşin ilginç yanı, gelenlerin bir kısmı üniversite mezunu ve iş güç sahibi kadınlar... Biri Eczacıymış. Geldikleri erkeklerin çoğu okur yazar bile değil... Fazla zengin de değiller. O halde niye? Fas’taki işsizlik ve ekonomik sıkıntılar, bu kadınları daha iyi bir hayat umuduyla uzak bir diyarda kumalığa mecbur kılıyor. Araştırmacılar buna “online poligami” diyorlar.  Modernleşme bozar mı? Bu ilginç hikâyeden çıkan dersler: 1) Bir yere internet gitmesi ille de medeniyet sıçraması anlamına gelmiyor. İnternet’in “i”sini bilmeyen, hatta okuma yazması olmayanlar da bazen pek de medeni olmayan amaçlarla interneti kullanıyor. 2) Hatta umulanın tersine bazen internet, yaşanan bir olumsuzluğun etkisini katlıyor ve uluslararası boyuta taşıyor. Bünyamin Atıcı’nın tabiriyle, Mardin örneğinde “İnternet kullanımı, çok eşliliği körüklüyor.” 3) Bölgenin bir kadın milletvekili, bu konularla ilgileneceğine vitrindeki çam süslerini eleştirince ve “Modernleşme adına kaybettiğimiz özümüz”den söz edince benim aklıma hemen dört kumalı hayat geliyor. Onu rahatlatmak adına söylüyorum: Merak etmesin, modernleşme özümüzü yok etmiyor; onu Afrika kıtasına kadar yayıyor.",https://www.milliyet.com.tr/yazarlar/can-dundar/mardin-in-fasli-kumalari-1334443
Can Dündar,Yargıtay hedefte!,08 Ocak 2011,"Tahliyeler konusu daha çok hukuki boyutuyla tartışılıyor, oysa büyük resmi göz ardı etmemek gerek. Büyük resimde yürütme ile yargının savaşı, daha doğrusu, “yüksek yargı oligarşisi”ni yıkmaya azmetmiş bir iktidar görünüyor. “Oligarşi”de Anayasa Mahkemesi vardı; dizginlendi. Hâkimler Savcılar Yüksek Kurulu vardı; kontrol altına alındı. Sırada Yargıtay var. * * * Kavganın ne kadar eski ve derin olduğuna dair bir hatırlatma yapayım: 1969 yılı... AP iktidarda... İsmet Paşa’nın CHP’si muhalefette... Sokakların kızıştığı, Demirel’in “Sokaklar yürümekle aşınmaz” dediği yıllar... Yılbaşında ODTÜ’de Amerikan elçisi Commer’in arabası yakıldı. Şubatta Amerikan 6. filosu protesto edildi. Taksim’de cihat bayrağı açanlar, protestoculara saldırdı. “Kanlı Pazar”da 2 genci öldürüp 114’ünü yaraladılar. Sağda en etkili örgüt, içinden bugünkü iktidarın beyin takımını çıkaran Milli Türk Talebe Birliği (MTTB) idi. İşte tam o günlerde Yargıtay Başkanı İmran Öktem öldü. Öktem, gericiliğe karşı çıkışlarıyla hedef olmuş bir isimdi. Cenazeden önce MTTB, “Öktem dinsizdir, namazı kılınamaz” kampanyası başlattı. 3 Mayıs’ta Ankara Maltepe Camii’nde toplanıp “Allahsızın namazı kılınmaz” diye bağırdılar. İmamlar korkup çekildi. Cenaze ortada kaldı. “Mezarlıkta kılınsın” diyenler oldu. O sırada cenazeye gelen İsmet Paşa sinirlendi. “Namaz burada kılınacak; kılınmadan gitmem” dedi. Ama imam gelmedi. Cenazeyi cemaatten biri kıldırdı. Protestocular çıkış kapısında bekliyordu. Korumalar İnönü’ye arka kapıdan çıkmayı önerdiler. Paşa şiddetle reddetti; inadına, protestocuların üzerine yürüdü. Ortalık birbirine girdi. O sırada bir tuğgeneral tabancasını çekip kalabalığa yöneltti. Bu koşullarda cenazeden çıkabilen İsmet Paşa, “Bu, ikinci bir 31 Mart olayıdır” açıklamasını yaptı. Ertesi gün Yargıtay üyeleri, hukukçular, öğrenciler kol kola yürüdüler. En başta Hukuk Fakültesi’nin genç asistanı Uğur Mumcu yürüyordu. Anılarından öğrendik ki, Abdullah Öcalan da yürüyüşçüler arasındaymış. Sonradan, “O yürüyüş, benim için bir dönüşüm anıydı” diye yazacaktı. Bazen bir yanlış eylem, ne kadar farklı siyasal sonuçlar doğurabiliyor. * * * Demem o ki, Yargıtay’ın hedef haline gelmesi yeni değil... Ama hedefi bertaraf etmeye, hiçbir iktidar bu kadar yaklaşmamıştı. Sevinç gösterileri arasında salıverilen Hizbullahçıların görüntülerinin ve bunun toplumda yarattığı infialin AKP’yi zorda bıraktığını düşünenlere katılamıyorum. Tersine, yaşanan söz düellosunda hükümet bu infiali Yargıtay aleyhine kullanmayı başardı. Bunca yıllık iktidarında yargı reformunu yapamamış, adaleti hızlandıramamış olmanın zaafını unutturup Yargıtay’ı kendini savunma pozisyonuna soktu. Kamuoyunu da Yargıtay’a çeki düzen verecek bir yasal değişikliğe fikren hazırlamış oldu. Oysa artık herkes görüyor ki sorun, tutukluluk süresinden önce yargılama sürecinde... Asıl onu kısaltmak lazım. Onun çözümü de son durak olan Yargıtay’da değil, ilk durak olan mahkemelerde...",https://www.milliyet.com.tr/yazarlar/can-dundar/yargitay-hedefte-1336478
Can Dündar,Gemili tarih,27 Aralık 2010,"Mavi Marmara’nın eve dönüşünü izleyince, eski bir hayalimi hatırladım: Başrolünü gemilerin oynadığı bir belgesel-tarih kitabı... Açılışta iki devşirme zırhlı var: Yavuz ile Midilli... Asıl isimleri Goeben ve Breslau... Rusya’nın Karadeniz sahillerini bombalayarak yazıyorlar 100 yıllık “gemili tarih kitabı”nın girizgâhını... O bombardıman, Agamemnon kruvazöründe atılmış teslimiyet imzasına sürüklüyor bizi... Bir sonraki sayfada, İstanbul’un boğazında düğümlenmiş işgal gemileri... Nusret, o tek başına müttefik donanmasına kafa tutmuş mayın gemisi, boyun büküyor. Turgutreis, Hamidiye, Mecidiye zincirlenmiş, mahzun... * * * Derken bir mayıs sabahı Bandırma açılıyor denize... Yarıyor Karadeniz’in sularını; bir ülkenin tarihini ikiye yarar gibi... Kurtuluşa yelken açıyor. Takalar koşuyor peşi sıra; silah taşıyorlar İstanbul’dan Anadolu’ya “yükle, yürekle...” Üç buçuk yıl sonra İzmir açıklarında Yunan gemileri topluyor, denize dökülmüş işgal askerlerini... * * * Karadeniz devralıyor mücadeleyi: Mustafa Kemal’in 3 yaşındaki yeni Türkiye’yi anlatsın diye içinde senfoni orkestrası ile Avrupa limanlarına yolladığı gemi... Ardından Hamburglu Yavuz yeniden çıkıyor sahneye... Onca yaman muharebeden sonra, Cumhuriyet’in ilk büyük yolsuzluk davasının tanık koltuğunda oturuyor; işlerin değişmekte olduğunu kanıtlarcasına... Bir dönemi, Dolmabahçe açıklarında boynu bükük sahibini bekleyen Savarona kapatıyor. * * * Sonra bir patlama sesi duyuluyor. Bir utanç sayfası aralanıyor. 2. Dünya Savaşı’nda Romen Yahudileri’ni Filistin’e kaçıran geminin İstanbul Boğazı’ndan geri çevrilişi hüsranla sona eriyor. Batırılan Struma, bir utanç sayfasının adı; gemili tarih kitabında... Dumlupınar ise Çanakkale Boğazı’nın derinliklerinden duyulan “Vatan sağolsun” çığlığıyla geçiyor tarihe... * * * Yeni bölüm, “Missouri” zırhlısı ile açılıyor. 1946’da ABD’de ölen Türk büyükelçisinin cenazesini getiren bu devasa savaş gemisine muhteşem bir karşılama yapılıyor. Gemiden inen Amerikan askerleri için boyanan Abanoz Sokağı evleri, açılan yeni dönemi sembolize ediyor. Ama 22 senede değişiyor işler: 1968’de 6. Filo geldiğinde “Hoş geldin” pankartları “Defol” sloganlarına dönüşmüş bile... Amerikalı bahriyeliler, dayakla geri gönderiliyor. Yangın yılları... Savarona’yı bile kurtaramadığımız bir yangın... * * * Kıbrıs savaşında Türk jetlerince bombalanmış Kocatepe, gemili tarih kitabımızın gaflet sayfasında kayıtlı... Sismik araştırma gemisi Hora ise “Ege’nin sahibi kim” kavgasının gerginlik yıllarında... * * * Vapurların başrolde olduğu bir belgeselde tarihimizi gemilere anlattırmayı denesem, son 100 yılın değişim öyküsünü, geçenlerde fuhuş baskınına uğrayan Savarona’ya sorardım herhalde... Mavi Marmara’nın karşılanışını, 64 yıl önce Missouri’nin karşılanışıyla kıyaslardım. Türkiye’nin yelken açtığı iki dünyayı, bu iki gemi üzerinden incelerdim. Ve onlara anlattırırdım, Türkiye’nin yeni coğrafyalara dümen kırmasının öyküsünü... O yorgun, yaralı gemiler, sularında yüzdükleri asrı, kim bilir bize ne güzel anlatırdı.",https://www.milliyet.com.tr/yazarlar/can-dundar/gemili-tarih-1331718
Can Dündar,Yafta,23 Aralık 2010,"Zaman gazetesinin sevdiğim bir reklam filmi vardı. İnsanlara yapıştırdığımız yaftaları sıralıyordu: “Dinci, faşist, hain, kıro, darbeci, ajan, liboş, yobaz...” “Yaftalamadan düşünün” diyordu film... Herkesin karşısındakini nefretle yaftaladığı anlayışı yıkmak için Zaman okumalıydık. Dünkü Zaman’da hakkımdaki “ajan gazeteci” imasını okuyunca o filmi görmüş gibi oldum. Yazanların kendi reklam filmlerini seyretmemiş olmalarına üzüldüm. * * * Peki neden “ajan” yaftası sırtımıza iliştirilmiş? Çünkü üst düzey bir istihbaratçı, yazdığı kitapta “Gülen okullarında CIA ajanları öğretmen maskesiyle görev yapıyor” demiş. Ben de bunu -kitaptan birçok başka bölümle birlikte- haber yapmışım. Bir dönem Başbakan’ın İstihbarat Başdanışmanlığı’nı yapmış bir isim, anılarında böyle önemli bir iddiayı ortaya atıyorsa bu, haber değil midir? Bunu yazmak, gazeteciyi “ajan” yapar mı? İddiayı ortaya atanı değil, onu yazanı hedef almak, dahası “ajan” diye yaftalamak, hakaret mailleri yağdırmak “caiz” midir? Yaftalamadan önce “düşünmek” gerekmez mi? * * * Durum bana “Mustafa” filminden sonra birilerinin üstümüze “Fethullahçı” yaftası yapıştırmasını hatırlattı. Dün baktım; “Gülen okullarında CIA ajanları” haberine, en çok o yaftacılar ilgi göstermiş. Yani dün bize “Fethullahçı” diyenler haberden sonra o yaftayı sökerken, cekette oluşan boşluğa öbürleri “ajan” yaftasını takıvermiş. Tıpkı 13 yıl önce “Ergenekon” kitabını yazdığımızda bizi “demokrasi kahramanı” ilan edenlerin dün o haberden sonra yaftayı “Ergenekon kalemşoru”na çevirmeleri gibi... Birbirine zıt kesimlerin, işlerine gelmediğinde farklı düşünenleri yaftalamakta uzlaşmaları ilginç değil mi? * * * Talihin tecellisi: Dünkü Zaman’da hakkımda “MİT ajanı” iması yapılırken, Habertürk’te bir başka hatırlatma vardı: Kahramanmaraş katliamıyla ilgili yazı dizisinde Ali Kemal Erdem, Rıdvan Akar’la birlikte Bülent Ecevit’in arşivinde bulduğumuz bir belgeye atıf yapıyordu. “Maraş katliamının MİT ajanlarınca planlandığı”nı ihbar eden o belgeyi de yine biz Milliyet’te yayımlamıştık. Ve şimdi bize “MİT ajanı” diyenlerce alkışlanırken, MİT’ten tepki almıştık. * * * Dün “yafta bayramı” filan mıydı bilmiyorum; Akşam’da yazan bir “polis ağabey”imiz de, beni “entel-dantel”ler listesine iliştirmişti. Niye? Genelkurmay’ın “Tek dil” uyarısından sonra hocam Baskın Oran arayıp Genelkurmay aleyhine suç duyurusunda bulunacaklarını söylemişti. Ben de TV’de bunu haber vermiştim. “Polis abi”ye haber vermemişler meğer... O da 2 gün önce “Öyle bir şey yok. Bizimki kafadaşlarına ‘Neredesiniz’ gazı verdi” diye yazmıştı. Sonradan suç duyurusu haberi doğru çıkınca kızmış, beni de “Amerika destekli parçalanma projesinin destekçileri” arasına yaftalamış. * * * Aynı gün içinde, bir gazetede “MİT ajanı” sayılırken, diğerinde “MİT’i katliamla suçlayan adam” olarak görülmek, birinde “Amerikan ajanı” olmakla suçlanırken, diğerinde “CIA ajanlarını deşifre etti” diye alkışlanmak ne demektir? Bağımsız bir gazetecinin yapması gerekeni yapıyorsun demektir. Yaftalayanlar düşünsün!",https://www.milliyet.com.tr/yazarlar/can-dundar/yafta-1329753
Can Dündar,Ayrılmak istemiyorsak...,25 Aralık 2010,"Teniste Belçika’nın iki kadın yıldızı var: Justine Henin-Hardenne ve Kim Clijters... 2003 Amerikan açık finalinde birbirlerine rakip olmuşlardı. Justine, eze eze kazanmıştı. Biz, “iki arkadaşın dostluk maçı” diye seyretmiştik. Meğer işin rengi başkaymış. Sonradan Newsweek Türkiye’den öğrendim ki, Belçika basını maçtan sonra Justine’i doping yapmakla suçlamış. “Nasıl olur? O da Belçikalı” diyenlere acı cevabı vereyim: Justine bir Valon kızı... Onu karalayanlar ise, Kim gibi Flaman olan gazeteler... Yani Belçika gibi bir yerde bile ülkenin iki etnik unsuruna mensup iki sporcunun maçı, etnik husumete kurban gidebiliyor. * * * Son “iki dillilik” tartışmasında Belçika örneğini CHP lideri Kılıçdaroğlu hatırlattı: “Farklı diller konuşulduğu için Belçika ikiye bölünmüş durumda” dedi. Acaba Belçika, farklı diller konuşulduğu için mi bölündü; yoksa zaten var olan bölünme temayülü “dile mi geldi?” Bu, Türkiye için de önem taşıyan bir soru... Belçika’ya biraz daha yakından bakınca ayrılıkçılığın ekonomik boyutunun dile yansıdığı daha net görünüyor: 2. Dünya Savaşı’na kadar Belçika’nın yönetimine Valonlar hâkimmiş. Savaş sonrası ekonomik güç, ülkenin kuzeyinde yaşayan Flamanların eline geçmiş. Yine de bunca zaman “federal bir konsensüs” sayesinde bir arada yaşamışlar. Şimdi Flamanlar hep sorun çıkaran, yoksul Valonları sırtlarında taşımak istemiyor, ayrılmaya hazırlanıyorlar. “Flamanya” ve “Valonya” diye iki devletin kurulması yakın görünüyor. * * * “Newsweek Türkiye”, ülkedeki “iki dilli” yaşamı şöyle özetliyor: “Devlet dairelerindeki dil, bölgelere göre değişiyor. Okullardaki eğitim dili farklı. Kültürler birbirini tanımıyor. Gazeteler, TV’ler, kitaplar, şarkı sözleri hep ayrı... Valonların, kendi vatandaşları da olsa bir Flaman yazarı, Flamanların da bir Valon yazarı okuyup tanıma oranı çok düşük... Birbirlerini genelde üçüncü bir dilde, İngilizcede okuyorlar.” Bununla birlikte dergi önemli bir hatırlatma yapıyor: “Flamanlar ve Valonlar, birbirlerini kırıp dökmeden 180 yıldır beraber yaşıyorlar.” * * * Türkler ve Kürtler farklı... Türkler Kürtçeye hiç aşina olmasa da Kürtler, bunca yıl Türklerin gazetelerini, kitaplarını okudu, televizyonlarını seyretti, şarkı sözlerini dinledi. Türkçe bu anlamda bir ortak kültürel payda yarattı, ama Kürtçe üzerindeki baskılar hep ayrıştırmaya hizmet etti. Yani biz aslında dil yüzünden değil, dil yasağı yüzünden ayrıştık. Şimdi gündeme gelen “iki dilli hayat” talebi de, ayrışma eğiliminin nedeni değil, sonucudur. * * * İlişkilerde de öyle değil midir? İki taraf birbirinden sıkıldıysa ayrı dilden konuşmaya başlar. O durumda kolaycılar için iki yol vardır: Kapıyı çarpıp gitmek veya kapıyı üstüne kilitlemek... İkisi de ayrılık getirir: Biri suhuletle, diğeri şiddetle... Birliktelik sürsün isteniyorsa çare, sorunları saptamak, taleplere, şikâyetlere, önerilere tahammüllü olmak, konuşmaktır. Şimdi en çok ihtiyaç duyduğumuz şey bu... Birlikte yaşamak istiyorsak, birbirimizin dilinden anlamalıyız.",https://www.milliyet.com.tr/yazarlar/can-dundar/ayrilmak-istemiyorsak-1330634
Can Dündar,Komutanım biz neler yapmışız,21 Aralık 2010,"Anılarını kitap olarak yayımlayan MİT’in eski İstanbul Bölge Başkanı Gündeş, Başbakan’a suikast yapacakları iddiasıyla ilgili olarak Ergenekon Savcısı Öz tarafından sorgulanması konusunda şunları yazdı: Sabıkalı birinin ihbarına göre, Çevik Bir’e tabanca ve roket göndermişim. Orada ifade vermekten çıkan emekli Orgeneral Çevik Bir’le ilk kez karşılaştım ve bana ‘Komutanım biz neler yapmışız’ dedi Milli İstihbarat Teşkilatı’nın İstanbul eski Bölge Başkanı Osman Nuri Gündeş, anılarını derlediği “İhtilallerin ve Anarşinin Yakın Tanığı” kitabında Ergenekon soruşturması kapsamında Savcı Zekeriya Öz’e verdiği ifadeden de söz ediyor. Gündeş, geçen yıl haziran ayında “Erdoğan’a suikast” iddiasıyla ilgili olarak şüpheli sıfatıyla ifadeye çağrılmıştı. İddiaya göre Başbakan’ı taşıyan uçak İstanbul’a inişe geçtiğinde karadan havaya atılacak bir füzeyle vurulacaktı. Kitaptan, Gündeş’in emekli Orgeneral Çevik Bir’e, Başbakan’a suikast için bir roket ve bir tabanca vermekle suçlandığı anlaşılıyor. Sorgu sırasında Gündeş’e, suikastta kullanılacağı iddia edilen roketle tabancanın fotoğrafları da gösterilmiş.  Bir roket, bir tabanca Kitapta Gündeş, kendisini bizzat Savcı Öz’ün aradığını belirtiyor: “Ömrü devletin bekasıyla ilgili çalışmalarla geçmiş, canı pahasına fedakâr bir mesai vermiş Osman Başkan’a bu çağrı biraz garip geldi” diye yazıyor. Gündeş, korumasıyla birlikte savcılığa gittiğini, orada ifade vermekten çıkan emekli Orgeneral Çevik Bir’le ilk kez karşılaştığını ve Çevik Bir’in kendisine “Komutanım biz neler yapmışız” dediğini belirtiyor. Ardından ifade vermeye Savcı Öz’ün yanına girdiğini aktadan Gündeş şöyle yazıyor: “Savcı Öz, çok nazik ve saygılıydı. Başkan’ın devlete hizmetlerini öğrenmiş bir tavır içindeydi. Ama bir gizli tanığın ihbarı üzerine kendisini çağırmak zorunda olduğunu söyledi ve ifade almaya başladı.” İfadeye konu olan ihbar, sabıkalı bir şahıstan gelmişti. Bu şahıs 2002 yılında Nuri Gündeş’in yanına gittiğini ve Gündeş’in yanında bir yüzbaşı olduğunu söylemiş, “Gündeş orada bana bir görev verdi” demişti. Görev, Erdoğan’a suikast düzenlemekti. İhbarcı şöyle demişti: “Osman Başkan bana bir roket bir de tabanca verdi. Bunları Çevik Bir Paşa’ya götür ver. O durumu biliyor. Başbakan Erdoğan’a suikast düzenleyecek.” Nuri Gündeş, Savcı Öz’e, “Bu olayın 2002’de geçtiği söyleniyor, ben 1986’da emekli oldum” dedi.  Eliyle mi atacaktı? Öz, Gündeş’e suikastta kullanılacağı söylenen tabanca ve roketin fotoğraflarını gösterdi. Gündeş fotoğraflara baktı, gülümsedi: Roketin kızağı yoktu. “Çevik Paşa bunu eliyle mi atacaktı” diye sordu. Bu silahları ilk defa gördüğünü söyledi. Hayatı pahasına yaptığı 50 yıllık görevinde devlet için yaptığı hizmetlerden örnekler verdi. Çıkışta “Devlete fedakârca hizmet etmenin bedeli 85 yaşında bu muameleye uğramak mı olmalıydı” diye düşündüğünü yazdı. Aynı soruşturmada ifadeleri alındı Emekli Orgeneral Çevik Bir (üstte), 2002’de Başbakan Erdoğan’a suikast hazırlığı yapıldığı iddiasıyla yürütülen soruşturma kapsamında ifade vermiş ve adliye çıkışında böyle görüntülenmişti. Aynı soruşturmada ifade veren Osman Nuri Gündeş (altta), Bir’le karşılaşmalarını ve kendisine neler sorulduğunu kitaptaki anılarında anlattı. KOCATEPE FACİASI ‘Müsteşar odasında ağlıyordu’ Kıbrıs savaşı sırasında Kocatepe Muhribi Türk Hava Kuvvetleri’ne ait jetler tarafından yanlışlıkla bombalandığında Nuri Gündeş Beyrut’taki Türk Büyükelçiliği’nde başkâtip olarak görev yapıyordu. Bombalanan geminin mürettebatı denize dökülmüş ve bir Cezayir yük gemisi tarafından kurtarılarak Beyrut limanına getirilmişlerdi. Gündeş, o gün sefarete geldiğinde elçilik müsteşarını odaya kapanmış ağlarken buldu. Kurtulan denizciler elçilik bahçesinde dinleniyorlardı. Gündeş, gördüğü manzarayı şöyle anlattı: “Astsubay ve erlerin durumu feciydi. Üst tarafları çıplak vaziyetteydiler. Görünen yerleri denizin tuzlu sularının da etkisiyle güneşten yanmış, her tarafları kıpkırmızı olmuştu. Böylesine korkunç bir halde dahi, disiplini bozmayan kahraman evlatlarımız, kıdemli başçavuşun komutasında, sıra halinde Başkan’ı beklemişlerdi. Hepsi de hemen hemen ölümden dönmüşlerdi. Yorgunluktan ayakta duracak halleri kalmamıştı. (...) En sıkıntılı durumlarını ise duşlarını alırken yaşadılar. Vücutlarına su değdikçe acıdan feryat ediyor, bu sesleri işittikçe insanın yüreği parçalanıyordu.” SUNALP’E PARTİ TEKLİFİ MİT, Sunalp’i ikna için devreye girdi 12 Eylül sonrası... Yeni siyasi partiler kurulacak. Demirel, AP’nin devamı niteliğinde bir parti kurdurmaya çalışıyor. Partinin başına emekli Orgeneral Fethi Esener düşünülüyor. Bu arada Evren ve generaller de o geleneği, kendi kurduracakları bir parti çatısında sürdürmek niyetinde... Bu partinin başkanlığına da emekli Orgeneral Turgut Sunalp düşünülüyor. Sunalp o zaman Sabancı Holding’de yönetim kurulu üyesi...  MİT devrede Gündeş’in kitabından, o dönem MİT’in Sunalp’i siyasete ikna için ciddi çaba sarf ettiği anlaşılıyor. Gündeş, “Bu, askeri kanadın isteğiydi. Sıkıyönetim’in talebiydi. Ama her yapılan faaliyeti teşkilat yetkililerine de haber veriyorduk” diyor. Eski MİT Müsteşar Yardımcısı, emekli Tümgeneral Nihat Yıldız, Sunalp’e konuyu açmış, ancak Sunalp, öneriye pek sıcak bakmamış. Bunun üzerine Gündeş, Sabancı Holding’in Genel Sekreteri Oğuz Tarahan’la Taksim Divan Otel’de buluşarak Paşa’yı siyasete ikna etmelerini istemiş. Sunalp, ertesi gün Adapazarı’na kot fabrikasının açılışına giderken yolda ikna edilmiş.  Cindoruk’la tartışma Bu arada, sadece yeni partinin değil, eskisinin devamı niteliğindeki partinin de gözü Sunalp’teymiş. Bunun için de Sunalp, bir ev yemeğinde Hüsamettin Cindoruk’la buluşturulmuş. Gerisini o yemekte bulunan Gündeş şöyle anlatıyor: “Yemekte görüşmeler tam kıvamına gelmiş iken Cindoruk ortaya bir laf attı: ‘ -Bizim esas liderimiz var; fakat biz bir Başkan arıyoruz’ dedi. Sunalp Paşa incinmişti. Hüsamettin Bey’e hitaben: ‘ -Siz bir lider değil, bir Gümüşpala arıyorsunuz, ben asla öyle biri olamam’ diye cevap verdi. Sofradan sabaha karşı ayrılıp Bursa’ya doğru yola çıktı.  Evren’i durdurma çabası Gündeş o dönem Evren Paşa’nın “kimseye sormadan” Sunalp’i savunan bir konuşma hazırladığını hatırlatıyor. Bunu seçim öncesi televizyonda okuyacağını Evren’in damadı Erkan Gürvit’ten öğrendiğini aktarıyor: Bunun doğru olmayacağını bildiğinden engellemeye çalıştığını, hatta TRT’ye çekim yapıldıysa geri çekilmesini önerdiğini, ama teklifine uyulmadığını yazıyor.",https://www.milliyet.com.tr/yazarlar/can-dundar/komutanim-biz-neler-yapmisiz-1329392
Can Dündar,Ağca’yı kaçıracak olan subayın adını bildirdik,21 Aralık 2010,"Anılarını “İhtilallerin ve Anarşinin Yakın Tanığı” adıyla kitap halinde yayımlayan Osman Nuri Gündeş, Ağca’nın uyarıya rağmen kaçırıldığını, Gülen okullarında CIA ajanlarının öğretmen olarak görev yaptığını, Abdullah Öcalan’ın İtalya’dan itibaren MİT’in kontrolünde olduğunu, ASALA ile savaşacak elemanlar için Çankaya Köşkü’nün altında atış poligonu oluşturulduğunu yazdı Önemli ipuçları taşıyor Osman Nuri Gündeş 85 yaşında bir eski istihbaratçı... 1964-1986 yılları arasında Milli İstihbarat Teşkilatı’nda çalışmış. 1977-1984 arası, yani 12 Eylül’e uzanan fırtınalı dönemde ve 12 Eylül sonrasında İstanbul’da MİT Bölge Başkanı olarak görev yapmış. Tansu Çiller döneminin Başbakanlık İstihbarat Başdanışmanı olarak tanıyoruz kendisini... Gündeş, teşkilatın en çok tartışılan isimlerinden biri... Adı, Hiram Abas-Mehmet Eymür’le çekişmeleri ve yeraltı dünyasıyla ilişkili olduğu iddialarıyla sık sık gündeme gelmişti. Gündeş, 1950’li yıllardan başlayan anılarını “İhtilallerin ve Anarşinin Yakın Tanığı“ adıyla kitaba döktü. 500 sayfalık bu anılarda kendisinden “Başkan“ diye söz eden Gündeş, kitabında 27 Mayıs, 12 Mart ve 12 Eylül döneminin önemli olaylarına yer veriyor; bu arada MİT içindeki hesaplaşmaya da geniş yer ayırıyor. GÜLEN OKULLARI ‘CIA ajanları öğretmen maskesiyle görev yapıyor’ Gündeş, kitabında Fethullah Gülen hareketini Moon tarikatına benzetiyor. Amerikalıların Kore’yi işgal ettikten sonra, Güney Kore’yi sömürgeleştirebilmek için Hıristiyan Moon tarikatını kurduklarını, böylece nüfusu Budistlikten vazgeçirip Hıristiyan yaptıkları gibi tarikat aracılığıyla dünyada komünizm karşıtı bir blok oluşturduklarını söylüyor. Gülen‘in de Komünizmle Mücadele Derneği’nden yola çıktığını, Büyük Ortadoğu Projesi kapsamındaki ülkelere öncelik verdiğini hatırlatıyor. “Sonra CIA, cemaatin faaliyetlerini Rusya’ya yönlendirdi” diyor. Şu satırlar kitabın “Fethullah Gülen gerçeği“ bölümünden:  Fethullah Gülen gerçeği “Gülen cemaati tarafından özellikle de Türk cumhuriyetlerinde açılan okullarda diplomatik pasaportlu Amerikalı CIA ajanları ‘İngilizce öğretmeni’ diye barındırılıyor. Bu işbirliği, Türkiye’de yapılan üst düzey resmi bir toplantıda, bizzat Fethullahçı okul yöneticisi tarafından itiraf edildi. Toplantıda MİT temsilcisi de bulunduğu halde, olay karşısında sessiz kalındı. Durum, devletin resmi olarak yayımladığı kitapla da belgelendi.”  Öğretmen kılıklı CIA ajanları “Yer: Ankara’daki Başkent Öğretmen Evi... Ev sahibi: Milli Eğitim Bakanlığı Yurt Dışı Eğitim-Öğretim Genel Müdürlüğü... Konu: Yurtdışında açılan Türk okullarının sorunları... Toplantıya başta Milli Eğitim Bakanı olmak üzere bakanlığın bütün üst düzey bürokratları katılıyor. Dahası Başbakanlık’tan, MİT’ten, Dışişleri Bakanlığı’ndan temsilciler ve yurtdışında okul açmış bazı kimseler de var. Bu toplantıda Özbekistan’da 18 okul açmış bir şirket sahibi okullardan bahsederken ‘Fethullahçılara ait okullar’ dedi; Türk Milli Eğitimi buna seyirci kaldı. Bu arada okulların müdürü, Amerika’nın Özbekistan’daki bir uygulamasını dile getirdi: ‘ABD, “dostluk köprüsü“ adı altında getirdikleri 70 kişilik öğretmen grubuna diplomatik statü kazandırmış. Özbekistan’da diplomatik pasaportla bulunan ABD’li öğretmenlerin çoğu, Gülen cemaatinin okullarında çalışmaktadır. “İngilizce dil öğretmeni” olarak gözükmekte iseler de esasen Amerikan Gizli Servisi’nin güdümünde görev yaptıkları ve çalıştıkları ülkelerde Pentagon’da üretilen Amerikan politikalarının uygulamasının baş ajanları görevlerini sürdürmektedirler. Onların İngilizce hocalığı sadece maske görevleridir. Örneğin Kırgızistan’da da 60 kadar Amerikalı “öğretmen” vardır.’” ÖCALAN’IN YAKALANIŞI ‘Apo İtalya’dan itibaren MİT’in kontrolündeydi’ Gündeş anılarında Öcalan’ın Türkiye’ye getiriliş sürecine de değiniyor. Burada tanıklığı yok; ancak “ilk ağızdan öğrendiği“ ilginç bir bilgiye yer veriyor. İşte o satırlar: “Yunan yetkililer, Şubat 1999’da Kenya’da Yunanistan Büyükelçiliği rezidansından Öcalan’a sığınma sağlanmasıyla ilgili sorumluluğu kabul ettiler. Ama MİT’in bu işte rolünün büyük olduğunu unutmamak gerekir. Başkan’ın ilk ağızdan öğrendiğine göre Öcalan, İtalya’dan itibaren MİT elemanlarının kontrolüne girmiştir.” “Öte yandan her şeyi iyi hesap eden Pentagon acaba Öcalan’ı Türkiye’nin başına bela etmek için mi teslim etmeyi planlamıştı?” “Bunu zaman gösterecektir.” BAY PİPO Çankaya Köşkü’nün altındaki atış poligonu Gündeş’in kitabındaki önemli bölümlerden biri de ASALA ile mücadele için istihdam edilen “şahıslar”la ilgili... 12 Eylül döneminde Çankaya Köşkü’nde, Devlet Başkanı Evren‘in damadı Erkan Gürvit’in sorumluluğunda ASALA ile mücadele için MİT’ten bağımsız bir birim oluşturulduğu biliniyordu. Gündeş, bu birime ilişkin ilginç ayrıntılar veriyor. Bu arada burada görevli şahısları angaje edenler arasında “Bay Pipo“ namlı Hiram Abas‘a da ismini vermeden atıf yapıyor. Okuyoruz:  MİT’teki Özkurt “Bir akşam Atatürk Havaalanı’nda iken, MİT Bölge Başkanlığı havaalanı sorumlusu, telaş içinde Osman Başkan’ı buldu. ‘Özkurt’ adında bir Türk gencinin yurtdışından girişte pasaport polisine takıldığını ve ‘Ben MİT’in Beyrut elemanıyım’ dediğini söyledi. Başkan, bu meçhul adama Beşiktaş’ta eski Çırağan Oteli’nde yer ayırtıp oraya götürmeleri emrini verdi. Teşkilatın her bölümüyle temas kuruldu; yurtiçi ve yurtdışında takma adla da olsa teşkilatın böyle bir elemanı yoktu.  Kola kapaklarından hedef “İlk mülakat sonucu alınan ham bilgilere göre bu genç adam hakikaten birileri tarafından ASALA ile mücadele için angaje edilmişti. ‘Özkurt’ adındaki bu genç ve birkaç arkadaşına Çankaya’da eğitim yaptırıldığı, hatta orada bodrum katında geniş bir salonun atış poligonu gibi kullanılmak için hazırlanmış olduğunu, bu uydurma poligonda kendilerine koka kola kapaklarını hedef yapıp tabancayla atış eğitimi yaptırdıklarını anlatmıştı. Kendilerini angaje eden şahısları tarif ediyordu. Aralarında pipolu ve teneke sesli olanı tespit edilmişti: O, Bay Pipo’ydu.  Gündeş ayrılmak istemiş “Osman Başkan hemen Ankara’ya gitti ve bunun sakıncalarını anlattı. Ekipler birbirini tanımadan karşılıklı çatışmaya bile girebilirlerdi. Bu, bir skandal yaratabilirdi. Hatta ülkemize çok büyük zararlar verebilirdi. Osman Başkan: ‘Böyle münferit ve sorumsuz hareketlere devam edilecekse beni bu görevden bağışlayınız’ diye samimi bir istekte bulundu. Bu, sinsi bir hesap işiydi. Güya burada kazanacakları başarı, istifa edip ayrıldıkları teşkilata yeniden dönmek için bir basamak olacaktı.”  Taşeronlar Bu arada Gündeş, isim ve ayrıntı vermeden Abdullah Çatlı ve arkadaşlarının ASALA’ya karşı eylemlerde kullanılmaları olayına da değiniyor. MİT içinde istihdam edilen “bir grup taşeron”un Fransa’ya gidip ASALA’ya karşı 40 kadar eylem düzenlediklerini söylüyor. Abdullah Amca’nın kuşu uçtu Abdi İpekçi‘nin katili Mehmet Ali Ağca‘nın Maltepe Askeri Cezaevi’nden kaçırılışı, aradan 31 yıl geçtiği halde hâlâ tartışılıyor. Hâlâ yeni tanıklıklar ortaya çıkıyor.",https://www.milliyet.com.tr/yazarlar/can-dundar/agca-yi-kaciracak-olan-subayin-adini-bildirdik-1328823
Can Dündar,Işık ve karanlık,01 Ocak 2011,"Kırmızı halılar serilmiş şık sokaklar... Işık giydirilmiş dev yılbaşı ağaçları... Sokağın ufkunda samanyolu gibi parıldayan avizeler... Süslü çamlar üzerinde vaatkâr hediye paketleri... Yol boyu dans gösterileri... Özel tasarım yılbaşı mankenleri... “Brasserie”lerden, “bistro-bar”lardan yükselen kahkaha sesleri... Rengârenk vitrinler, elinde paketlerle vitrinlerin önüsıra gezinen havalı hanımlar, beyler... Onları içeri buyur eden eli çıngıraklı noel babalar... Alışverişten, gösterişten, eğlenceden yorgun Nişantaşı... * * * Semtin ışıltısı öyle cazip ki, şehrin uzak, karanlık köşelerinden ışığa koşan kelebekler gibi toplanıp geliyor yerli turistler... Geçen hafta onlardan birkaç genç kız, süslenip püslenip koşuşmuşlar Nişantaşı’na... Ama semtin en gözalıcı caddesinin, Abdi İpekçi’nin yerini bilmiyorlarmış. Yolda gördükleri ilk kadına sormuşlar: “-Abdi İpekçi Caddesi ne tarafta acaba?” Evinin etrafındaki tantanadan yılgın, etrafa bakmadan yürümeye çalışan kadın, dönüp gülümsemiş; caddeyi tarif etmiş. Hatta kızlar “Nerelere gidebiliriz” diye sorunca çevredeki birkaç resim galerisinin yerini göstermiş. Kızlar sormamışlar; ama yolu tarif eden kadının adı Nükhet İpekçi imiş... Aradıkları sokağa adını veren adamın kızı yani... Ne hissetmiştir dersiniz? * * * Ülkemizin en aydınlık caddesinin, ülkemizin en karanlık cinayetine kurban giden bir gazetecinin adını taşımasındaki tuhaflık düşündürmüyor bizi... “Aydınlanmayı” bol ampul yakmaktan ibaret görüyoruz. Belki de asıl karanlığı örtüyoruz onca ışık yakarak... Hoş, diyeceksiniz ki; “öyle bakarsak pek az caddeyi aydınlatabiliriz.” Haklısınız. Ben de aydınlatılmasın demiyorum zaten; hatta mutlu oluyorum bu ışık şöleninden; ama elimiz değmişken caddelerin aydınlatılmasına gösterdiğimiz gayreti, biraz da caddeye adını verdiklerimizin cinayetlerinin aydınlatılmasına göstersek olmaz mı? Biri diğerine engel değil ki? * * * Bu arada iki şehri de bilen biri olarak bu yılbaşında İstanbul’u bir Batı başkenti gibi parıldatan ışık şenliğinin tersine, Ankara’nın kesif bir karanlığa gömüldüğünü de belirteyim. Bu, “Belediye çam süsleyip ağaç ışıklandıran esnafı cezalandırıyor” söylentisinden mi kaynaklandı, esnafın kendi korkaklığı mı bilmiyorum; ama bunca yıldır Ankara’yı hiçbir yılbaşı bu kadar ışıksız görmedim. Eski başkent parıldarken yenisinde gözden düşmüş şehirlere özgü bir taşra loşluğu var. Sanki 80 yıllık bir meşale el değiştiriyor gibi... Bu, son 10 yılda hızlanan bir gözden düşmenin, sönükleşmenin en görünür simgesi... * * * Bir şehrin ışıldaması uğruna öbürünün sönmesi, birileri mutlu yaşasın diye diğerlerinin mutsuz ölmesi, Kürtlerin sevindiğine Türklerin üzülmesi... Ya da tersi... Bu uğursuz tahterevalli, toplu bir mutluluğu esirgiyor bizden... 2011, hepimizin birden aydınlanıp sevindiği, kardeşçe yaşayıp gönendiği bir yıl olsun... Dileğim bu...",https://www.milliyet.com.tr/yazarlar/can-dundar/isik-ve-karanlik-1333426
Can Dündar,Çevik Kuvvet neden copluyor?,30 Aralık 2010,"Sık sık polis şiddetini izliyoruz, eleştiriyoruz. Ancak polisin basın-halkla ilişkiler birimi yok; sanki duvara konuşuyoruz. Uzun yıllar Çevik Kuvvet müdürlüğü yapmış bir Emniyet Müdürü aradı. Farklı dilden konuştu. Eleştirilere hak verdi: “Ama olaya bir de bizim tarafımızdan bakın” dedi. İşte anlattıkları:  İlk sorumlu vali “İzlediğiniz görüntülerde sorumluluğunun yarısı bizim. En başta da, eyleme izin verme pozisyonunda olan valinin... Gösteri talebi gelince vali önce ‘Beni tayin eden hükümet acaba buna nasıl bakar? Bana nasıl yansır’ diye düşünür. Eğer protesto, valiyi tayin edenleri kızdıracaksa, en masum yürüyüş bile ‘Devletin bekasına aykırı’ diye damgalanabilir. “Vali, kendini koruma kaygısıyla veya emniyet müdürünün yönlendirmesiyle ‘Bu yürüyüş yaptırılmayacak’ derse emniyet amirleri de pozisyonlarını korumak için sertleşir. Artık göstericiler ne kadar zorlarsa zorlasın, polis direnmek zorundadır. Çünkü bir görevli devlete karşı vatandaşı kollarsa ceza alır; ama vatandaş aleyhine devleti korumuşsanız, kimse ‘Niye yaptın’ diye sormaz.”  Çevik Kuvvet sürgün yeri “Eyleme müdahale eden Çevik Kuvvet polisi yeni memurdur. Bu dezavantaj değil, avantajdır. Çünkü sivilden yeni kopmuş, temiz çocuklardır. İyi yönlendirilirlerse emre uyarlar. Ama şimdi biraz değişse de hâlâ Çevik Kuvvet, amirler için teşkilatın sürgün yeridir. Emniyet Müdürü, kızdığı adamı oraya sürer. Adamını bulan kaçar. İnsan ilişkileri zayıf, koşullar ağırdır. İş cazibesi, sosyal ortamı yoktur. Mesela diğer birimlerde komiserin otosu varken Çevik Kuvvet’te emniyet amirinin bile otosu olmaz. O yüzden amirler Çevik Kuvvet’te çalışmak istemez. Uzun kalan yoktur. Sık amir değişikliği ve isteksizlik profesyonelleşmeyi önler. Emniyet Genel Müdürü dahil tüm yöneticiler Çevik Kuvvet olmadan şehri yönetemeyeceklerini bilir, bu kuvveti hovardaca kullanır, ama hiç değer vermezler.”  Donatım yetersizliği “Kalabalıktır Çevik Kuvvet. Sıradan olayda bile 50-100 kişi görev yapar. Bazen 3-5 bin kişiyi sevk edersiniz. Buna mukabil sadece amirlerin telsizi vardır. Kargaşada amir, talimatını personeline duyuramaz. Ufacık bir sertleşmede grupta kitle psikolojisi, poliste de belki şuuraltı devreye girer; çatışma başlar. O anda ip kopar, liderlik kaybolur. Çünkü personelle aranızda iletişim yoktur. Hemen yanıbaşlarında da olsanız yanlış yapıyorlarsa onları durduramazsınız. Başlarında kask vardır, ortam gürültülüdür. ‘Durun’ diye bağırsanız da duyulmaz. Daha komiği; gaz kullandığınızda gaz maskesi takarsınız, ama maske varken telsizle konuşamazsınız. Yani gaz sıkıldığında telsiz iletişimi tamamen kesilir. Müdahalenin gidişatı artık Allah’a emanettir. Bu, kulaklıklı telsiz sistemiyle önlenebilir.”  Terörize ediyoruz Amir, iki önemli saptamayla bitirdi sözünü: 1. Demokrasi düdüklü tenceredir. Sibobu kapatırsak, basınç tencereyi patlatır. Batı’da olduğu gibi gösteri alanları yaratıp toplumsal tepkiye zemin yaratmak lazım. 2. Terörün amacı, insanları terörize etmektir. Ama biz, terörü engellemek için aşırı tedbir alıp terörün yapmak istediğini yapıyoruz; yani ortamı terörize ediyoruz. Bu gösterileri engellemek şöyle dursun, kolaylaştırmalıyız.” Böyle düşünen polisler de var. Keşke yönetimde olsalar.",https://www.milliyet.com.tr/yazarlar/can-dundar/cevik-kuvvet-neden-copluyor-1332604
Can Dündar,Öyle bir geçer zaman ki...,25 Aralık 2010,"Pek dizi seyreden biri değilim. Fakat her sohbette adı geçmeye başlayınca merak edip “Öyle Bir Geçer Zaman Ki”ye bir takıldım, bir daha bırakamadım. Gerçi süresi uzun, planları ağır, kimi karakterleri abartılı, her bölümü gözyaşı garantili, ama bu geniş ailede yaşananların birçok evde karşılığı var. Aile denen “müesses nizam”ın bir fiskede nasıl tuzla buz olabileceğini ve o fiskenin sıradan hayatlarda nasıl bir zelzeleye yol açabileceğini kanıtlıyor. Dizideki her ikili ilişki, hayatımızdaki bir sırrı çözüyor sanki: * * * ALİ ile CEMİLE: Ali, gemi kaptanı... Cemile onu bekleyerek 4 çocuğunu büyüten bir ev kadını... Yorgun bir ilişki... Mecburi mutsuzluğa çocuklar için katlanır gibiler. Bu tabloyu, Ali’nin hayatına giren bir kadın parçalıyor. Ve aynı yastıkta yaşlanacak ikili, o yastıkla birbirini boğacak hale geliveriyor. ALİ ile CAROLINE: Caroline, Ali’nin sevgilisi... Suzan Avcı’nın Hollandalısı... Ali’de ne bulup da buralara geldiği pek anlaşılmıyor. Ama “Bak, bir macera, başınıza ne işler açabilir” dersinde bütün kötülüklerin anası rolünü oynuyor. CEMİLE ile CAROLINE: Aynı adama gönül vermiş iki kadın... Biri kumral, biri sarışın... Biri melek, öteki şeytan... Fedakâr eş ile dişi sevgili... Kanlı bıçaklılar... HAFİZE ANA ile İKİ OĞLU: Hafize, Ali’nin annesi... Zalim oğluna karşı gelini Cemile’nin safında duruyor. Öbür sümsük oğlu (Kemal), hain bir gelinin (Neriman) eline düşmüş. Onlar da fenalığın simgeleri sanki... Cemile’yi, “sefil koca, hain elti, yılan kuma” sarmalında iyi kaynana destekliyor. ALİ ile OSMAN: Osman, evin en küçük oğlu... Baba-oğul birbirlerine tutkunlar. Ali Kaptan, Caroline’le yeni bir hayata dümen kırarken en çok Osman çıpasına takılıyor. Ama o çıpada bütün ailesinin asılı olduğunu fark ediyor. Osman’ı koparıp almanın yollarını arıyor. METE ile ALİ: Baba ile ortanca oğul... İki rakipler. Ali, “Yok artık, bu kadar da olmaz” diyecek kadar örseliyor oğlunu... Mete, onu öldürmek isteyecek kadar nefret dolu... Harika bir oyunculukla “Niye beni sevmedin baba” diye sorarken, sevgisiz yetişmiş milyonlarca çocuğun sesi oluyor. CEMİLE ile AYLİN: Ergenlik kız ile annesi... Tipik bir ana-kız ilişkisi... Aylin zengin bir adama (Soner) tutuluyor. Anne, pencerede endişeyle bekliyor. Ama işin içinde Yeşilçam tadında bir yanlış anlama var: Adam onu kendine değil, felçli kardeşine istiyor. Aylin yıkık, ama gururlu... Parayı tepip eve dönüyor. METE ile İNCİ: Gönül kitabımızın bir başka sayfası: Lise öğrencisi-öğretmen ilişkisi... Mete müzik hocasının kendisine hediye ettiği mandolinle penceresinin önüne gidip serenat yapıyor. Fakat heyhat! Evde başka bir adam var. AHMET ile BERRİN: Berrin evin büyük kızı... Asi devrimci Ahmet’i seviyor. Ama devrim yolunda aşka yer yok. Aşkından kavrulsa da utancından “Seni seviyorum” diyememiş bir neslin hikâyesi... VE MAHALLE: Olup biteni sinsice izleyen, dedikodusunu yapan, ama karışmayan seyirciler... Bizcileyin dizinin kenarında duruyorlar. * * * Dizi, her bölümde biraz daha kırılıp dağılan bir aile fotoğrafının üzerinde yalınayak yürütüyor seyirciyi... İç içe örülen ilişki halkalarından hiç değilse birkaçı acıyla, “Hep yaşadık bunları” dedirtiyor. Herhalde bunca izlenmesinin, sevilmesinin, ağlatmasının sırrı burada...",https://www.milliyet.com.tr/yazarlar/can-dundar/oyle-bir-gecer-zaman-ki-1331020
Can Dündar,“Ne olursan ol gel”di hani?,10 Aralık 2010,"Erdoğan iki hafta önce gittiği Hırvatistan’da evsahibi başbakana, 1782 tarihli bir belge hediye etti. I. Abdülhamid’in, gayrimüslimlerin mallarına, canlarına, kilise ve mezarlarına dokunulmayacağına dair hükmüydü bu... Erdoğan, bu topraklarda farklı dinden olana, asırlardır gösterilen hoşgörüyü belgeliyordu. * * * O gün, İstanbul’da Avrupa Yazarlar Parlamentosu toplanacaktı ve yıllar önce İslam’a hakaret ettiği söylenen bir yazar, tehditlerden korktuğundan gelmekten son anda vazgeçti. O gün, Malatya’da biri Alman uyruklu üç kişiyi Hıristiyanlık propagandası yapıyor diye boğazını keserek öldürenler, olaydan 4 yıl sonra 30. kez duruşmaya çıkmaya hazırlanıyordu. O gün, Bodrum’da bir Hıristiyan’ın naaşı, Müslümanlar rahatsız oluyor diye mezarından çıkarılıp kabristanın uzak bir köşesine naklediliyordu. * * * Hans Himmelbach Alman asıllı bir Kanadalı... Diplomatlığa 30 yıl önce Türkiye’de başlamış. Ankara’daki 3 yıllık görev süresinde İlknur’la evlenmişler. 30 yıl, gittikleri her yerde Kanada kadar Türkiye’yi de temsil etmişler. Emekli olunca Bodrum’a yerleşmişler. Karı-koca 6 yıl boyunca Torba’daki evlerinde, huzurlu bir emekli hayatı yaşamışlar. Bodrum’da kimsenin rahatsız etmeyeceği, sakin bir köy mezarlığına gömülmeyi vasiyet etmiş Himmelbach... 20 Ekim’de vefat ettiğinde eşi İlknur hanım, eşinin vasiyetini belediyeye sormuş: “Nereye isterseniz gömebilirsiniz” cevabını almış. Şık bir cenaze töreni yapılmış. Bir papaz gelip 3 dilde dua okumuş. Ülkedeki hoşgörü ortamından bahsolunmuş. Himmelbach, Bodrumlular arasına defnedilmiş. * * * Sonrası rezalet! Kanadalı diplomatın yaslı eşini mezarcı aramış. Demiş ki: “Öndeki mezarın sahipleri ‘Niye annemizin başucuna gömdünüz. Oraya bizim diğer aile büyükleri gömülecek’ diyorlar. Sizin mezarı, duvar dibine nakletmemizi istiyorlar.” İlknur hanım belediyeye koşmuş. Ama ondan önce, öndeki mezarın sahipleri çoktan gidip belediyeyi ikna etmişler. Sormuş İlknur hanım: “-Mezar yerini satın mı almışlar? İşaret mi koymuşlar?” “-Hayır. Ama oradan çıkarıp başka yere gömelim.” “-Dinimizde var mı böyle şey?” “-Olabilir.” “-Şiddetle reddediyorum” diye haykırmış İlknur hanım... Ertesi gün kızıyla birlikte mezar başında dua ederken kenarda belediyenin kepçesini görmüş. “Eyvah! Biz yokken mezarı açıp cenazemizi nakledecek bunlar” diye telaşa düşmüş. Sonunda “Sen yalnızsın. Muhatapların güçlü insanlar” uyarılarından yılıp nakle olur vermek zorunda kalmış. Bir hoca gelmiş. Himmelbach’ın naaşı alelusul bir törenle mezarından çıkarılmış, duvara bitişik bir köşeye nakledilmiş. Dün İlknur Himmelbach’la görüştüm. Haklı olarak isyandaydı. “Türkleri, Türkiye’yi bu kadar seven bir insana bunun yapılması çok acı” dedi ve ekledi: “Bilin ki, bunu kendi isteğimle değil, baskı altında kabul ettim. Mecbur kaldım.” * * * Bir yanda kiliseleri onaran, medeniyetler ittifakında rol alan, padişah hükümleriyle tolerans ispatlayan Türkiye... Öte yanda o padişah hükmünü tekzip edercesine, Türkleri seven bir Hıristiyan’ın mezarına tahammül edemeyen Türkiye... Bir yanda “İster kâfir ol, ister putperest; ne olursan ol yine gel” cakası satan Türkiye... Öte yanda Mevlana’nın kemiklerini sızlatırcasına, gelene, toprağında yatana “git” diyen Türkiye... Hangisi biziz? Utanıyor muyuz?",https://www.milliyet.com.tr/yazarlar/can-dundar/ne-olursan-ol-gel-di-hani-1324926
Can Dündar,CHP’de Kemal’e erme günü,17 Aralık 2010,"Eski bir CHP milletvekili anlatıyordu geçenlerde... Kılıçdaroğlu’nu aramış: “Parti Meclisi için adayım sayın Genel Başkanım” demiş. Telefonun diğer ucunda “derin bir sessizlik” olmuş. CHP lideri bir süre susmuş. Sonra “Hayırlı olsun” demiş. Kapatmışlar. Durum, anlaşılmış. * * * Bugünlerde CHP’de çok sık yaşanan bir sahne bu... Kılıçdaroğlu “Parti Meclisi listesini bizzat, ben, kendim yapacağım” dedi ya... Buradaki “3’lü vurgu” (yani aynı anlama gelen “bizzat”, “ben” ve “kendim”in aynı cümle içinde kullanılışı) herkesin aklında kaldı. Bu, “İşime karışmayın” demekti. Karışmaya kalkanlar, kendini hatırlatanlar, listeye isim sokuşturmaya çalışanlar, partide “derin sessizlik”le karşılaştılar. Bunun üzerine birçoğu, kendi ismini medya aracılığıyla duyurma ya da hatırlatma yolunu seçti. * * * CHP’deki hava, Genel Başkan’ı çalışacağı ekibini kurmak konusunda rahat bırakmak yönünde... Herkes buna hem hakkı hem ihtiyacı olduğuna inanıyor. “Parti içi demokrasi”, “çarşaf liste”, “delegenin iradesi” lafları pek telaffuz edilmiyor. “Liderin engelsiz çalışma hakkı”, “Parti Meclisi ile Genel Merkez’in uyumu” lafları revaçta... Deniz Baykal’ın da çarşaf liste hatırlatmasıyla, ilerde “Ben uyarmıştım” diyebilmek için tarihe bir not düştüğü, kurultayda konuyu gündeme getirmeyeceği tahmin ediliyor. Partinin önde gelen isimlerinden biri ile sohbet ettik: “İlk kez bir genel başkan ‘Başarısız olursam giderim’ diye söz verdi. Bu çok önemli... Bize elimizden geldiğince destek olmak düşer” dedi. * * * Kurultayda herkes listedeki isimlere odaklanmış olsa da kamuoyu asıl, Kılıçdaroğlu’nun konuşmasını merak ediyor. Seçime 6 ay kala gerçekleşen bu kurultayda, CHP liderinin artık iktidar eleştirisiyle sınırlı kalmaması ve kapsamlı bir iktidar programı ortaya koyması bekleniyor. Özellikle Kürt sorunu, laiklik tartışması, sivilleşme, yoksulluğa çözüm gibi konularda hem partisinin tavrını netleştireceği, hem de örgüte seçim kampanyası için bir kılavuz vereceği sanılıyor. CHP’nin sadece gündeme yolsuzluk dosyaları taşıyan ve iktidarı eleştirmek dışında iddia taşımayan bir parti görünümünden sıyrılması, her alanda alternatif politikalar ortaya koyması, bu arada bir gölge kabine oluşturması da beklentiler arasında... Bu kurultayla parti içi muhalefetten kurtulduktan ve kendi kadrosunu kurduktan sonra Kılıçdaroğlu’nun önünde hiçbir engel, zorluk, bahane kalmamış olacak. Konjonktür yanında, kamuoyunda kredisi var, partisinin oyları yükseliyor. Şimdi CHP seçmeni, Genel Başkan’dan kendisine dönük sempatiyi, yenilenmiş bir kadroyla pekiştirmesini, çoğu yerde muğlak görünen, ikircikli kimi parti politikalarını netleştirmesini ve bugün bir iktidar yürüyüşünü ateşlemesini bekliyor. CHP “Kemal”e erecekse, gün bugündür.",https://www.milliyet.com.tr/yazarlar/can-dundar/chp-de-kemal-e-erme-gunu-1327759
Can Dündar,Çapkın’ın sicili,07 Aralık 2010,"Arkadaşım küçük kızıyla yolda yürüyormuş. Birden ortalık karışmış. Yürüyüş yapan gençlere polisin saldırısına tanık olmuşlar. Arkadaşım gaz bulutu altında oradan kaçmaya çalışırken, panik halindeki kızı sormuş: “ -Polis niye onları dövüyor anne?” “ -İzinsiz gösteri yapıyorlarmış kızım...” Küçük kız irkilmiş: “ -Peki bizim iznimiz var mı anne?” * * * Barışçıl yürüyüşlere yapılan resmi saldırıların asıl kalıcı sonucu budur: Yürüyen protestocular kadar sıradan insanlar da caydırılmış olur. Bir kararından dolayı bir devlet büyüğünü protesto etmek şöyle dursun, sokağa çıkmanın, yolda yürümenin bile tehlikeli olduğu fikriyle korkutulur genç beyinler... İktidar soluklanır; muhalefet sindirilir. Oysa bütün sınırlamalara rağmen, hakkın özü Anayasa’da yazılıdır: “Herkes, önceden izin almaksızın, silahsız ve saldırısız toplanma veya gösteri yürüyüşü yapma hakkına sahiptir.” * * * Her “orantısız polis şiddeti”nden sonra emniyetçilerin sığındığı bir bahane var: “Polisin koşulları... Eğitim sorunu... Psikolojisi” vs... Oysa örneklerle biliyoruz ki, “Saldırmayacaksınız” emrini alan polisin hemen eğitim durumu düzeliyor; psikolojisi de... Asıl sorun da burada: Yani polise göz yuman, hatta “Saldır” emri veren siyasi iktidarda veya o iktidarın gözüne girmeye çalışan amirde... * * * İstanbul Emniyet Müdürü Hüseyin Çapkın, “Hatalılar cezalandırılacak. Gençlerden özür dileriz” diyemez miydi? O ne yaptı? Gençlere kameralar önünde cop ve biber gazıyla saldıran polise sahip çıktı; “Hatası olan varsa iç bünyemizde düzeltiriz” dedi. İyi de bizim iç bünyemiz artık kaldırmıyor bu lafları... Çünkü kendisi de iyi bilecektir ki, polisin iç bünyesi hataları düzeltmeye değil, örtbas etmeye yarıyor daha çok... Mesela Türkiye’de insan hakları mücadelesinin simge davalarından biri haline gelen Manisa’yı hatırlıyor musunuz? Çoğu lise öğrencisiyken vahşice işkence gören 16 genç, 7,5 yıl sonra örgüt üyeliği suçlamasından beraat etmişlerdi. Onların polis aleyhine açtığı dava ise yıllarca sürmüş, o yıllar boyunca polisler korunup kollanmış, mahkemelere ya yollanmamış ya da resmi araçla yollanmış, zaman aşımına birkaç ay kala 85 yıl hapis cezasına mahkûm olmuşlardı. Dava dosyasının sürekli Yargıtay’a gidip geldiği o dönemde, kapısında “Bu işyerinde işkence vardır” yazısı asılı Manisa Emniyet Müdürlüğü’nde kim vardı? Ben hatırlatayım: Hüseyin Çapkın... * * * Ya 2007’de İzmir’de kovalanırken başının arkasına saplanan bir polis kurşunuyla ölen 20 yaşındaki Baran Tursun? O zaman da polisler, ölümü gizlemek için trafik kazası raporu düzenlemişlerdi. Cinayet faili polis tutuksuz yargılanmak üzere serbest bırakılırken, öldürülen gencin isyan eden ailesi “polise hakaret”ten gözaltına alınmıştı. Kimdi bunlar olurken İzmir Emniyet Müdürü? Hüseyin Çapkın... * * * Çapkın belki “Bu olaylarla ilgim yok” diyecektir, ama “Amir”, “Memurum her koşulda haklıdır. Haksızsa da kol kırılır yen içinde kalır” diye bakarsa polis cesaret alır, şiddet cüret kazanır. Bu gidişle hepimizin yürürken izin alacağımız günler yakındır.",https://www.milliyet.com.tr/yazarlar/can-dundar/capkin-in-sicili-1323050
Can Dündar,Babam ve sigara,05 Aralık 2010,"Sigara hepimizden hayırlı ve sadık dostu, yanından ayırmadığı yavuklusuydu babamın... Ben geldiğimde uzun zamandır beraberlerdi. Ben varken de hep dudak dudağa oldular. 65 sene boyunca hiç ayrılmadılar. Taa ki önceki haftaya kadar... * * * 15 yaşında tutulmuştu ona... Tiryakisi olmuş, hayatını paylaşmıştı. Dertlendiğinde içine çekmiş, sevindiğinde dumanını saçmış, öfkelendiğinde üstüne basmış, ilham geldiğinde kutusuna yazmıştı. Onsuz hiçbir şeyin tadı yok gibiydi: Yola mı gidilecek; bir sigara yakılmalıydı. Kahve mi içilecek; bu keyif yalnız bırakılmamalıydı. Tek başına da içilmez ya; ille herkese tutulmalıydı. Sigara, ince, uzun parmaklarının arasındaydı her daim... Paketi gömleğinin cebinde, ciğerinin üstündeydi; dumanı ciğerinin içinde... Son izmaritin koru, bir yeniye ateş olurdu. Babamı hep ağzından üfürdüğü o laciverdi dumanın arkasından gördüm sanki... “Çamlığın başında tüter bir tütün acı çekmeyenin yüreği bütün...” Ne zaman sarılsam, tütün kokusu yanağındaydı, külü kucağında, izmariti tablasında... Ben içmeye niyetlensem, ilk paketi cebime yerleştirmeye hazırdı. Hiç içmediysem de hep nasiplendim dumanından... Hepimizin içine işleyen bir yol arkadaşlığıydı onlarınki... Biri ihtirasla emdikçe, diğeri onun için harlanıp tutuştu. Yıllar yılı birbirlerini yakıp tükettiler karşılıklı... Sonunda ikisi de küle döndü. * * * Nasıl bir aşksa, her nefeste kendisini nefessiz bıraktığını, içten içe zehirlediğini biliyor, ancak gaddar yoldaşından, sevgili celladından vazgeçemiyordu. Biz kötüledikçe daha da tutkuyla bağlanıyordu hatta... Ona keyif veren tek şeydi adeta... Yaşlanıp en sevdiklerini zor hatırlar hale geldiğinde dahi unutmadı babam sigarasını... Kesmek istedik; “Bu yaşta ayrılık acısı, hastalıktan fenadır” dediler. “Mutluysa ayırmayın” diye tembihlediler. Bayram öncesi düşüp kaburgasını kırdığında “Eyvah akciğerine batacak şimdi” diye kaygılandık. “Meraklanmayın” diye güldü doktor: “Ciğer kalmamış ki; sönmüş sigara sayesinde...” Elimizdeki röntgen filmi, 65 yıllık bir ihanetin belgesiydi sanki... Onca yılın keyfi, kederi, katran olup yerleşmişti ciğerine... “Sen beni yaktın bunca sene; sıra bende” dercesine... * * * Vedalaşmaları mecburiyetten oldu. Sonuncuyu içerken, ilkindeki heyecanı yaşadığına eminim... Ama onun koru, bir yenisini ateşleyemedi. Babam öksürük nöbetlerinde hâlâ onun için yanıp tutuşuyor şimdi... Sigaraysa, bizimle işini bitirdi; başka dudaklarda geziyor. Nihayet o eski, laciverdi dumanı çekildi babamla aramızdan... İlk kez tütün kokusu yok, öptüğüm yanaklarında, okşadığım saçlarında... Kucağı külsüz. Dışarıda haddinden fazla uzamış bir güz... Yalancı bahar, nazlı güneş... Ardından yaman bir kış geleceğini iyi bildiğimiz, ama yine de hiç bitmesin istediğimiz güzelim pastırma yazı... Ekâbir sonbaharın uzatma dakikaları... Ne kadar uzarsa o kadar iyi...",https://www.milliyet.com.tr/yazarlar/can-dundar/babam-ve-sigara-1322278
Can Dündar,Sendekorkmabaşkent.com,16 Aralık 2010,"Başbakan Erdoğan, referandum kampanyasında sık sık 1930’ların tek parti zihniyetine atıf yapmıştı. “Biz, CHP’nin tek parti zihniyetinden, baskılarından çok çektik. Bu milleti inim inim inlettiler” demişti. Geçenlerde Aslı Aydıntaşbaş da, Başbakan’a yakın isimlerden, Pollmark araştırma şirketinin kurucusu Ertan Aydın’dan şu sözleri nakletti köşesinde: “Nasıl ki Erdoğan 2002’de milli görüş gömleğini çıkardıysa, Kılıçdaroğlu da 1930’ların Kemalizm gömleğini çıkarmalı.” * * * Doğru da, Kılıçdaroğlu’ndan çıkarmasını istedikleri gömleği, geçen gün Erdoğan‘ın üzerinde görür gibi oldum ben... Şöyle oldu: Ankara Çayyolu’nda, özellikle gençlerin rağbet ettiği Park Caddesi’nde ailece sık gittiğimiz bir restoran var: Butcha... İki katlı, şık, nezih bir et lokantasıdır. Bu köşede öyle bar-restoran övgü yazıları yazılmadığını bilirsiniz. Ama bu sefer gerekçem başka... Butcha, geçen cuma 20.30’da, pavyonmuş gibi, parkalı, sakallı 5 sivil polis tarafından basıldı. Yemek yiyen çocuklu ailelerin masalarına gidildi. Kimlikler toplandı. “İçkili lokantada 18 yaşından küçük çocuk bulundu ve ailesine teslim edildi” diye zabıt tutuldu. “Biz zaten çocuklarımızla birlikteyiz” diyen aileler, “Kanun böyle” cevabı aldılar. * * * “Kanun” dedikleri, “Polis Vazife ve Salahiyetleri Kanunu”... Çıkarılış tarihi: 1934... Yani “milleti inim inim inleten tek parti zihniyeti”nin eseri bir yasa... O “baskı dönemi”ni aşmak isteyen bir hükümet ne yapar? Yasalardan baskıcı hükümleri ayıklar değil mi? “Güzel gömlekmiş, biraz da biz giyelim. Baskı yasalarını şimdi de biz başkalarını inim inim inletmekte kullanalım” demez. Ankara Baro Başkanı’nın o an orada olması ve baskının basına yansıması sayesinde polis geri adım attı. Olayı fotoğraflayınca gözaltına alınmak istenen Başkan, baroyu arayıp avukatları teyakkuza geçirince polisler “Tamam tamam, şaka yaptık” dediler. Meclis’te BDP’li Hasip Kaplan “Siz Taliban mısınız” diye sordu. Emniyet müdürü “Yanlış olmuş” dedi. Vali soruşturma açtı. Ama dün işletmeden öğreniyorum ki, restoranın müşterisi de hafta sonu yarıya yakın azaldı. Yani, “yıldırma operasyonu” başarıya ulaştı. * * * Yine cuma günü bir kadın Ankara’nın en işlek caddelerinden Tunalı Hilmi’ye geldi; yılbaşı için ışıklandırılan caddede tek tek mağazaları gezdi. Büyükşehir Belediyesi’nden geldiğini söyleyerek esnafa “Ağaçlara, direklere astığınız süslemeleri 3 gün içinde kaldırmazsanız ceza keseriz” dedi. Esnaf şaşırdı. Kimileri ışıkları söktü. Bu arada yine Ankara gazetelerinin tepkisi üzerine Belediye “Bizim böyle bir müdahalemiz yok” açıklaması yaptı. * * * Anlaşılan, İzmir’de “korkmahemşerim.com” sitesi aracılığıyla Egelileri rahatlatmaya çalışan AKP’ye bu aralar, “sendekorkmabaşkent.com” sitesi gerekecek. Bu tür vakalarda hükümet ciddi tepki göstermedikçe ve şikâyetçi olunan “30 model” yasaların baskıcı hükümleri ayıklanmak yerine “Sıra bizde” mantığıyla kullanıldıkça da “mahalle”de korku bitmeyecek. NOT: Babamın vefatı dolayısıyla taziye bildiren, acımı paylaşan tüm okurlarıma içtenlikle teşekkür ediyorum. Sizler sağolun!",https://www.milliyet.com.tr/yazarlar/can-dundar/sendekorkmabaskent-com-1326881
Can Dündar,Elveda baba!,13 Aralık 2010,"Gece halüsinasyonlar görüyordu. Gözlerini tavana dikmiş yatarken hepten incelmiş uzun parmaklarını duvara doğru uzatıyor, “Beni almaya geldiler. Ayaklarımdan çekiyorlar” diye mırıldanıyordu. Gelenleri tahmin ediyor, göndermemek için elini sımsıkı tutuyorduk. Sonucu malum bir ölüm-kalım savaşıydı bu... Yenileceğimizi bildiğimiz halde çekiştirip duruyorduk. Ve babam, ne yazık ki, kendisini çağıranların safındaydı. * * * Akransızdı çünkü... Yaşıtları çoktan gitmişti. Her gömdüğü dostuyla, yaşama sevincinden bir parçayı da vermişti toprağa... Pencere kenarında, “iftihar kaynağı” oğlunun başucundaki fotoğrafına bakarak ve çıkageleceğini umarak yaşıyordu. Ayakta ölen ağaçlar neslindendi. “Elden ayaktan düşürmeden al Rabbim” diye yakararak geçirmişti son yıllarını... Onu tanıdım tanıyalı şıktı ve hastanenin acil asansöründe dağılmış saçlarını toplayacak kadar bakımlı... Öyle bir hayat sürmüşken bakıma muhtaç halde yatağa düşüp başkalarına külfet olmak istemiyordu. Yaşama asılmayı değil, yaşadığı kadarına şükretmeyi öğrenmiş, öğretmişti. “Zor bir hayat sürdüm, ama senin mürüvvetini, düğününü, torunumun büyüdüğünü, başarını gördüm; bana yeter” diyordu. * * * Elini bırakmak istemesem de, onu ona rağmen yaşatmanın bencillik olacağını biliyordum. İki dünya arasındaki bir “terminal”de bekliyorduk. Ona ihtimamla bakan sevgili doktorlarının yapacağı birkaç operasyon son treni belki biraz geciktirebilirdi, ama yoğun bakımda, tanımadığı hastalar arasında, birkaç ay fazla yaşayacağına, evinde, kendi yatağında, ailesinin kollarında daha azına razı olacağı kesindi. Zor kararı verdim. Onu hastaneden alıp eve getirdim. Huzurlu bir final hazırlığına girdim. Ayağından çekiştirenlere inat, son günlerini, bir veda şölenine çevirdik. Yatağını salona taşıdık. TRT-Müzik’i açtık. Karısı, oğlu, gelini, torunu, kuşu, yakınları, hepimiz güle oynaya onu mutlu etmeye, acısını dindirmeye çalıştık. Gözyaşımızı gizlemedik; kahkahamızı da esirgemedik. Zorda mı? İçimizden dualar ettik. Kederli mi? Annemle kulağına en sevdiği türküyü söyledik: “Diyeceğim çok amma da, pek kalabalık yerdesin...” * * * Bunca yıl diyememiştik diyeceğimizi... Gizlemiştik birbirimizden, acımızı da sevgimizi de... Boğazımda yarım asırlık bir yumruydu o... Giderayak o kördüğümü de çözdüm. Ağırlaştığı gecelerden birinde gözünü açtı, kulağıma “Sonum yaklaştı oğlum. Tanrıma emanet ol” diye fısıldadı. Eline yapışıp “Bizi bırakma baba” diye hıçkırdım. “Ağlama oğlum” diyebildi. Hiç söylenememiş, söylenemedikçe gecikmiş cümlelerim, veda buseleri eşliğinde geldi: “Seni çok seviyorum baba; sen çok iyi bir baba oldun bana” diyebildim. “Karşılıklı” sözcüğünü işittim. Saçını okşadım, yanına yattım. Onunla böyle güzel vedalaşabilmiş, helalleşebilmiş olmanın huzurunu tattım. Çok geçmeden, 51 yıllık eşinin göğsünde, dudağının kenarında minicik bir tebessümle verdi son nefesini... Kışa ayak direyen uzun pastırma yazı bittiğinde babam cansızdı, Can babasız. * * * Hiç durmayan saati, torununun bileğinde şimdi... Onun nabzı attıkça zaman çarkı dönecek ve günü geldiğinde dilerim o da babasını böyle seve okşaya yolcu edecek.",https://www.milliyet.com.tr/yazarlar/can-dundar/elveda-baba-1325998
Can Dündar,Ve Çapkın konuştu,09 Aralık 2010,"Önceki günkü “Çapkın’ın Sicili” yazımdan sonra İstanbul Emniyet Müdürü Hüseyin Çapkın aradı. Gayet kibardı. “Yazınızı okudum. Maddi hata var” diye girdi söze: “İşkence olayı, benim Manisa emniyet müdürlüğümden 3 yıl önce olmuş” dedi. “Biliyorum” dedim; “Siz 1998-2001 arası görev yaptınız. Yani işkenceci polisler resmi araçlarla mahkemeye gidip gelirken, aylarca adreslerine ulaşılıp tebligat yapılamazken emniyet müdürüydünüz. Ben de bunu yazdım zaten...” “O dönem Manisa’yla ilgili yaptığınız 40 Dakika programını da izlemiştim” dedi Çapkın, ama polisin yargılama sürecinde olup bitenlerle adının ilişkilendirilmesini “Zorlama bir yorum” olarak niteledi.  Manisa davası “Manisa”, yakından izlediğim bir davaydı. Çapkın’ın bahsettiği programı o dönem yapmıştık (http://www.candundar.com.tr/index.php?Did=14048 adresinden izlenebilir). İşkenceci polislerin zaman aşımı sayesinde mahkûmiyetten kurtulması için mahkeme davetlerinin tebliğ edilmemesi, duruşmalara resmi araçlarla götürülüp getirilmeleri, arşivlerde kayıtlı... Küçük bir örnek vereyim: 15 Haziran 1999’da Yargıtay, yerel mahkemenin işkenceci polislere beraat kararını bozdu; işkenceden mahkûm olmaları gerektiğine hükmetti. 5 gün sonra, yani 20 Haziran’da İl Polis Disiplin Kurulu 10 polis hakkında “Ceza tayinine mahal yoktur” raporu yazdı. Manidar değil mi?  “Ramazan gelse...” Çapkın, İzmir’de polisçe kovalanırken başının arkasından vurularak öldürülen Baran Tursun olayında da polisin ceza aldığını, polisi tehdit eden babanın da yargılandığını söyledi. “Burada da benim suçlanmam zorlama” dedi. Oysa Tursun’u vuran polis sadece 2 yıl 1 ay ceza aldı. Ölümü gizlemek için delilleri karartmaktan yargılanan 10 polis memuru ise beraat etti. Buna isyan eden aile yargılandı. Dahası, Türkiye İnsan Hakları Vakfı’nın raporuna bakılırsa Çapkın dönemi (2006-2009) İzmir Emniyeti’nin “sicil”i çok daha kabarık: 23 Ekim 2007’de Emrah Gider polis kurşunuyla öldü. 8 Ocak 2008’de Hasan Köse sivil polislerce kurşunlandı. 3 Temmuz 2008’de Uğur Olukkaya “dur ihtarına uymadı” diye vuruldu. Ayrıca çok sayıda işkence ve “orantısız güç” vakası var. Çapkın, Bursa Emniyet Müdürü iken “Ramazanda suç oranı yarı yarıya düşüyor” demişti. Sükunet için ramazanı mı beklesek?  “Üzüldük tabii...” “Meslektaşlarınızı korumanızı anlıyorum, ama hiç olmazsa olaylara üzüldüğünüzü söyleyemez miydiniz” diye sordum. “Açıklamamda üzüldüğümü belirttim” dedi. Çapkın’ın açıklaması şöyleydi: “Her ne kadar üzülsek bile, herkes demokratik haklarını kullanırken yasalara riayet etmek zorundadır.” Telefonda, “Üzüldük tabii ki... Kim üzülmez. Keşke olmasa” dedi. “Niye kamuoyu önüne çıkıp konuşmuyorsunuz” diye sordum. “Her olaydan sonra TV’lere koşturmak istemiyoruz” dedi. Oysa son olayda ya bir “Yürütmeyin” talimatı ya da iktidarın gözüne girmeye dönük bir işgüzarlık olduğu besbelli... Cumartesi polisin uyguladığı şiddetin etkisi katlanarak büyüyor ve siyaseti çalkalıyor. İstanbul’un eski Emniyet Müdürü Hasan Özdemir’le konuştum, o da “Polis sabırlı olmalıydı” görüşünde. Dün, Başbakan’a yakın bir AKP yöneticisi bile “Gençler gelip bir kenarda protestolarını yapsalar, polis uzun kalkanlarla önlerinde beklese ne olurdu ki” dedi. Fatura dalkavuklara kesilirse şaşırmayalım.",https://www.milliyet.com.tr/yazarlar/can-dundar/ve-capkin-konustu-1323959
Can Dündar,CHP ayaklanırken...,18 Aralık 2010,"“Ölü Ozanlar Derneği” filminin final sahnesi gibiydi. Orada kahraman, sisteme kafa tuttuğu için okuldan atılan “yenilikçi hoca”ydı. Öğrencileri onu sıraların üstünde ayağa kalkarak alkışlarla selamlıyordu. Dünkü kurultayda ise “yenilikçi” rolünde Kılıçdaroğlu vardı. O da konuşmasının finalinde, korkmuş, yılmış kesimleri ve partisini ayağa kalkmaya çağırdı. “Ben ayaktayım! Sizler de ayakta mısınız” diye sordu. Uzun bir konuşmanın etkisiyle mahmurlaşmış salon bir anda silkindi. Birer ikişer doğruldular. “Korku imparatorluğuna ‘Yeter artık’ demek için ayağa kalkmaya hazır mısınız” sorusuyla (Baykal ve çevresi dışında) tüm salon “Hazırız” diye ayaklandı. Kılıçdaroğlu “Ben de hazırım” dedi. Fazlaca oturmaktan hantallaşmış bir partinin tabanı böyle ateşlendi.  Nasıl başardı? Kılıçdaroğlu’nun en büyük başarısı, yıllardır iktidar yüzü görmemiş, lideri kirli bir oyunda devrilmiş, iç savaşa düşmüş bir enkazdan 6 ay içinde iktidar adayı bir parti yaratmasıdır. Nasıl başardı bunu? Büyük bir şansı vardı: Kendisi alternatifsiz tek isimdi, partisi de kendi tabiriyle “AKP’ye karşı teslim alınmamış, ayakta kalan tek güç...” Bu tespit, muhalif kitleleri CHP’ye ve yeni liderine yöneltti. Kılıçdaroğlu da bu temel üzerine üç kat çıktı: Partiyi yeniledi, söylemi değiştirdi, küsleri barıştırdı.  Devletçi değil halkçı Yenilenmenin en önemli ipucu dünkü konuşmasındaydı: “CHP, bürokratik devlet solcusu değil, halkın partisidir” cümlesi, hem mazi eleştirisi hem bir yeni tarifti. Mayıstaki kurultayda bir devrim havası vardı. Devrimin lideri, balıkçı yaka kazağıyla sol yumruğunu kaldırıp “Faşizme geçit yok” diye haykırmıştı. Bu kurultayda ise devrimin ateşi yatışmış, kadro biraz ortaya çıkmış ve lider, Genel Başkan kravatını takmıştı. Konuşmasında “3. yol” ve “özgürlükçü sol” söylemi ağır bastı. “Recep Bey” yerine hükümet eleştirisi öne çıktı. “Laiklik”ten çok “özgürlük”, “Cumhuriyet”ten çok “yolsuzluk” vurgulandı. Partide bugüne dek “kolları” bile olmayan gençler ve kadınlar, hem salonda hem liderin konuşmasında ağırlıktaydı. Ve çiftçilere yapılan çağrı, tüm CHP küskünlerine söylenmiş gibiydi: “Gelin barışalım artık!”  Konuşmanın eksikleri Salonda bu çağrının yankı bulduğunu gözledik. Üç eski genel başkan, Hikmet Çetin, Altan Öymen, Deniz Baykal oradaydı. Karayalçın oradaydı. Bülent Ecevit, Erdal İnönü ve Aydın Güven Gürkan’ın eşleri, İsmet İnönü’nün torunu oradaydı. Mirası teslime gelmişlerdi. Sadece salonda değil, listede de eski ile yeni, genç ile yaşlı, kadın ile erkek, batı ile doğu buluşturulmaya çalışılmıştı. Konuşma uzun ama eksikti: Kılıçdaroğlu, “Kürt sorunu”nu dillendirmemekte ısrar etti. Laiklik tartışmasına, askerin rolü, sivilleşme konularına girmedi. Dış politikaya neredeyse hiç değinmedi. AB’ye mesafeliydi. Buna karşın, yeni politikaların ipuçlarını verdi. Aile sigortası, unutturulan sosyal devletin işaret fişeğiydi. Hem konuşmada, hem listede katkısı hissedilen Prof. Sencer Ayata, bunun ardından gençlik, bölgesel kalkınma ve sivil toplum kuruluşları çalışmalarının geleceğini açıkladı. Kıyamet alameti Erdoğan 2 sene önce 1 Mayıs’ta “Ayaklar baş olursa kıyamet kopar” demişti. Dün o ayaklar, baş olmak için ayağa kalktı. “Kıyamet” yakın demektir.",https://www.milliyet.com.tr/yazarlar/can-dundar/chp-ayaklanirken-1328140
Can Dündar,Meğer ABD de bizden fazlasını bilmiyormuş,02 Aralık 2010,"Wikileaks belgelerinin içeriğinde şimdilik “Vay canına” dedirtecek fazla bir şey yok. O yüzden başka bir şeye “Vay canına” diyoruz: Koca Amerika’nın, özgüven körlüğü içinde bu kadar önemli belgeleri sızdırmış oluşuna... Ve kriptoları yazan “büyük”elçilerin ciddiyetsizliği ve basiretsizliğine... Hep Amerika’nın bizden fazla şey bildiği efsanesiyle yetişmiş kuşaklar için ne hayal kırıklığı... * * * Konuştuğum Türk diplomatlar da Amerikalı meslektaşlarının kriptolarındaki aşırı kibir ve nakıs bilgiyi bıyık altından tebessümle yorumluyorlardı. “Erdoğan’ın gizli gündemi var mı?”, “Başbakan’la Cumhurbaşkanı’nın arası açık mı?”, “Türkiye eksen değiştiriyor mu?”, “Başbakan’ın danışmanları dalkavuk mu?”, “Kabinedekiler cemaat üyesi mi?” gibi konularda herhangi bir TV tartışmasındakinin ötesinde değerlendirmeler umuyorduk oysa... Çıka çıka ayaküstü kokteyl sohbetlerinde işitilmiş üstünkörü dedikodular çıktı karşımıza... Sanırım bu, son dönemde Türkiye’de görev yapan Edelman, Pearson gibi ABD elçilerinin kalibresini gösteriyor. * * * Bir büyükelçinin yaşadığı dönemi ve ülkeyi kavrayabilme yeteneğini kriptolarındaki öngörülerinden anlayabiliriz. Diplomasi tarihi bunun örnekleriyle dolu... Mesela Atatürk’ün İnönü’yü Başbakanlık’tan aldığı ve hastalandığı 1937’de Ankara’daki yabancı sefirlerin raporlarında “Halef”i tahmin çabalarını okuyoruz. Bazı raporlarda “Atatürk’ten sonra Çakmak’la asker el koyar”, “Bayar başa geçer”, “Fethi Okyar hazır” türü yorumlara rastlıyor ve gülüyoruz. Ama İngiliz Büyükelçisi Percy Lorein’in raporu, kafası karışık yorumcular arasında mücevher gibi parlıyor: “İnönü’ye harcanmış biri gözüyle bakmayın. Atatürk onu yedekte bekletiyor.” * * * İngiliz diplomasi geleneğinin gücü mü? Bence daha çok büyükelçinin öngörüsü... Aynı İngiltere, 1978 sonunda Ankara Büyükelçiliği’ne Türkiye’deki darbe olasılığını sorduğunda Askeri Ataşe General Bishop’tan şu cevabı almıştır: “Bence ordunun darbe yapma ihtimali düşük. Harbiyeliler, Evren’in, Ecevit’in adamı olduğunu, TSK’nın lideri olmaması gerektiğini düşünüyorlar.” (Jan Devletoğlu, “İngiliz Arşivlerinde 12 Eylül’ün Ayak Sesleri”, Doğan K., 2010) * * * Çok şükür ki Wikileaks sayesinde bugünkü sefirlerin performans analizi için diplomatik yazışmalar üzerindeki 30-50 yıllık gizliliğin kalkmasını beklemek zorunda değiliz. Onlar, tarih olmadan tarihin hükmüne kavuştular. Ve yarattıkları depremle kendilerinden sonraki elçilere büyük bir enkaz devrettiler. Bugüne kadar bir yerlerde bir Amerikalı diplomatla sohbet etsek, ne söyleseler hemen “Yazılmamak koşuluyla” diye eklerlerdi. Artık ben onlara aynı şeyi söyleyeceğim.",https://www.milliyet.com.tr/yazarlar/can-dundar/meger-abd-de-bizden-fazlasini-bilmiyormus-1321049
Can Dündar,Liderlere teklif: Sövüşme dövüş!,11 Kasım 2010,"Sadece dünkü haberlere bir bakın: Kütahya Dumlupınar Üniversitesi’ndeki siyasi kavgada 20 yaşındaki öğrenci bıçaklanarak öldürüldü. Van Erciş’te bir kadın ve 6-19 yaş arasındaki 4 çocuğu evlerinde ölü bulundu. Bursa’da çöpten çıkan kesik bacaklar, sevgilisi tarafından öldürülen 25 yaşındaki kıza ait çıktı. Beşiktaş maçının oynandığı akşam bir grup Kasımpaşa taraftarı, Beyoğlu’nun ortasında siyah beyaz eşofmanlı Model grubu üyelerini evire çevire dövdü. * * * Kişi başına düşen milli şiddet miktarının en yüksek olduğu ülkelerden birinde yaşıyoruz. Dağdaki çatışmadan kurtulsak maç kutlamasında, baba cinnetinden kurtulsak manyak bir sevgilinin elinde ölüyoruz. Şiddet, istisna değil burada; kural... Sorunlarımızın kesin çaresi... Çözümün yegâne adresi... Kamuoyu araştırmacıları ülkedeki her gerilimin iktidar partisine yaradığını söylüyor. Şiddetin oy kazandırdığı bir coğrafyada barışa kavuşma şansımız olabilir mi? * * * Öfke, partilerin sunduğu hizmetlerin en ucuzu aynı zamanda... Hem maliyetsiz dağıtılıyor hem getirisi bol... O yüzden de liderlerin dilinden hakaret eksik olmuyor. Yine dünkü haberlerden gidelim: MHP, Başbakan’ın “dilini koparmaktan” söz ediyor. Başbakan, “Siz kasap mısınız” diye soruyor. Bahçeli, Erdoğan’a “edepten mahrum, ağzı bozuk, iki yüzlü” diyor. “Gerilim, gerene oy getiriyor” teşhisi, siyaseti vahşi bir ip germe oyununa çeviriyor. Onlar gerdikçe seçmen, “Vur vur inlesin” diye tempo tutuyor. Öfke dilinin kazandırdığını gören siyasetçi de daha üst perdeden hakaret etme yarışına girip gerilimi tırmandırdıkça tırmandırıyor. * * * Liderler hakaret perdesinden konuştukça, o dil, küfür olup tribüne çıkıyor, tokat olup evlere sızıyor, bıçak olup okullara giriyor, silah olup dağlara hükmediyor. Girişte verdiğim haberler, işin gündelik bilançosu sayılır. Dilde başlayan şiddet, gün geliyor, onu başlatanın çözmesi gereken devasa bir soruna dönüşüyor. Ve tabii o saldırgan dili kullananların, şiddetten yakınmaya hakkı da kalmıyor. * * * 30 yıllık kanlı bir savaşı bitirmeye çalışırken, en son ihtiyacımız olan şey bu öfkeli dili... Balık baştan koktuğuna göre öfkenin de önce liderler düzeyinde dizginlenmesi lazım. Sayın Erdoğan! Sayın Bahçeli! Sayın Kılıçdaroğlu! Lütfen yapmayın! Öfkeye, hakarete, şiddete prim vermeyin. Bizi de germeyin! Sizin kullandığınız saldırgan dilin hızla ve dalga dalga tabana yayıldığını, giderek kana bulandığını göz ardı etmeyin! Öfkenize hâkim olamıyorsanız, aranızda anlaşamıyorsanız karşılıklı sövgüler savurup bizi de kışkırtacağınıza, bir gün randevulaşın, ilk ve son kez kozlarınızı paylaşın. Sövüşmeyin dövüşün! Kim kazanırsa o yönetsin ülkeyi! İnanın böylesi her gün hakaretleşmenizden daha iyi...",https://www.milliyet.com.tr/yazarlar/can-dundar/liderlere-teklif-sovusme-dovus-1312851
Can Dündar,Özal dosyası Meclis’e geliyor,28 Kasım 2010,"Bir ay önce “Turgut Özal: Bir Ölümün Anatomisi” programının hazırlığı için Semra Özal’ı ziyarete gitmiştim. O gün çıkan imzasız bir gazete haberini gösterdi. Haberin bir yerinde Özal’ın öldüğü sabah yürüyüş bandından yere devrildiği yazılıydı. Semra Hanım çok öfkeliydi. “Yalan bu” diye tepki gösteriyordu. Gazetenin genel yayın yönetmenini arattı. Haberi düzeltmelerini istedi. Yazan muhabirin adını sordu. “-Bu ayrıntı niye bu kadar önemli” diye sordum. “-O sabah kendini yorduğu veya çok yediği için kalpten öldüğüne kamuoyunu inandırmaya çalışıyorlar” dedi. Oysa o sabah spor yapmamıştı. Semra Özal, eşinin son Türki cumhuriyetler gezisinde azar azar verilen özel bir maddeyle zehirlenmiş olabileceğine inanıyordu. * * * Bu kuşkusunu güçlendiren bir gelişme olmuştu. Bir Azeri genç, kendisi evde yokken gelip kapıdaki korumaya bazı bilgiler vermiş; Elçibey’e olan sempatisi nedeniyle Özal’a Bakü gezisi sırasında ağır ağır tesir eden bir zehir verildiğini, bu zehri bildiğini anlatmıştı. İstanbul’da kaldığı otelin adresini vermiş, “Bulamazsanız şunlar beni tanır” diyerek bir karı-kocanın ismini bırakmıştı. Semra Hanım konudan haberdar olunca hemen korumalarını gencin oteline gönderdi. Azeri genç, otelde yoktu. Hemen diğer karı-kocaya gittiler. “Bizim öyle biriyle ilgimiz yok” cevabını aldılar. Sonraki günlerde de Azeri genç otele gelmedi. Adeta sırra kadem basmıştı. Semra Özal, bu gencin adını 2 hafta önce Özal’ın ölümünü soruşturan Cumhuriyet Başsavcısı’na verdi. * * * İki hafta önce NTV’de 5,5 saat süren bir yayında Özal’ın öldüğü günü tüm ayrıntıları ve tanıklarıyla ele aldık. Çok sayıda seyirciyi ekrana çeken yayın sırasında ve sonrasında mesaj yağdı. Bir kısmı yorum, bir kısmı ihbardı. Her birini değerlendirmek için sakladığım o mesajlardan biri, Semra Özal’ın kuşkularına hak verdirir cinstendi. “Kurtlar Sofrasında Azerbaycan” adlı bir kitap yazan İrfan Sapmaz, Özal’ın ölümünden önce Elçibey’le yaptığı konuşmayı aktarıyordu. Buna göre Elçibey’i sürgündeki küçük evinde ziyaret eden Özal, dinlenme ihtimaline karşı ihtiyatlı davranarak kulağına “Türk dünyasında birliğin sağlanması gerektiğini, bunun için de Elçibey’in Azerbaycan Cumhurbaşkanı olmasından son derece memnuniyet duyacağını” söylemişti. Bakü dönüşü Özal’ın ölüm haberi gelince Elçibey telaşlanmış, ilk tepkisi “Yoksa burada, sonradan etki yapan türde zehirli bir şeyler mi yedirdiler” demek olmuştu. Hemen KGB içinde güvendiği adamlara danışmış, Özal’ın Bakü’de olduğu dönemde ajanlar arasında ciddi bir hareketliliğin yaşandığını öğrenmişti. * * * Bütün bunların spekülatif veriler olduğunun farkındayım. Ancak başta ailesi olmak üzere, toplumun önemli bir bölümünün bu ölümü kuşkuyla karşıladığı da bir gerçek... O yüzden bir soruşturma ihtiyacı ortada... Programın yayınlanmasından bir süre sonra, Cumhurbaşkanı’nın talimatıyla harekete geçen Devlet Denetleme Kurulu, önceki gün Ahmet Özal’ı davet ederek bilgi aldı. Çıkışta görüştüğüm Özal, 6 denetçiye 3 saat bilgi verdiğini, soruşturmayı yürütenlerin işi son derece ciddiye aldıklarını, diğer tanıklarla da görüşebileceklerini söyledi. Özal’ın ölümü dosyasının yakında Meclis’e de gelmesi ve bir Meclis araştırmasına konu olması bekleniyor.",https://www.milliyet.com.tr/yazarlar/can-dundar/ozal-dosyasi-meclis-e-geliyor-1319463
Can Dündar,‘Her Türk polis doğar!’,25 Kasım 2010,"Türkler asker millettir. Öyle bilinir. Eğitimde erler “Her-Türk-asker-doğar” diye yürütülür. “Asker doğan” çocuklar, omuzda tüfek askercilik oynayarak büyür. Askere gitmeyen delikanlı adam olmuş sayılmaz. Askerliğini yapmayana kız verilmez. * * * Şimdi çevirelim madalyonun ters yüzünü: Türkiye’de askerlik çağında 14 milyon yükümlü var. Bunun 1 milyonu tecilli, yoklama kaçağı ya da bakaya... Yani askerlikten tüymeye çalışanlar... Az bir rakam değil... Bedelli askerlik çıksın diye bekliyorlar. Genelkurmay bedelliye karşı, ama hükümet, bedelli lobilerinin umudunu söndürmemek için onlara “Bu iş olabilir” havası pompalamaya devam ediyor. Yani artık “Daha çok askerlik” dolduruşu değil, “Daha az askerlik” vaadi prim yapıyor. Polisler, “Bizim askerlik yapmamamız lazım” diyorlar. İçişleri Bakanlığı onları askerlikten kurtaracak bir düzenleme hazırlıyor. Hemen ertesi gün öğretmenler ve doktorlar ayağa kalkıyor: “Biz de kamu görevi yapıyoruz; bizim de askerlik yapmamamız lazım.” Millet mi değişti, askerlik mi, bilmiyorum ama bu manzaraya bakarak “Asker millet terhis oluyor” diyebiliriz. * * * Son dönemde Silahlı Kuvvetler’i giderek köşeye sıkıştıran demeçler, soruşturmalar, operasyonlar, yargılamalarla askerin ülke yönetiminde giderek mevzi kaybetmesi, darbe iddialarının yargılanır hale gelmesi, nihayet dün, 3 komutanın bakanlık emriyle açığa alınması da “En büyük asker bizim asker” sloganlarının gözden düşmesine paralel yürüyen bir gelişme... Hangisi sebep, hangisi sonuç tartışılır, ama siyasi gerçeklik bu... “Doğuştan hepimizin mesleği”ymiş gibi lanse edilen askerlik profesyonelleşiyor. Askerin ülke yönetimindeki rolü azalıyor. Askeri vesayet görüntüsü siliniyor. Buna hazırlıksız yakalananlar, eski günlerin hararetiyle darbe senaryoları yazanlar yargılanıyor. Bugüne dek hep ülkeyi son tahlilde ve sadece askerlerin kurtaracağına inananlar ani bir boşluk duygusu yaşasa da, onlar da başlarının çaresine bakmayı, sivil mücadeleyi öğreniyor. * * * Bunlar, geç bile kalınmış normalleşme adımlarıdır. Fakat “anormal” olan başka bir şey var: Askerin siyasetten tasfiyesi, siyasal alanın topyekün demokratikleştirilmesi gibi bir seferberlik çerçevesinde yürütülmüyor. Öyle olmadığı için de, Silahlı Kuvvetler’e yönelik her adım, geniş kesimlerde bir sivilleşme alameti olarak değil, tasfiye çabası olarak görülüyor. Daha net anlatayım: Bakanlık, “Balyoz soruşturması”nda adı geçen komutanları yargılaması için açığa almakta cesur davranıyor; ancak aynı Bakanlık mesela Hrant Dink davasında ihmali ayan beyan ortada olan polis şefleri için soruşturma izni vermeye asla yanaşmıyor. O zaman da şu tercih sırıtıyor: “Asker yargılansın; polis yargılanmasın.” Buna sivilleşme değil, vesayetin el değiştirmesi denir. Bizi de daha demokratik bir ülkeye değil, olsa olsa “Her Türk polis doğar” diye büyüyecek nesillere götürebilir.",https://www.milliyet.com.tr/yazarlar/can-dundar/her-turk-polis-dogar-1318059
Can Dündar,‘Hayata dönüş’ün kanlı yolu,27 Kasım 2010,"“Hayata Dönüş Operasyonu” diye bilinen katliamın yargılanmasına 10 yıl sonra nihayet başlanabildi. 10 yıl önce açlık grevleri can almaya başladığında Adalet Bakanlığı’nın talebiyle Bayrampaşa eylemcileriyle görüşmeye giden heyette ben de vardım. O faciaya giden süreci kısaca özetlemek istiyorum: Yaşar Kemal, Orhan Pamuk, Zülfü Livaneli, Oral Çalışlar, Mehmet Bekaroğlu ve ben, bir aralık günü Bayrampaşa’ya gitmiştik. Karşımıza 3 hükümlü oturmuştu. Daha önceki eylemde hayatını kaybetmiş direnişçileri kutsayan resim ve sloganların altında 6 saatlik bir görüşme yapmıştık. Yaşar Kemal, “Çocuklar! Sizi dinleyeceğiz” diye açmıştı görüşmeyi... Sonra eylemciler, taleplerini sıralamıştı. Özeti bir cümleydi: “F-tipi uygulamasından vazgeçilsin.” * * * 6 saat boyunca not tuttum. Ayrıntıları çok; ama “pazarlığın” özü şuydu: Devlet, koğuş sistemi içinde örgütlere hâkim olamadığı için tutuklu ve hükümlüleri F-tipi hücrelere hapsetmeye çalışıyordu. Onlar da bir arada olamazlarsa başlarına gelecekleri, tecrübeyle bildikleri için “Hücrede öleceğimize, açlık grevinde ölürüz. Ama buna razı olmayız” diyorlardı. Çare, koğuşla hücre arasında bir yerdeydi. Yani ne örgütün istediği gibi kalabalık koğuşlar olacaktı, ne de devletin istediği gibi birkaç kişilik hücreler... F-tipi hücrelerde birbirine açılan kapılar yaratarak 8-10 kişilik koğuşlar yaratılabilirdi. Bu ara formül tartışmaya açıldı. Hem örgüt, hem Adalet Bakanlığı direndi başta... Örgüt, “20 kişi olsun” dedi; Bakanlık “En fazla 6-7”yi ima etti. Bu arada F-tipine sevklerin durdurulduğunu açıkladı. “Eylemi bitirin, uygulamayı erteleyelim” dedi. Ancak eylemciler bunun kandırmaca olduğunu, eylem biter bitmez sevklerin yeniden başlayacağını söylüyor, bizlerin ve DİSK, TMMOB gibi bazı örgütlerin anlaşmaya kefil olmalarını istiyorlardı. Bakanlık bunu kabul etmeyince örgüt de Bakanlığın önerisini reddetti. Biz görüşürken ölüm orucundakiler bir deri bir kemik vücutları ve kızıl bantların altından bakan solgun gözleriyle kenardan izliyorlardı. O pazarlığın sonucuna göre ölecek ya da yaşayacaklardı. Onların gözleri, 10 yıldır gözümün önünden gitmez. * * * Bayrampaşa’dan çıkarken kaygılıydık. Dışarıda “Konuşmak faydasız girelim” diyenler elde tetik bekliyorlardı. İçerde “Konuşmak faydasız, gelsinler” diyenler de... Sağduyu iflas etmişti. Şiddet isteyenler, çözüm arayışına ara verilmesini fırsat bildi ve katliam emrini verdi. Devlet, kendi cezaevine saldırdı; 30 tutuklu vahşice öldürüldü. Bürokrasi, bu felaketin sorumlularını mahkeme önüne çıkarmamak için tam 10 yıl direndi. Sorumlular gizlendi. Yargılama izni geciktirildi. Sonunda 10 yıl sonra bu hafta 39 jandarma, sanık sandalyesine oturtulabildi. Ancak herkes biliyor ki yargılananlar arasında asıl sorumlular yok. Onların bir kısmı hâlâ şiddeti meşrulaştıran açıklamalar yapıyorlar. * * * 10 yıl sonra bugün PKK meselesinde benzer bir noktadayız. Şiddet yanlıları, parmakları tetikte şu diyalog sürecinin suya düşmesini bekliyorlar. Yaşadıklarımız, hiç ders olmadı mı?",https://www.milliyet.com.tr/yazarlar/can-dundar/hayata-donus-un-kanli-yolu-1319061
Can Dündar,Halkın CIA’sı,29 Kasım 2010,"Gazetecilik hayatımın en heyecanlı dönemlerinden birini 1987’de yaşamıştım. Rahmetli Ercan Arıklı, “Söz” gazetesini çıkaracaktı. Gazetenin ilk manşeti, bizim “Özel Haber Ekibi”nden bekleniyordu. Tam o günlerde elimize ulaşan bir belge, Arıklı’ya “İşte bu” dedirtti. Bunlar, 1979’da İranlı öğrencilerin Tahran’daki Amerikan Büyükelçiliği baskınında ele geçirdikleri diplomatik yazışmalardı. Çuvallar dolusu evraktan bir kısmı ABD’nin Türkiye’deki faaliyetleriyle ilgiliydi. Avni Özgürel’le günlerce bir büroya kapanıp belgeler üzerinde çalıştık. Washington’un Türkiye’yi demiryolu hatlarından, buğday stoklarına kadar nasıl yakın incelemeye aldığı ve hangi yetkililerden bilgi topladığı belgelerde açıkça yazılıydı. “Söz”, 8 Kasım 1987 günü “Amerika’nın Yararlandığı Türk Yetkililer” manşetiyle çıktı. Birinci sayfada, belgelerde en çok adı geçen yetkili olan, Org. Tahsin Şahinkaya’nın fotoğrafı vardı. O ilk sayfa, hâlâ çalışma odamın duvarında asılıdır. * * * WikiLeaks belgelerini okurken yaklaşık çeyrek asır sonra benzer bir heyecan hissettim. Daha belgelerin pek azı açıklandı, ama bu kadarıyla bile Amerikan diplomasisi, bu kez global çapta açık verdi; kirli çamaşırlar ortaya serildi. “Sanal çağın Robin Hood’u”, “halkın haber alma teşkilatı” WikiLeaks, ABD’nin arşivini kamulaştırıp uluslararası topluma dağıtırken dünya liderlerinin maskesini de çekip aldı, küresel siyasetin ikiyüzlülüğünü öğrenmemizi sağladı. * * * İlk sızıntı paketinde ipliği pazara çıkanlar, “İran’ı bombalayın” diye kulis yapan Suudi Kralı, Türkiye’nin bir enerji merkezi olmasını engellemeye çalışan “Kardeş Azerbaycan”ın Devlet Başkanı ile “Türk ordusu, İslamcı yükselişe daha ne kadar sessiz kalacak” diye soran Mossad Başkanı oldu. Tabii dünkü gazetelerde fazla yer bulamasa da ABD belgelerinde AKP hükümetinde yolsuzluğa en çok adı karışan bakanların isimlerinin sayıldığına, bu arada Başbakan’ın, damadı, dünürü ve imam hatipten sınıf arkadaşları için ticari kulis yaptığı iddialarının da bulunduğuna dikkat çekelim. Sanıyorum yeni belgeler açıklandıkça, ABD-PKK ilişkileri, çuval geçirme olayı, e-muhtıra dosyaları açıldıkça resmi müzakerelerin kibar diplomatik dilinin gerisindeki siyasi hesaplara, ikiyüzlülüğe belgeleriyle tanık olacağız. * * * Arkadan konuşan bir arkadaşınızın kapatmayı unuttuğu telefonunu dinlemek gibi bir şey bu... Bundan sonraki ilişkinizde hiç o sözleri duymamış gibi yapabilirsiniz, ama duyduklarınız ilişkinize muhakkak yansıyacaktır. Ankara’nın artık İlham Aliyev’e aynı gözle bakması mümkün mü? Ya da Davutoğlu’nun kendisini “Çok tehlikeli bir İslamcı” olarak gören Amerikalılara... * * * Velhasıl, özlenen “şeffaf devlet”i gerçekleştirmek, korsanlara kısmet oldu. Belgeler, diplomasinin smokinini çıkardı, “ev hali”ni bize gösterdi. “Kediye kedi denen”, sahici değerlendirmeler okuma şansına kavuştuk. Şimdi düne göre çok daha gerçekçi bir dünya algısına sahibiz. Dostu düşmandan ayırabilir, buna göre pozisyon alabiliriz. Teşekkürler WikiLeaks!",https://www.milliyet.com.tr/yazarlar/can-dundar/halkin-cia-si-1320265
Can Dündar,Ben babamın beşiğini tıngır mıngır sallar iken...,23 Kasım 2010,"Bugüne kadar benim için bir masal tekerlemesinden ibaretti bu... Develerin tellal, pirelerin berber olduğu, evvel zaman içinden kalma... Değilmiş meğer... Gün gelir oğullar, babaların beşiğini sallarmış. * * * Dışarıda yaman bir dolunay var. Yataktaki adamın göğsünde sancılar... Sayıklıyor: “Can’ın ateşi yükselmiş. Okuldan aradılar...” Oysa bu kez ateşi yüksek olan o... Aranan, meraklanan benim... 40 sene evveldi. Ateşlendim mi babam gelir, okuldan alırdı. Elimi tuttu mu, sanki üleşirdik ateşi... Ateş, babamla buluşma demekti. Tıpkı bu bayramda olduğu gibi... Şimdi yarı baygın yattığı yatakta harlı alnına soğuk su basma, avucumdan yastık yapıp ilacını yudumlatma, iğne yapılırken elinden tutma, “Ha gayret, iyi olacaksın” diye kulağına fısıldama sırası benim... İnatlaşma, nazlanma, sızlanma sırası onun... * * * Hayat, garip bir oyun... Çocuklar baba olduğunda, babalar çocuklaşıyor çoğunlukla... Bir hayat tecrübesi ters yüz ediliyor sanki... Makarada sarılı film, oyuncularını değiştirip tersinden oynuyor. Rolü değişiyor babalarla çocukların... Size yürümeyi öğreten adamın koluna girip yürütüyorsunuz. Bir zamanlar sizi besleyen eline destek olup kurumuş dudaklarına su veriyor, içine ekmek doğranmış çorba içiriyorsunuz. Tıpkı rolleri değişmeden önce onun size yaptığı gibi, geceleri sessizce baş ucuna gidip nefesini dinliyorsunuz. Üstü açıldı mı örtüyorsunuz. Söylediğinizi anlamadığında, sürekli bir şeyler sorduğunda tam kızacakken hababam “Bu ne” diye sorup durduğunuz günleri ve onun sabırla cevaplayışını anımsıyor, yutkunuyorsunuz. Gün geliyor ayağına patik giydiriyor, altını bezliyorsunuz. Sabrınız taştığında biraz dinlenebilmek için onu televizyon karşısına oturtuyor, içerde sessizce ağlıyorsunuz. Uzayıp giden bitap geceler boyunca onunla bir ümidin battaniyesine sarılıp yatıyor, iki kötülükten daha az acılı olana razı olup “Çektirme Rabbim” diye dualar ediyorsunuz. * * * Adına hayat denen bu devr-i daim makinesi döndükçe kundaktakini büyütürken, büyüyeni kundağa döndürüyor yeniden... Adeta “evvel zaman içinde” kalmış bir borcu ödüyor, giderayak helalleşiyorsunuz. Dolunaylı bir gece nihayet sehere kavuşurken “Can’ın ateşi yükselmiş” diye sayıklayan ateşli hastaya, ondan öğrendiğiniz eski bir tekerlemeyi mırıldanıyorsunuz: “Evvel zaman içinde, kalbur saman içinde... Pireler berber, develer tellal iken... Ben babamın beşiğini tıngır mıngır sallar iken...”",https://www.milliyet.com.tr/yazarlar/can-dundar/ben-babamin-besigini-tingir-mingir-sallar-iken-1317189
Can Dündar,Satılık Müttefik,04 Aralık 2010,"Türkiye üzerinde bir nükleer silah patlarsa sonuç ne olur? Başbakanken İsmet İnönü bunu inceletmiş. Bulguları, damadı Metin Toker’in kitabında (“İnönü’nün Son Başbakanlığı”, Bilgi-1969) var: “Nükleer savaş çıkarsa bunun (Türkiye’deki) Hiroşima’sı İstanbul ve Ankara olacaktır. Ankara’nın ortası, Dil-Tarih- Coğrafya Fakültesi’nin yanındaki tren köprüsüdür. İstanbul’un ortası ise Galata Köprüsü... Bunların üzerinde, 500 metre yükseklikte patlatılacak bir nükleer bomba, 3,5 kilometre içinde canlı bırakmaz.” * * * Bugün Wikileaks sayesinde (yarı resmi olarak), Türkiye topraklarında nükleer silahlar olduğunu öğreniyoruz. Tarih: 12 Kasım 2009... Alman Ulusal Güvenlik Danışmanı, ABD Dışişleri Müsteşarı ile görüşüyor. Hükümet, Almanya’daki tüm nükleer silahları kaldırmayı planlıyor. Amerikalı müsteşar Alman danışmana diyor ki: “Almanya ile birlikte Belçika ve Hollanda da füzelerini çekerse Türkiye’dekileri tutmamız zor olacak.” Topraklarımızda nükleer silah olduğunu, kazara sızan bir belgeden öğrenmemiz acı değil mi? Kaç füze var? Neredeler? Milletin üzerinde irade yoksa, millet neden bunu bilmiyor? * * * Türkiye üzerine pazarlıkları, Küba krizinde 30 yıl sonra öğrenebilmiştik. Bu kez Wikileaks sayesinde hemen öğrendik. “Türkiye’deki füzeleri tutmamız zor olur” cümlesi, 1962 pazarlıklarını hatırlatıyor. Rahmetli Turan Yavuz’un “Satılık Müttefik” kitabını (Doğan, 1999) yeniden okumanın tam zamanıdır. * * * Hatırlatalım: Kriz, 1962 Ekim’inde Sovyetler’in Küba’ya füze yerleştirmesiyle başladı. ABD, Küba’yı ablukaya aldı. Savaş tehlikesi belirdi. Sonradan ortaya çıkan belgelere göre ABD, Sovyetler’in Küba’dan füzelerini sökmesine karşılık Türkiye’ye 1959 sonunda yerleştirilen 15 Jüpiter füzesini geri çekmeyi planladı. Ankara’nın bu takas planından haberi bile olmadı. O kriz sırasındaki Beyaz Saray toplantılarının tutanakları dehşet ve ibret vericidir. Başkan Kennedy danışmanlarına sorar: (S: 79) “ -Türkiye’ye (Sovyetler saldırsa bile) bu füzeleri ateşlemeyecekleri talimatını geçtiniz mi?” “ -Evet, Genelkurmay böyle bir talimat gönderdi.” “ -Bu talimatı yineleyelim. Biz Küba’ya saldırabiliriz. Ruslar karşılık verebilir. Bu füzelerin bizden habersiz ateşlenmesini istemiyoruz. (...) Yoksa ABD toprakları bir nükleer saldırıyla karşı karşıya kalabilir.” Yani? Sovyet füzeleri Ankara’yı, İstanbul’u yok edebilir, ama Türkiye, New York, Washington tehlikeye girmesin diye kendi topraklarındaki füzeleri, savunma amaçlı bile kullanamayacaktır. Amerikan Genelkurmay’ının bir kriptosunda şu yazılıdır: “Türkler bir Sovyet nükleer saldırısında füzeleri ateşlemeye kalkışırsa ABD denetçileri başında bulundukları füzeleri imha etsin.” (S: 80) Tutanaklara göre Kennedy’nin Ulusal Güvenlik Danışmanı Bundy sonucu şöyle özetler: “Bu durumda bırakacağız Türkiye’yi vursunlar.” ABD Savunma Bakanı McNamara’nın cevabı: “Evet, alternatiflerden biri bu...” * * * Türkiye’de Amerikan karşıtlığı yok yere oluşmadı. Wikileaks, bize 40 yılda hiçbir şeyin değişmediğini kanıtlıyor. Şimdi Başbakan’dan kendi kişisel hesapları kadar ülke üzerindeki füze hesaplarının da hesabını sormasını ve kamuoyuna bir füze hesabı vermesini bekliyoruz.",https://www.milliyet.com.tr/yazarlar/can-dundar/satilik-muttefik-1321923
Can Dündar,Manavdaki Atatürk filmi,28 Ekim 2010,"Atatürk’ün restore edilmiş filmlerini izlemişsinizdir. Filmlerin nasıl bulunduğunu da öğrendiniz mi? Bu filmleri yıllarca koruma altında tutan Prof. Dr. Sami Şekeroğlu 1975 yılında manava gitmiş. Manavda bir çocuk, yanında kutular olduğu halde bir şeyler kazıyormuş. “ -Ne yapıyorsun” diye sormuş. “ -Bu filmleri kazıyıp film yapıştırıcı yapıyorum” demiş çocuk... Şekeroğlu alıp bakmış. Filmin üzerinde “Atatürk” yazıyormuş. “Bunları bana verir misin” diye sormuş. Çocuk kafadan bir hesap yapmış: “Bunlardan 500 liralık yapıştırıcı çıkar” demiş. Sonra 250’ye razı olmuş. Çocuk, “Daha bir sürü film var” deyince bir depoya gitmişler. Şekeroğlu: “Hatırladığım kadarıyla o depo, İpek Film’in deposuydu. Oradan birtakım filmler aldık ve kaçtık” diyor. Atatürk’e bu kadar değer veren ülkenin arşivinin haline bakar mısınız? * * * Hiç unutmam, 1993’te “Demirkırat Belgeseli”nin son bölümünü hazırlarken Yassıada filmlerinin peşine düşmüştük. Demokratların yargılanması sırasında çekilen fotoğraflarda bazı kameralar görünüyordu. O filmlerin bir yerlerde korunuyor olması lazımdı. Resmi arşivlere başvurduk. “Yok” cevabı aldık. Sormadığımız yer kalmadı. Tam ümidi kesmişken, bir adam, “Benim evde o dönemden kalma bazı filmler var” diye aradı Nokta dergisini... Hemen adamla buluştuk. Elinde bir çuval dolusu film makarası vardı. Bir sinema salonu kiraladık. Belgeseli birlikte hazırladığımız Mehmet Ali Birand, Bülent Çaplı ve ben, boş salonun koltuklarına kurulduk. Gördüklerimiz karşısında dilimiz tutuldu. Yassıada yargılamalarının görüntüleri perdedeydi. Üstelik üzerinde o dönem yapılmış, aşağılayıcı bir seslendirmeyle... 1961’de sinemalarda gösterilen ve yaşı yetenlerin beynine nakşedilen o görüntüler, çekildikten 32 yıl sonra ortaya çıkmıştı işte... Bizi arayan adam, eski bir sinema işletmecisiydi. O dönem askerler tarafından çekilip sinemalara dağıtılan bu filmleri işlettiği salonda göstermiş, sonra da bir kenara atıp unutmuştu. Unutulan o bobinler, 1994’te ilk kez “Demirkırat” belgeselinde ekranlara geldi. * * * Birkaç hafta önce Antalya Film Festivali’nde benzer buruklukta bir öykü dinlemiştim. Türk sinemasının dev karakter oyuncusu Yıldırım Önal adına ödül veriliyordu. Biyografisini özetlerken 1973’te “Dinmeyen Sızı” filmindeki rolüyle Altın Portakal’da “En iyi yardımcı erkek oyuncu” ödülünü aldığını söylediler. Yanımda Nebil Özgentürk oturuyordu. “O ödül ne oldu sonra, biliyor musun” diye sordu. “Bilmiyorum” dedim. Yıldırım Önal 1982’de turnedeyken ve aşırı alkolün etkisiyle tamamen bitap haldeyken yaşamını yitirmiş. Yıllar sonra, ödül heykelciği, bir bakkal dükkânında bulunmuş. Soruşturunca anlamışlar ki, Önal, sağlığında bu ödülü, bir şişe şarap karşılığı mahalle bakkalına rehin bırakmış. Sonra ödemeye gücü yetmeyince de heykelcik, şeker kutularıyla rakı şişeleri arasında kalakalmış. * * * Bir ülkenin arşivinin manav köşelerine düşmesi, en iyi sanatçılarından birinin bir şişe şarap için ödülünü bakkala rehin bırakacak hale gelmesi acıklı değil mi? “Anını yaşatacağız” lafları yetmiyor; icraat lazım...",https://www.milliyet.com.tr/yazarlar/can-dundar/manavdaki-ataturk-filmi-1306962
Can Dündar,İşte o fotoğraf!,07 Kasım 2010,"Hani bizim “özlenen tablo” haberleri vardır ya... İşte o haberin fotoğrafı bu... Hasretini çektiğimiz, ama fotoğrafını çekemediğimiz birliktelik... Kıyıyla kırsalı buluşturan görüntü... Diyarbakırlı göçmen dede ile Ege’de doğup büyümüş efe kostümlü torunları... Aynı ailede kuşaklar içinde farklılaşmanın, farklılıklara rağmen kaynaşmanın, barış içinde bir arada yaşamanın fotoğrafı...",https://www.milliyet.com.tr/yazarlar/can-dundar/iste-o-fotograf-1311231
Can Dündar,"Bir resim, bir saat bir termometre",10 Kasım 2010,"Koca sarayda Atatürk’ün “Zata mahsus” olarak üzerine kaydettirdiği üç eşya yaldızlı çerçeve içinde, servi ağacı manzaralı yağlıboya tablo... Dört köşe madeni çerçeveli saat... Yuvarlak madeni çerçeveli beyaz duvar derecesi... 1938 yılı Aralık ayı... Türkiye, Atatürk’ü kaybedeli henüz 3 hafta olmuş. Atatürk’ün naaşı, Ankara’da Etnografya Müzesi’ndeki geçici kabrinde... Yas sürüyor. Bu arada Ankara Üçüncü Sulh Hukuk Hâkimliği bir tezkere hazırlıyor. Dolmabahçe Sarayı’nda kalan Atatürk’e ait taşınır malların saptanıp kayda geçirilmesini ve muhafaza edilmesini istiyor. Bunun üzerine mahkemeden zabıt kâtibi Esat Aydın ile mübaşir Sargen, Dolmabahçe Sarayı’na gidiyorlar. Orada Büyük Millet Meclisi İdare Heyeti amirlerinden, Beyazıt milletvekili Halit Bayrak ve Milli Saraylar Direktörü Sezai Selek’le buluşuyorlar. Heyet, sarayda Atatürk’ün vefat ettiği 71 numaralı dairenin kapısını açıyor. Yatak odasında mevcut eşyaları belirliyor. Bunlar içinden üçünün Atatürk’ün şahsına ait olduğunu not ediyor.  Sarayın üç eşyası Koca sarayda Atatürk’ün “Zata mahsus” olarak üzerine kaydettirdiği üç eşya bunlar: 1) Yaldızlı çerçeve içinde, servi ağacı manzaralı yağlıboya tablo... 2) Dört köşe madeni çerçeveli saat... 3) Yuvarlak madeni çerçeveli beyaz duvar derecesi... Heyet üyeleri, bu üç eşyayı bir zabıt varakasıyla kayda geçiyorlar. Sonra Milli Saraylar Müdürü Sezai Selek’e “Atatürk’e ait elbise, çamaşır vesair eşya olup olmadığını” soruyorlar. “O eşyalar vefatından bir hafta sonra Riyaset-i Cumhur Dairesi Müdürü Lütfi Altınok tarafından bir deftere kaydedildi ve Ankara’ya gönderildi” cevabını alıyorlar. Tedavisinde kullanılan alet edevat ve ilaçlar da yine Altınok’un emriyle listelenmiş ve listenin bir sureti mahkemeye gönderilmiş. Geride sadece onun “zatına ait” olarak kaydedilen bu üç kalem eşya kalmış: Bir tablo... Bir saat... Ve bir termometre...  Özlenen tablo Yaldızlı çerçeve içindeki resim, onun yatağının hemen karşısındaki duvarda asılı bulunan ve ona doğduğu Rumeli topraklarını hatırlatan “Dört Mevsim” tablosu... Hani ölümün yaklaştığı günlerde sürekli incelediği ve başucundaki Afet’e “Her şeyi bırakalım, oraya, ormanlara gidelim” dediği tablo... Saat ise, o günden sonra Dolmabahçe’ye her gidenin, Ata’nın son yatağının başucunda, onun öldüğü dakikada durmuş halde gördüğü saat... Termometre? O, kim bilir sarayın neresinde?  Üç küçük hatıra Son yıllarını geçirdiği koca sarayda Atatürk’ün kim bilir nasıl bir duygusal bağ sonucu üzerine kaydettirdiği üç küçük eşya onlar... Ve üçü de hâlâ sarayda... O tablo, o saat ve o termometre, koca bir devirden, koca bir saraydan ona kalan ve ondan kalan üç küçük hatıra...",https://www.milliyet.com.tr/yazarlar/can-dundar/bir-resim-bir-saat-bir-termometre-1312380
Can Dündar,Canlı bomba,04 Kasım 2010,"Taksim’i kana bulayan Vedat Acar, 24 yaşında... 11 çocuklu bir ailenin 4. çocuğu... Ailesi 7 yıl önce Van’ın Çığlı mezrasından, İstanbul Bağcılar’a taşınmış. O, 6 yıl önce, yani 18 yaşındayken PKK’ya katılmış. 3 hafta önce İstanbul’a gelip Şirinevler’de ev tutmuş. Saldırıdan önceki gece, oturduğu apartmanın altındaki pide salonundan 3 lahmacun söylemiş. Eylem sabahı üstünde bombalarla evden çıkarken evin anahtarını pide salonunun çalışanlarına vermiş. “Ev sahibine teslim edersiniz” demiş. Her ihtimale karşı cebine bir siyanür hapı yerleştirmiş. Taksim’e gidip üzerindeki patlayıcının pimini çekmiş. * * * Psikiyatristler buna “presuisidal sendrom” diyorlar. Ölüme gidenler, intihar öncesi garip bir kararlılık, serinkanlılık sergiliyorlar. Kimisi kalanlara mektup yazıyor, kimi eğlenmeye gidiyor ya da yiyip içiyor. Tereddüt çok az; hedefe kilitleniyorlar. İnsan, savaşta ölümün üzerine yürüyenin psikolojisini anlayabiliyor. Ama 24 yaşında bir gencin, gece evinde lahmacun yerken bir yandan da sabahleyin vücudunu bin bir parça halinde semaya savuracak ve kendisiyle birlikte kim bilir kaç masumun canına kıyacak bombayı üretmesine, sabah da işe gider gibi ölüme gitmesine akıl erdiremiyor. * * * “Beyni yıkanmış canavarlar” demek kolay... Ama durumu izaha yetmiyor. Özellikle Batı’da, son 30 yılda yaygınlaşan intihar komandolarına dair, epey araştırma yapıldı. Canlı bombaların ortalama yaşı 22... Farklı tabaka ve eğitim grubundan geliyorlar. Çoğu, son derece “normal” insanlar... Ama iç dünyalarında, türlü izler var: Kıstırılmışlık hali, yaşama bıkkınlığı, seçilmişlik duygusu, korkak damgası yeme korkusu, hayatta bir işe yarayacak olma hissi, cennet vizesi, kahramanlık vaadi, gizli bir narsizm... * * * Batı’nın bulguları bunlar, ama Türkiye’deki eylemler daha fazla açıklama gerektiriyor: Bireysel kurtuluş kanallarını tüketmiş gençler... Kendi köyünde fakirlik içinde bunalmış, sonra aşağılanıp zorla göç ettirilmiş, büyük şehirde de işsizliğe mahkûm edilmiş aileler... Ve hak taleplerine, silahla ifade edilmedikçe kulak asmayan, şiddete meyilli bir toplumsal yapı... Ümitlerin tükendiği bu çaresizlik noktasında, bazıları için geriye tek bir seçenek kalıyor: Kendilerine bunu reva gören dünyayı kendileriyle birlikte berhava etmek... * * * İki duygu birbirini besliyor burada: Öfke hali ve fedai geleneği... Öfkenin ardında yoksulluk, çatışmalar içinde geçmiş bir çocukluk, kesif bir yoksulluk, yarın ümidinin tükenmesi ve çaresizlik var. Kaybedecek bir şeyi olmayanların kendi vücudunu, elde kalan son silah olarak ateşlemesi... Fedai geleneğinin kökleri ise çok daha derinlerde: “Sana kurban olurum” ninnilerinde... “Varlığım varlığına kurban olsun” yeminlerinde... “Kutsal davalar”ın insanı hiçe sayan, şahadeti yücelten, adanmışlık geleneğinde... * * * Ürettiğimiz şiddet tarlasının mahsulleri bunlar... Umutsuzluk ikliminde asker toplaması en kolay ordu da canlı bombalar... Serseri mayınlar gibi; dün diyalog talebiyle dağları bombalıyorlardı, şimdi şehirde diyalog sürecini bombalıyorlar.",https://www.milliyet.com.tr/yazarlar/can-dundar/canli-bomba-1309888
Can Dündar,El yazısıyla 10. Yıl Nutku,29 Ekim 2010,"Atatürk’ün 29 Ekim 1933 günü, Cumhuriyet’in 10. yıldönümü kutlanırken, yaptığı konuşma metninde bazı satırların üzerleri çizilip yenileri yazılmıştı. 10. yıl nutkunun ilk metni Cumhurbaşkanlığı Köşkü arşivinde korunuyor Çankaya’da Cumhurbaşkanlığı Köşkü belgeler arşivinde 7 beyaz sayfa... Üzerinde tanıdık bir el yazısı... Tanıdık sözcükler... Bazı satırların üzeri çizilmiş, yenileri yazılmış. Bu sayfaları tanıyorsunuz; defalarca gördünüz: O gün, yani 29 Ekim 1933 günü, Cumhuriyet’in 10. yıldönümü kutlanırken Ankara’da, Hipodrom’daki kürsüde konuşan liderin elindeydi o sayfalar...  “Gece çalıştım, yazdım” Kutlamalar yaklaşırken yakınındakilere “Onuncu yıldönümünde ne söyleyeceğiz? Düşünüp bir şeyler hazırlayalım” demişti. O günden itibaren herkes 10. yıl nutku üzerine düşünmeye koyuldu. Hikmet Bayur, emri alışlarının ikinci günü, Atatürk’ün uyandığı haberini alınca aklında bazı fikirlerle odasına gitti. Ama ondan önce Atatürk söze girdi: “Gece çalıştım ve nutku yazdım” dedi. Bayur bu kâğıtları aldı, hemen okudu. Temize çekilmemiş bir konuşma metniydi bu... Atatürk, doğrudan milletine hitap ediyor ve geçen 15 yılın muhasebesini yaparken, ilerde yapacaklarının da ipuçlarını veriyordu.  “Türk”ün başına “Büyük” eklemiş İlk sayfa “Türk milleti” hitabıyla başlıyordu. “İstiklâl Savaşı’na başladığımızın 15’inci yılındayız” cümlesinde “İstiklâl”in üzerini çizip “Kurtuluş” yapmıştı. Sonra hâlâ kulaklarımızda çınlayan o ünlü cümle geliyordu: “Bugün Cumhuriyetimizin onuncu yılını doldurduğu en büyük bayramdır. Kutlu olsun!” Cümlenin devamında “Türk milletinin bir ferdi olarak bu büyük güne kavuşmanın derin sevinç ve heyecanı içindeyim” diyordu. Sonradan “Türk milleti” ifadesinin başına “Büyük” sıfatını eklemiş, cümle içindeki “büyük gün”ü ise “kutlu gün” şeklinde değiştirmişti.  Mecburiyet yetmez, azim gerekir Devamı şöyleydi: “Yurttaşlarım! Az zamanda çok ve büyük işler yaptık... Bu işlerin başındaki en büyük yapı, temeli...” Cümlenin burasında bir okla sayfanın başına gitmiş ve şunu eklemişti: “...Türk kahramanlığı ve yüksek Türk kültürü olan Türkiye Cumhuriyeti’dir. Bundaki muvaffakiyeti, milletin bir ve beraber olarak azimkârane yürümesine borçluyuz.” Cümlenin 2. sayfadaki devamında şu ifade vardı: “Fakat yaptıklarımızdan asla memnun ve mağrur olamayız.” Sonra bu cümleyi şöyle düzeltmişti: “Fakat yaptıklarımızı asla kâfi göremeyiz. Çünkü daha çok ve daha büyük işler yapmak mecburiyeti karşısındayız.” Bu son cümleyi de “mecburiyeti ve azmindeyiz” diye düzeltmişti sonra...  Milli kültür vurgusu “Yurdumuzu dünyanın en mamur ve en medeni memleketleri seviyesine çıkaracağımızı, milletimizi en geniş refah, vasıta ve kaynaklarına sahip kılacağımızı” söyledikten sonra bir ek yapmış, çıtayı daha da yükseltmişti: “Milli kültürümüzü muasır medeniyet seviyesinin üzerine çıkaracağız.” Metin, 3. sayfada şöyle devam ediyordu: “Bunun için bizce zaman ölçüsü geçmiş asırların gevşek zihniyetine göre değil, asrımızın sürat ve hareket mefhumuna göre düşünülmelidir. Geçen zamana nispetle daha az zamanda daha çok çalışacağız, daha büyük işler başaracağız. Bunda muvaffak olacağımıza şüphem yoktur. Çünkü Türk milletinin karakteri yüksektir. Çünkü Türk milleti zekidir, zekâya hürmet eder. Ve çünkü Türk milletinin yürütmekte olduğu terakki ve medeniyet yolunda elinde ve kafasında tuttuğu meşale ilimdir.”  Ne mutlu Türküm diyene 4. sayfadan bir başka paragraf: “Büyük Türk milleti... Şimdiye kadar (üstünü çiziyor) on beş yıldan beri, beraber giriştiğimiz işlerde muvaffakiyet vaat eden çok sözlerimi işittiniz. Bahtiyarım ki bu sözlerimin hiçbirinde milletimin, senin itimatsızlığını...” diye devam edecekken “itimatsızlığını” kelimesini çiziyor ve şöyle devam ediyor: “...hakkındaki itimadımı sarsacak bir isabetsizliğe uğramadım. “Bugün aynı iman ve katiyetle söylüyorum ki, milli ülküye sadık... (“sadık”ın üzeri çizilmiş)tam bir bütünlükle yürümekte olan Türk milleti, az zamanda bütün medeni âleme büyük olduğunu ispat edecektir.” (“ispat edecektir” silinmiş “bir kere daha tanıtacaktır” diye yazılmış.) Bu sayfanın sonunda “Ne mutlu Türküm diyene” cümlesi var. Ancak sonradan bu cümlenin üzeri çizilmiş, araya bir sayfa eklenmiş.  “Beni Hatırlayınız!” Atatürk’ün “5/1” diye numaraladığı devam sayfasında çok ilginç bir bölüm var: “Asla şüphem yoktur ki, Türklüğün unutulmuş büyük medeni vasfı ve kabiliyeti bundan sonraki inkişafı ile atÓnin yüksek medeniyet ufkundan yeni bir güneş gibi doğacaktır. Bu söylediklerim hakikat olduğu gün, senden ve bütün medeni beşeriyetten dileğim şudur: Beni hatırlayınız!” Sonradan bu son iki cümlenin yanına işaret koymuş ve üzerlerini çizmiş. Daha büyük şerefler Ve son sayfa: “Türk milleti! Ebediyete akıp giden her on senede bu büyük millet bayramını, daha büyük şerefler, saadetler, sulh ve (“sulh ve”nin üzeri çizilmiş) huzur ve refah içinde kutlamanı gönülden dilerim. Ne mutlu Türküm diyene!” Hikmet Bayur “O hazin cümleyi kaldırmasını rica ettim, sildi!” Hikmet Bayur, “Atatürk’ten Anılar” kitabında (Türk Tarih Kurumu Ankara, 1998) 10. yıl nutkunun ilk halini okuduğu günden şu anıyı aktarıyor: “Son sayfaya gelince durdu. Duygulandı. ‘Bu söylediklerim hakikat olduğu gün, senden ve bütün medeni beşeriyetten dileğim şudur: Beni hatırlayınız!’ Bu sözler bana çok hazin gelmişti, adeta bir vedanâme hissi veriyordu. Bütün milletin o güne onunla erişmeyi dilediğini ve düşündüğünü söyleyip bu cümleyi kaldırmasını rica ettim. Cümlenin sonunda görülen işareti koydu, sonra müsveddeyi gören hemen herkes aynı şeyi tekrarlayınca cümleyi sildi.”",https://www.milliyet.com.tr/yazarlar/can-dundar/el-yazisiyla-10-yil-nutku-1307395
Can Dündar,Bir ve iki,06 Kasım 2010,"İkinci adam olmak zordur; ama ikinci adam kalmak daha da zordur. Çünkü uzun bir merdivenin sondan bir önceki basamağına tırmanmak ne kadar yetenek isterse, oradan bir adım daha atma hırsına mani olmak da o kadar sabır ister. O basamak lidere ayrılmıştır. Ve ikinci adama düşen, son basamaktakini düşmesin diye alttan sımsıkı tutmaktır. Sendelediğinde omuz vermek, çok uçtuğunda ceketinin eteğinden çekmek, zor soruda kulağına sufle vermek, sürekli açığını örtmektir görevi; lider yuhalandığında hatayı üstlenmek, alkışlandığında sessizce kürsünün gerisine çekilmektir. Işık, lideri aydınlatmalıdır. İkinci adama gölge yaraşır. * * * Ne var ki, başta ikinci adama gurur veren bu misyon, zamanla onu rahatsız etmeye başlar. Her yeni gelen lideri “eğreti gelin” gibi eğitmek, yetersizliklerini örterek vitrine kusursuzmuş gibi yerleştirmek, kendi yazdığı metinleri okurken alkışlanışını perde gerisinden izlemek, kendi kazandığı zaferlerin kutlamasına davet edilmemek, övgülerden nasiplenememek, ama liderin her hatasında yegâne suçlu olarak görülmek, aslen lideri hedef alan her eleştiriyi şahsen göğüslemek, saldırılarda kendini siper etmek, canına tak eder. Mütemadiyen gölgede kalmanın ışıksızlığıyla küflenir ruhu... İçinde haset dağları büyür. Ve gün gelir içindeki yanardağ “Benim neyim eksik” diye patlar. * * * İşte ikinci adamın ikinci trajedisi burada başlar. Birinci adamın liderlik eğitiminde, ona koltukta tutunmanın yollarını da öğretmiştir. Tuzaklardan sakınmayı, tuzaklar kurmayı, rakipleri ortadan kaldırmayı, yedekte adam tutmayı, demagoji yapmayı, kitleleri kazanmayı, türlü çeşit entrikayı... Sallamayı öğrettiği kılıç, kendisine yöneldiğinde hedefi nadiren şaşırır. İkinci adam darbe girişimini beceremezse daha önce başkalarını kıstırdığı tuzağa düşer. Becerirse de salladığı merdiven, çoğu kez kendisini de devirir. * * * Lideri tanımak mı istiyorsunuz; seçtiği ikinciye bakın: Çünkü ikinci, birincinin aynasıdır. İyi ikinci adam, liderin özgüvenini yansıtır; zayıf ikinci adamsa, pısırıklığını, itimatsızlığını, koltuk sevdasını... Bu haliyle ilişkileri, biraz ebeveyn-evlat ilişkisine benzer: Ebeveyn de lider yetiştiren ikinci adamlar gibi kanatlarının altında evlat yetiştirir, ne biliyorsa ona öğretir. Yetişen evlat, gün gelir gitmek ister. “Artık sizsiz de yaşayabilirim” deyiverir. “Vay hain! Seni biz yetiştirdik, bizsiz bir hiçsin” demeye kalkışan ebeveyn, kaybetmeye mahkûmdur. Ona yolunu açan, en azından ilişkiyi korur. Evlat mı? Hiç olduğuna inanıp evde kalırsa, ömür boyu başkalarının kanadına muhtaç olur. Kendi kanadıyla uçabilirse, artık adam olmuş demektir.",https://www.milliyet.com.tr/yazarlar/can-dundar/bir-ve-iki-1310777
Can Dündar,Şeyini şeyettiğimin...,01 Kasım 2010,"Bazı sözler vardır; “kavgada söylenmez.” Oktay Ekşi’nin hükümet eleştirisine “analar”ı karıştırması ayıptı. Özür yetmedi, işinden oldu. Ağır bir bedel! Ama sözün ağırlığı düşünüldüğünde ödenmesi gerekiyordu, ödendi. Bedelin ne kadarı “ayıp ettim, çekileyim” düşüncesiyle ödendi, ne kadarı “şimdi bunu bahane edip hepten grubun üzerine gelirler” denilerek ödetildi; bunu geçiyorum. Asıl üzerinde durmak istediğim hakaret konusundaki çifte standartlar... Bugün haklı olarak isyan edenlerin, hakaret eden ve edilen yer değiştirdiğinde aynı hassasiyeti göstermemesi... * * * Mesela Bülent Arınç, “Hürriyet’ten istifası yetmez” diyor ama biz Arınç’ın Meclis Başkanı olduğu dönemde yine bir resepsiyon krizinde “eş durumu”nu soran gazeteciye “Şeyini şeyettiğimin şeyi...” dediğini hatırlıyoruz. Sokaktan herhangi bir erkeği çevirin, bu hitaptaki “şey”ler yerine ne yazılabileceğini sorun, Ekşi’nin cümlesindekinden farklı bir cevap almazsınız. Orada özür de yoktu üstelik... Bu hatırlatma Ekşi’nin gafının ağırlığını azaltmaz; sadece hakaret konusunda genel bir standarda ve bedel ödemede eşitliğe ihtiyacımız olduğunu kanıtlar. * * * Meşhur “Azınlıklar raporu”nu kaleme aldıktan sonra Baskın Oran’a bir milletvekili şu cümleyle saldırmıştı: “Azınlık arayanlar, analarına babalarının kim olduğunu bir kez daha sorsunlar.” Mahkeme, bu hakaret nedeniyle milletvekilini tazminata mahkûm etti. Ama karar, Yargıtay’dan döndü. Bunun üzerine Baskın Hoca şunu sordu: ”Şimdi bendeniz kalkıp da ‘4. Hukuk Dairesi sayın yargıçları, babalarınızın kim olduğunu analarınıza sorun’ desem acaba ne olurdu? Herhalde kıyametleri kopartırdınız. Davalar açar, mahkûm ettirirdiniz. Çünkü onurlu insanlarsınız siz. Ama şunu bilin ki; ben de öyleyim, başkaları da öyle...” * * * Bu tür hakaretler “ifade özgürlüğü”nden sayılırken, Vakit gazetesinin, “Onbaşı bile olamayacakların general olduğu ülke” başlıklı yazı nedeniyle 312 general tarafından 1 trilyon TL’ye yakın bir tazminata mahkûm olduğunu hatırlatalım. Buradan çıkan sonuç şu: Bir sözün hakaret olup olmadığı, sözü söyleyenin ve söylenenin siyasi statüsüne ve günün konjonktürüne göre belirleniyor. * * * Oktay ağabeyle son karşılaşmamızdan bir anıyla bitireyim: Uçaktaydık. O, eski bir bakanla yan yana oturuyordu. Eski bakan, yıllar önce cumhurbaşkanı ile yaptıkları Bakü gezisinden söz ediyordu. Resmi karşılamada Azeri yetkili lafa şöyle girmiş: “Türkiye republikası prezidenti, Türk dönyasının ileri gelen pez....klerindendir.” Bunun Azericede “önder” anlamına geldiğini bilmeyenler şok olmuş. Kıssadan hisse: Hakaretin tanımı, dilden dile, ülkeden ülkeye, kişiden kişiye, hatta dönemden döneme değişebiliyor. Oysa bizim hakaret konusunda çifte standart içermeyen, herkes için geçerli kurallara ve karşılıklı saygıya ihtiyacımız var. Yoksa “İktidardakilere hakaret yasaktır; öbürlerine atış serbest” gibi anlam çıkıyor. Oysa herkesin anası aynı kıymette, öyle değil mi?",https://www.milliyet.com.tr/yazarlar/can-dundar/seyini-seyettigimin-1309055
Can Dündar,Hani “iğrenç yalanlar”dı?,31 Ekim 2010,"2003 Ocak ayıydı. Bürodaydım. Bir arkadaşım aradı: “İzliyor musun? NTV’de Amerikan Büyükelçisi sana giydiriyor.” Hemen televizyonu açtım. ABD Büyükelçisi Robert Pearson ekrandaydı. Elindeki Milliyet’i sallıyor ve “İğrenç yalanlar bunlar” diye haykırıyordu: “11 Eylül saldırısında yakınlarını kaybedenlere, neden en yakın müttefiklerimizden birinin gazetesinde böyle bir haber çıktığını açıklayamam.” Benim o günlerde, “ABD-PKK flörtü” üzerine yazdığım bir dizi haber-yorumu kastediyordu. Washington’un PKK yönetimiyle temasta olduğuna dair pek çok ayrıntı vardı elde... Hatta PKK kaynaklarına göre, bu görüşmelerde belli konularda “mutabakat” da sağlanmıştı. “Mutabakat”a göre PKK, ABD’nin hazırlanmakta olduğu Irak işgaline tam destek verecek, ABD de karşılığında PKK’nın uluslararası faaliyetlerine engel olmayacak, HADEP’e baskı yapmaması için Türkiye’yi sıkıştıracaktı. * * * Washington’un ve hükümetin, Irak’ın işgaline Türkiye’yi dahil edecek tezkere çıksın diye çırpındığı dönemdi. Bizim haberler tam o dönemde toplumdaki işgal karşıtı hissiyatı beslemişti. Tabii Washington hemen bu haberi yalanladı. Bunun üzerine PKK ile ABD’yi buluşturan Davud Bağıstani ile görüşüp buluşmanın ayrıntılarını ona anlattırdım. Sonra da o buluşmalardan birinin fotoğrafını yayınladım. Fotoğrafta bir yer sofrasında 6 adam görünüyordu. Bunlardan bağdaş kuramayan, Amerikalı bir askeri yetkiliydi. Haber, Milliyet’in manşetinde “İşte kanıt” diye yer aldı. Pearson’ın elinde salladığı gazete oydu. * * * Haberin çıktığı gün, Ecevit’le görüşmüştüm; “Ben Başbakanken bu görüşmelere dair belirtiler vardı” demişti. Ardından o dönem Genelkurmay İkinci Başkanı olan Org. Yaşar Büyükanıt aramış ve kendisine atfen yazılmamak kaydıyla “ABD inkâr etse de bir temas olduğunu biliyoruz. Rahatsızlığımızı ilettik” demişti. Pearson’ın sevimsiz tepkisi, sadece Türkiye’deki anti-Amerikan hissiyatı artırmaya yaradı; 5 hafta sonra da 1 Mart tezkeresi Meclis’te reddedildi. * * * Niye hatırlattım bu eski meseleyi? Çünkü Radikal’den Ertuğrul Mavioğlu Kandil’de Murat Karayılan’la görüştü, ona Milliyet’te yayımlanan o fotoğrafı ve temasları sordu. Karayılan, fotoğrafın “fotoshop gibi bir şey” olduğunu, “birilerinin farklı resimleri birleştirdiğini” önesürüyor. Cümlesi farklı devam etse, bu iddiasının üzerinde durabilirdim. Ama cümlenin devamında haberi doğruluyor ve diyor ki: “ABD ile 2003-2004 arasında bazı temaslar gerçekleşti. Ama bunlar bir siyasi ilişkiye dönüşmedi. Daha sonra Türk devletinin müdahalesi, vetolar vb nedenlerle 2004’ten bu yana da ilişkimiz kalmadı.” * * * Özeti şu: ABD, 2003 başında işgale destek olsun diye Türkiye’ye aba atından PKK sopasını göstermişti. Foya meydana çıkınca temas kesildi, ama o arada, Türkiye kamuoyunda “İşgale ortak olmayalım” eğilimi tırmanmış oldu. Büyükelçiyi asıl öfkelendiren buydu. Keşke Pearson buralarda olsa da biz de Karayılan’ın “ABD ile temastaydık” dediği gazeteyi ekrandan sallayıp ona sorsak: “Hani ‘iğrenç yalanlar’dı?”",https://www.milliyet.com.tr/yazarlar/can-dundar/hani-igrenc-yalanlar-di-1308138
Can Dündar,Pardon kamusal alana nereden gidiliyor acaba?,21 Ekim 2010,"Türban tartışmasında en doğru sözü Erdoğan söyledi: “Kamusal alan neresidir, neresi değildir? Sınırı nedir? Bunu tanımlamalıyız” dedi. Evet, meselenin bam teli burası... Fakat Başbakan’ın sözleri bana tanıdık geldi. Daha önce birinden daha duymuştum sanki... Biraz düşününce buldum. Papa 16. Benedict, 4 yıl önce Türkiye’ye gelirken uçakta laiklik sorusuna benzer bir cevap vermişti. Türkiye’nin kuruluşta Fransız laiklik sistemini benimsediğini söyleyen Papa, “Laikliğin de yeniden tanımlanması ve temeline dini değerlerin konulması gerekir” demişti: “Bunu yaparken dinsel alanla kamusal alanın farkını ve özerkliğini, bu alanların aynı anda birlikte var olabilmesini ve birbirlerine karşı sorumluluğunu da belirlemeliyiz.” * * * Yani? Bir “özel alan” var (-ki Papa ona “dinsel alan” diyor) bir de kamusal alan... Bunlar birbirinden farklı ve bağımsız alanlar... Ama aynı toplumda bir arada varolmak zorundalar. Türban örneğinden anlatırsak durum şu: Özel hayatta isteyen takıyor ya da takmıyor. Devlet dairesinde ise isteyen istediğini takamıyor. Artık bu ikisini biliyoruz. “Kamusal alan”, işte bu ikisinin arasında kalan bölge... Kavga da oradaki arazi çatışmasından çıkıyor. * * * Son yarım asrın en tartışmalı konularından biri bu... Siyasetin dengeleriyle birlikte “kamusal alan”ın yüzölçümü de değişiyor. Biz “devlet baba” geleneğiyle yetiştiğimiz için başka “kamusal alan”ı “kamu kuruluşu” sandık. “Herhalde bir devlet dairesidir” diye düşündük. GATA Hastanesi kamusal alandı. Çankaya Köşkü de... Üniversite kampüsü de... Anıtkabir de... “Girilmez” levhasıyla tanımladık “kamusal alan”ı... * * * Oysa bizde “kamulaştırma” ile kastedilen şeyin tam tersiydi anlatılmak istenen... “Kamu”, devletten bağımsız, topluma dair bir kavramdı. “Kamusal alan” da toplumlar sivilleştikçe genişleyen bir alandı. Nitekim Türkiye’de de sivilleşmeyle, demokratikleşmeyle birlikte ün kazandı. 30 yıl önce devlet elinde olan kampüsler, acil servisler, TV stüdyoları devlet kontrolünden bağımsızlaştıkça “kamusal alan” tartışması yayıldı. Fakat bu sefer de başka bir sorun ortaya çıktı: Devletin çekildiği alanlar özerkleşmedi. Devlet hâkimiyetinin yerini kiminde sermayenin egemenliği aldı, kiminde cemaat baskısı... Yani yıldan yıla sınırları genişleyen ve devletten görece bağımsızlaşan kamusal alan özgürleşmedi, sadece el değiştirdi. * * * Baştaki Papa örneğine dönersek: Papalık, laikliğin ve kamusal alanın yeniden tanımlanmasından, toplumun temeline dini değerlerin konulmasını anlıyor. Ya ben bunu toplumun ortak yararına ters buluyorsam? O alanda nasıl birlikte yaşayacağız? Temel soru bu... Ve bu soruya devlet ne kadar tahammülsüz idiyse Papa ve fikirdaşları da o kadar tahammülsüz... * * * Özetle, türban konusundaki laf salatasının altında, “kamu” arazisine el koyma kavgası var. Çözüm ise, kamusal alanın ele geçirilmesinden değil, tümüyle demokratikleştirilip özgürleştirilmesinden geçiyor. Düzeltme: İki gün önceki yazımda ‘çok eşlilik’ anlamında kullanılan “taahhüdü zevcat”ın doğrusu “taaddüdü zevcat” olacaktır.",https://www.milliyet.com.tr/yazarlar/can-dundar/pardon-kamusal-alana-nereden-gidiliyor-acaba-1304247
Can Dündar,Taner ile Cahit,16 Ekim 2010,"Dün “Emir ile Goran”ı yazmıştım. Bir tufanın ayrı yöne savurduğu iki eski dostun öyküsüydü. Bugün yazacağım ikilinin onlarla benzerliği yok; bir başka tufanla ters yönlere savrulan iki kardeş olmalarından başka... * * * Babalarını herkes tanıyor: Dursun Akçam... 3 yıl önce kaybettiğimiz, Köy Enstitülü devrimci yazar... Oğulları Taner ile Cahit, Devrimci Yol’un beyin takımından 2 isim... İkisini de tanıyorum. En son yıllar önce Ankara’da bir ev sofrasında buluşmuştuk. 12 Eylül’den sonra Cahit idamla yargılanmış, 8 yıl Mamak’ta yatmıştı. Taner ise yurtdışına kaçmış, orada örgütüyle gemileri yakmış, akademisyenliğe geçip ezber bozan işlere soyunmuştu. 2002’de Milliyet’te “Sol Geçmişiyle Hesaplaşıyor” başlıklı bir dizi hazırlamıştık. Taner, içinden geldiği örgütün şiddete eğilimli otoriter kültürünü eleştirmişti. Batı’ya ve küreselleşmeye yaklaşımı, devletçi geleneği, demokrasiyi tartışmaya açmıştı. Bu yenilenme çağrısına Oğuzhan Müftüoğlu’ndan sert bir cevap gelmişti: “Geçmişinden koparak yenilenme olmaz.” * * *",https://www.milliyet.com.tr/yazarlar/can-dundar/taner-ile-cahit-1302608
Can Dündar,Avcı’lar üzerine bir film,13 Ekim 2010,"Gazeteciler, yazarlar, “Hanefi Avcı bantları” için İstanbul Ağır Ceza Savcılığı önünde kuyruk oldu neredeyse... Her gidene 1990’ların ikinci yarısında kaydedilmiş, kendilerine ait telefon kayıtları dinletiliyor. Bu bantların, Avcı’nın Emniyet’teki ofisinde bulunduğu öne sürülüyor. Şikâyetçi olup olmadıkları soruluyor. Kimisi şikâyetçi oluyor, kimisi olmuyor. * * * Şikâyetçi olmayanlardan Mehmet Ali Birand’a da 32. Gün döneminde ekibindekilerle yaptığı kimi konuşmaları ve bazı özel görüşmelerini dinletmişler. Diyor ki: “Bantları dinleyince sinirlendim. Son derece masum bir konuşma dahi, sonradan dinlendiğinde anlam değiştiriyor. O kırık cümleler, manidar gülüşmeler, birdenbire gizemli bir hava yaratıyor. İnsan kendini çırılçıplak hissediyor. Emniyet’in hoyratça insanların özeline girmesinin rezilliğinden iğrendim.” Avcı’nın bu bantları neden sakladığını anlayamamış Birand... Avcı ise içeriden yolladığı mektupta, “İnandığım bütün kutsal değerler üzerine yemin ederim ki bende ne Birand’ın ne de başka bir kişinin özel hayatı, telefon konuşması ile ilgili kayıt, bant vs. yoktur, olamaz da” diyor. “Birand, en dar zamanda bana destek vermişti. Niye bandı olsun” diye soruyor. Yeni bir komplo mu? Yakında anlarız. * * * Birand’ın yazısı ve Avcı’nın açıklaması bana sevdiğim bir filmi hatırlattı. “Başkalarının Hayatı...” Film, duvar yıkılmadan önce, Doğu Berlin’de gizli polis örgütü Stasi’nin “büyük gözaltı”sını işliyordu. Rejime bağlı bir gizli servis elemanı, bir yazarın evini ve telefonlarını dinlemeye alıyor, yazarın hayatına girdikçe ona sempati duymaya, hatta özenmeye, giderek kendi hayatını sorgulamaya başlıyordu. İç hesaplaşması onu, görevine ihanete kadar götürüyordu. Stasi’nin deneyimli elemanı, hayran olduğu yazarın hayatını söndürmeye kıyamıyor, bu nedenle kendi kariyerinden oluyordu. Duvar yıkıldıktan sonra dinleme kayıtları halka açılıyor, yazar da gidip kendi konuşmalarının deşifrelerini ve takipçisinin tuttuğu raporları inceliyordu. * * * 2009 yazında bu filmden bahsederken şöyle yazmıştım: “Bizde de bu ahlaksızlığa isyan edip kariyerinden olma pahasına, dinlediği yazarı kollayan ve günün birinde yerleştirdiği bütün ‘böcek’leri ve tüm illegal dinleme şebekesini deşifre eden namuslu birileri çıkacak mı? Bir gün bizim duvar da yıkılıp ‘büyük ağabey’in herkes için şantaj dosyaları tuttuğu lanetli günler geride kaldığında, telekulakların devasa arşivi, ‘Demokrasi müzesi’ içinde araştırmacılara açılacak mı? Orada isteyen herkes, kendi takip dosyasını istetip bir zamanlar kimlerle neler konuştuğunu, önce dehşetle, sonra gülümseyerek okuyacak mı? O arşiv, Türkiye’nin karanlık bir baskı döneminin utanç verici belgeleri olarak topluca yakılacak mı?” * * * Bazıları o günün geldiğine inanıyor. Keşke! “Şebeke”, içerden bir itirafla deşifre oldu gerçi, ama yıkılmadı. Bu tatsız filme farklı bir final yazabilmek için, itirafçıyı itibarsızlaştırmaya çalışıyor.",https://www.milliyet.com.tr/yazarlar/can-dundar/avci-lar-uzerine-bir-film-1301270
Can Dündar,Bizi unutma oğlum!,24 Ekim 2010,"Bir babanın günlüğü var elimde... Oğlunun doğduğu gün tutmaya başlamış. Ve o günden itibaren, tek bir gün bile aksatmadan defterine oğlunun büyüme serüvenini yazmış. Aynı yollardan geçmiş babalar için okudukça duygulandıran satırlar... Bir kısmını paylaşmak istiyorum. * * * İlk gün: Sevgili Yavrum, Bugün cumartesi, 12.30’da doğdun. 9 ay annen senin için üzüldü, ben her ikiniz için titredim. Melek annen 10 saat doktor karşısında, yanındaki odada pür heyecan bekleyen babanı çıldırtan, ağlatan sancılarla seni dünyaya getirdi. Sen hayatın dikenli yollarının bir yolcusu olmadan evvel biz ikimiz de ölürsek sakın bizleri unutma! 3. gün: Baban hayatında çok alkışlar, şerefler, muvaffakiyetler gördü. Fakat bunların hiçbiri bana senin henüz hiçbir şey söylemeyen küçük ağzına, yarı kapalı gözlerine, yumuk ellerine bakarken hissettiğim zevk ve saadeti vermedi. 6. gün: Dün gece bizi hemen hiç uyutmadın; sabaha kadar ağladın. Evvelce çocuk sesi işitince sinirlenen baban, şimdi eski itiyadını kaybetti. Ağladığın için merak ediyorum, fakat hiç sinirlenmiyorum. 32. gün: Bugün 2. aya bastın. Şehirden fotoğrafçı getirtip 2 fotoğrafını aldırdık. Boş zamanlarında bu resimlere bakacak, bu defteri okuyacak ve seni bu vakte kadar çok seven annen, baban artık başka bir dünyanın misafirleri olmuşlarsa, onlar için gözyaşı dökecek ve ümit ederim ki aynı zamanda onlara benzemeye çalışacaksın. 43. gün: “A”, “o” gibi sesler çıkarmaya başladın. Afiyetle büyü yavrum. Senin ağzından çıkacak ilk sözleri sabırsızlıkla bekleyen annenin ve babanın en büyük emeli budur. 100. gün: 100 gün yavrum... Kâinatın ömründe hiç ehemmiyeti olmayan bu 100 takvim günü, senin ve bizim için ne kadar kıymetli. Ben ki artık hayatın basamaklarını inmek üzereyim, ömrümde günlerin değil, saatlerin bile kıymeti vardır. Buna rağmen, seni çabuk büyümüş görmek için bunların bütün süratleriyle geçmelerini istiyorum. İnşallah bir gün saçlarımız ağarmış olsa da seni istediğimiz gibi göreceğiz. * * * Defter, böyle güzelim satırlarla sürüp gidiyor. Gün atlamadan... Taa ki 603. güne kadar... O gün deftere şu not düşülmüş: “Gece bizde misafir olan Bekir Sami Bey’le birlikte bu sabah şehre indik. Ayrılırken tanımadığım bir adam ‘Buyurunuz’ dedi. Bunlar polis hafiyeleriydi. Hep birlikte otomobile bindik. Dün gazeteler bir cinayet teşebbüsünden bahsetmişlerdi. Bunun için Bekir Sami Bey’i tevkif etmiş olabilirler. Fakat ben ne için? O dakikada seni ve anneni bu akşam görmemek, uyuyacağın dakikaya kadar ‘Baba... baba’ diye beni arayıp bulamayacağını ve yarın, öbür gün bunun yine tekerrür edebileceğini düşünmek beni titretti. Niçin gidiyordum?” * * * Cavit Bey, bu satırları 20 Haziran 1926 günü, polis tarafından götürüldüğü Unkapanı Karakolu’nda yazdı. “Gazi’ye suikast” davasıyla ilgili olarak gözaltındaydı. İstiklal Mahkemesi’nde 2 ay içinde yargılanıp asıldı. Son sözü, “Oğlumla eşimin gözlerinden öperim” oldu. Kendisi 52 yaşındaydı; oğlu Şiar 2... “Şiar’ın Defteri” (İletişim Yayınları, 1995) Şiar Yalçın’ın önsözüyle, yazıldıktan 70 yıl sonra yayımlandı. Ve babasını, ömrünün sadece 2 yılında görebilen, ama onu hiç unutmayan Şiar Yalçın, geçen hafta 86 yaşında veda etti hayata... Saygıyla uğurladık.",https://www.milliyet.com.tr/yazarlar/can-dundar/bizi-unutma-oglum-1305426
Can Dündar,Ape Musa’dan Erdoğan’a selam var,22 Ekim 2010,"Referandum öncesi... Başbakan’ın Diyarbakır mitingi... Erdoğan kürsüde diyor ki: “Biz, bir gece yarısı sokak ortasında ensesine kurşun sıkılarak katledilen, katilleri gecenin karanlığında kaybolup bir daha hiç ortaya çıkmayan, çıkarılmayan faili meçhullerin acısını çok iyi biliriz.” Diyarbakır alkışlıyor. Diyarbakır’ın sevdiği isimlerle devam ediyor Başbakan: “Sevgili kardeşlerim; Ape Musa’nın, yani Musa Anter’in acısını bizler unutamayız.” Ağlıyor Diyarbakır... * * * Bu konuşmayı yapan bir Başbakan’dan ne beklersiniz? Hemen bir komisyon kurup unutamadığı acıların üzerindeki perdeyi kaldırmasını, değil mi? Meclis’e gidip “Gelin tarihimiz üzerindeki bu ayıbı daha fazla taşımayalım. Şu cinayetlerin faillerini bulalım” çağrısı yapmasını, değil mi? Ama hayır! Öyle olmadı. Hatta tam tersine... Başbakan ve partisi önceki gün (yani Diyarbakır konuşmasından 1,5 ay sonra) Meclis’te bunun sınavına girdi. CHP, “Sabahattin Ali’den Hrant Dink’e uzanan süreçte işlenen faili meçhul cinayetlerin, neden, nasıl ve kimler tarafından işlendiğinin, ardındaki karanlık yapının ve ilişkilerin araştırılması için” Meclis araştırma önergesi verdi. Önerge, AKP oylarıyla reddedildi. * * * Yılbaşında da, yakınlarını faili meçhul cinayette kaybetmiş ailelerin oluşturduğu Toplumsal Bellek Platformu üyeleri, kendi aralarında Meclis’e gitmeyi tartışmışlardı. Bir kısmı bunun hiçbir işe yaramayacağı kanısındaydı. Diğer bir kısım, Meclis’ten umutluydu. Bazıları ise “En azından konuyu gündeme taşımış oluruz. Kiminin de ikiyüzlülüğünü ortaya koyarız” diyordu. Şubatta Meclis’te AKP temsilcileriyle de görüştüler. “Acılarınızı paylaşıyoruz. Gerekeni yapacağız” sözleriyle, hatta gözyaşlarıyla ağırlandılar. Sonuç? Gözyaşı dökenler, önerge Genel Kurul’a geldiğinde hep birden “Hayır” dedi. * * * BDP de şubatta “Ape Musa” da dahil, Güneydoğu’daki faili meçhul cinayet ve kayıplar için Meclis araştırması istedi. Sonuç yine aynı: AKP oylarıyla “Ret!” Haziranda yine CHP’nin önergesi: “Gelin şu cinayetleri aydınlatalım!” Cevap: “Hayır. Şimdi vakit yok. Bir süre daha meçhul kalsın.” CHP’nin önergesi bu çarşamba reddedildi. Ondan bir gün önce, bu işlere vakti olmadığı söylenen Meclis’te spordaki sorunların araştırılması için verilen araştırma komisyonu kurulma önerisi 10 dakikada kabul edilmişti. * * * Sonuçta Toplumsal Bellek Platformu toplantısında, “Hiç olmazsa ikiyüzlülük sergilenmiş olur” diyenler haklı çıktı. Peki “Bir gece yarısı sokak ortasında ensesine kurşun sıkılarak katledilen, katilleri gecenin karanlığında kaybolup bir daha hiç ortaya çıkmayanlar”ın aileleri kendini kandırılmış hissetmez mi? Diyarbakır bunu unutur mu? Başbakan bir daha gittiğinde “Ne oldu o konuşma” demez mi? Meclis, topyekün itibar kaybetmez mi? AKP, meçhul failleri kollar duruma düşmez mi? Başbakan’a o acıklı konuşmayı yazan metin yazarlarının şimdi bir de bunlara cevap yazması gerekiyor.",https://www.milliyet.com.tr/yazarlar/can-dundar/ape-musa-dan-erdogan-a-selam-var-1305059
Can Dündar,Medyada ıssızlık günleri,26 Ekim 2010,"Cumhuriyet gazetesinin 20 Mayıs 1974 tarihli birinci sayfasında iki fotoğraf kullanılmış. Biri afla salıverilenlerin fotoğrafı... Altında Erdoğan Köseoğlu imzası var. Hemen yanda 19 Mayıs kutlamalarının fotoğrafı... Onun altındaki imza da İbrahim Köseoğlu’na ait... Baba-oğul, aynı gün, aynı sayfaya imza atmışlar birlikte... Ne mutluluk! Foto muhabirliğini babadan devralmış Erdoğan Köseoğlu... 1980 öncesi ve sonrasının, yani kamerayla sokağa çıkmanın cesaret istediği dönemin fotoğraflarını çekmiş. Mehmet Yaşin, “Dijital öncesi dönem” diye tanımlıyor o devri... Yani bol kepçeden deklanşöre basılmadığı, filmin idareli kullanıldığı, hataların bilgisayarda düzeltilemediği, eksik kalan ışığın eklenemediği dönem... İşte o dönemde Cumhuriyet’te çalışmış Erdoğan Köseoğlu... “Karanlık odanın aydınlık yüzü” diyorlar ona... Yakışıklı bir adam... 1950 doğumlu... İki kız çocuk babası... AFSAD’dan, ÇGD’den, Türkiye Gazeteciler Cemiyeti’nden ödülleri var. * * * İki sene önce üst üste iki kalp krizi geçirmiş. İkincide beyinde hasar oluşmuş. Köseoğlu, bitkisel hayata girmiş. O gün bugündür derin bir sessizliğin içinde... Dostları, ailesi, hem onu yaşatmak, hem tedavisine maddi destek sağlamak için “Fotoğraf Peşinde Bir Ömür” adlı bir kitap çıkardılar. (İrtibat adresi: sertemur@hotmail.com) Köseoğlu’nun bir dönemin belgesi sayılacak siyah beyazları var albümde: Kemal Türkler’in cenazesinin, Barış Derneği davasının, 1 Mayıs kutlamalarının, işçi eylemlerinin fotoğrafları... Bu kitap, onun kaybolan hafızasını saklıyor. * * * Köseoğlu’nun hep dardakilerden yana çektiği fotoğraflarına bakarken, “Meslek yıllarında kim bilir kaç ihtiyaç sahibinin yarasını belgelemiştir” diye düşündüm. Onların derdine koşarken kendini unutmuş olmalı... Lafa gelince “Türkiye’yi sallayan 4. kuvvet medya”nın kendi söküğünü dikememesi, kendi çalışanlarına sosyal güvenlik sağlayacak bir dayanışmayı becerememesi, sendikaların medyadan dışlanması, gazetecileri nasıl da korunaksız, dayanaksız, yapayalnız bıraktı. Sadece bu konuda mı? Türkiye’nin basın özgürlüğü sıralamasında 178 ülke içinde 138’inciliğe düşmesinin utancında da bir ortak tavır sergileyemedik medyada... Mustafa Balbay, Tuncay Özkan gibi meslektaşlarımızın insafa sığmayacak bir süredir cezaevinde tutulmalarında da... Yazdıklarından ötürü kovulan köşe yazarlarını savunmada da... Basına yönelik giderek dozu artan baskılar karşısında da... * * * Dün Mehmet Ali Birand, “Medya Mahallesi”nde, RTÜK’ün Kanal D ve CNN-Türk’e yeni kestiği fahiş cezaları eleştirirken “Ciddi tehlike görüyorum. Yayıncılık yapmak imkânsız hale geliyor” diyordu. Herkes için ortalığı ayaklandıran medya, iş kendi derdine gelince derin bir sessizlik içinde... Dayanışmadan eser yok. Hafızamız silinmiş gibi... Sanki bitkisel hayattayız. Ve böyle gidersek, daha çok ağlaşırız.",https://www.milliyet.com.tr/yazarlar/can-dundar/medyada-issizlik-gunleri-1306104
Can Dündar,Goran ile Emir,15 Ekim 2010,"İkisi de Saraybosnalı... İkisi de Yugoslavya devrinin üst düzey bürokratlarının çocukları... İkisi de Balkan zenginliğini kanında taşıyan sanatçılar... Goran Bregoviç 1950 doğumlu... Annesi Ortodoks Sırp, babası Katolik Hırvat, eşi Müslüman... Emir Kusturica 1954’lü... Kendi deyişiyle “Laik Müslüman” bir aileden... Karısının soyunda Hırvatlar, Sırplar ve Slovaklar var. Kendi ailesinde bir kanadın Türkiye’den geldiği söyleniyor. Baba tarafında iki kardeşin biri Müslüman olmuş, diğeri Hıristiyan Ortodoks kalmış. Goran da Emir de melez aslında... Yaratıcılıklarını da bu çok kültürlülükten alıyorlar. * * * Birlikte sinema tarihine unutulmaz bir imza attılar. 1989 Çingeneler Zamanı... 1993 Arizona Rüyası... 1995 Yeraltı... Emir’in kamerasıyla, Goran’ın notalarını buluşturan bu üç film, Gümüş Ayı’dan Altın Palmiye’ye kadar tüm itibarlı ödülleri kazandı. Bir ülkenin dağılış trajedisini, lirik, komik, coşkulu, hazin bir dil ve müzikle anlatıyorlardı. Balkanların bu iki yetenekli çocuğu ayakta alkışlandı. Sonra savaş bitti. Emir’le Goran’ın yolları ayrıldı. Bir daha ortak film yapmadılar. Ama ayrıldıktan sonra tek tek kendi kulvarlarında yaptıkları işlerde de birlikte ürettikleri kadar başarılı olamadılar. Ne Emir öyle filmler çekebildi; ne Goran eski bestelerini yapabildi.",https://www.milliyet.com.tr/yazarlar/can-dundar/goran-ile-emir-1302240
Can Dündar,Hoca’yı özlemiştik!,18 Ekim 2010,"1973’ün yine bir ekim ayıydı. Ben ilkokul 5’e gidiyordum. CHP’nin yeni genel başkanı, değişim rüzgârı estiriyordu. Türkiye Avrupa Birliği’ne (o zamanki adıyla Ortak Pazar’a) girmeye çalışıyordu. Ecevit, kontrgerillanın açığa çıkarılmasını istiyordu. MİT’in Ecevit’in telefonlarını dinlediği iddia ediliyordu. Türkiye seçime gidiyordu. Ve Erbakan “İktidar olacağız” diyordu. “İktidara gelirse herkes başını örtecekmiş. Erkeklere 4 kadına kadar izin verilecekmiş” deniliyordu. Hoca bunlara gülüyordu. * * * Seçimden 3. parti olarak çıkmıştı MSP... Ve biz Hoca’yla gülmeye o zamanlar başlamıştık. Hiç unutmam; koalisyona girince CHP’li senatör Naci Cıdalı 4 kadınla izdivaç meselesini sormuştu Erbakan’a: “-Artık iktidardasınız. ‘Taahhüd-ü zevcad’ ne zaman hayırlısıyla?” “-İnşallah çok yakında... 449 oyla çıkaracağız.” “-Meclis 450 kişi... Niye 449’la çıkıyor Hocam?” “-Kanunun çıktığı akşam herkes evde karısına ‘O tek ret oyunu ben verdim’ diye yemin edebilsin diye...” * * * Arada Libya çadırındaki gibi diplomatik skandalları, “Kanlı mı geleceğiz, kansız mı” türü ürpertici beyanları olsa da genelde siyasetin vazgeçilmez rengiydi Hoca... Hepimizin zihninde ya “ağır sanayi hamlesi”nden kalma bir öksüz temel görüntüsü vardır; ya Hoca’nın 100 bin uçak-100 bin tank yapma vaadi... Ya “kadayıfın altı kızardı” esprisi... O yıllarda Demirel’le yaptıkları önemli bir zirve toplantısının perde arkasını sonradan şöyle anlatmıştı: “Süleyman içeri girdi. ‘Necmettin çok yorgunum, şöyle bir uzanayım’ dedi. Odamda bir kanepe vardı. Ayakkabılarını çıkardı. Uzanıp yattı. Biraz uyukladı. Sonra şurdan burdan konuştuk. İki eski arkadaş, güzel güzel sohbet ettik. Birkaç saat böyle geçti. ‘Hay Allah razı olsun, biraz açıldım’ dedi. Ayakkabılarını giydi, öpüştük, çıktı.” * * * Hoca’dan kopanların hepsi iktidar veya ihya oldu. Refah Partisi’nin kadrosunu hatırlasanıza: Abdullah Gül o kadrodaydı. Tayyip Erdoğan da... Melih Gökçek de... Abdüllatif Şener de... Salih Kapusuz da... Ama ne mutlu Erbakan’a ki bir ömür boyu yanından hiç kopmayan Recai Kutan gibi, Oğuzhan Asiltürk gibi, Şevket Kazan gibi yol arkadaşları da oldu. Hafta sonu onları Hoca’nın arkasında gözyaşı dökerken görünce, bir zaman kapsülüyle çocukluğuma gitmiş gibi oldum. Erbakan 1996’da Aksiyon dergisine “En son sinemaya lisede gittim” demişti. En sevdiği sinema kahramanları sorulunca “Lorel ile Hardi”yi hatırlamıştı. * * * 1973 Ekim’inin üzerinden 40 seneye yakın zaman geçti. Ben büyüdüm. Oğlum ilkokulu bitirdi. Türkiye hâlâ AB’ye girmekle uğraşıyor. Memleket, kontrgerilla üzerindeki örtüyü kaldırmaya ve dinlenen telefonların faillerini bulmaya çalışıyor. İktidarın herkesin başını örtme niyetinden korkuluyor. CHP yeni genel başkanıyla değişebilmeyi umuyor. Ve 84 yaşındaki Erbakan, “İktidar yakın” iddiasıyla, politikacıyı siyasi hırsının yaşattığını ispatlarcasına, (asansörle) siyaset sahnesine dönüyor. Ebeveynimin ve benim neslime damgasını vuran “Hoca” üçüncü kuşağı devralıyor. İster istemez, benim de gözümden yaşlar geliyor.",https://www.milliyet.com.tr/yazarlar/can-dundar/hoca-yi-ozlemistik-1303358
Can Dündar,Komplocu dedi ki...,01 Ekim 2010,"YÖK Başkanı Prof. Yusuf Ziya Özcan’ın uyarısı, komplo teorisyenlerini bile şaşırtacak kadar dehşet vericiydi. Domates tohumunu dışardan almamızı eleştiriyordu Prof. Özcan ve diyordu ki: “Artık genetik programlama diye bir şey var. Tohumun içine genetik mekanizma yerleştirirler. Hiç bilmediğimiz hastalıklara kapılabiliriz. 20 yıl içinde o tohumdan yiyen insanlar ölür. Bu yolla zamanla bir milleti yok edebilirsiniz.” * * * Aynı gün, bir başka profesör Ahmet Mete Işıkara, bunun kadar tüyler ürpertici bir komplo endişesini Ecevit’ten naklen anlattı. Hani Marmara depreminde bunun arkasında yabancı güçlerin parmağı olduğu söylentileri yayılmıştı ya... Meğer dönemin Başbakanı Ecevit, bu söylentileri ciddiye almış. Işıkara’yı arayıp “Depremde İsrail ve ABD’nin parmağı var mı? Bunu bir araştırın” demiş. Işıkara da “Böyle şey olur mu? Hiç ciddiye almayın bu lafları” cevabını vermiş. * * * Ben öğrenciyken her gelişmenin ardında toplumsal dinamikleri değil, Amerika’yı aramak doğal refleksti. Sonradan buna İsrail de eklendi. Geçenlerde bizim kuşaktan, bu teorilere pek düşkün bir tanıdığımla buluştuk. Özcan ve Ecevit’teki teyakkuz halini onda da gördüm. O da depremden Ergenekon soruşturmasına, Tophane saldırısından Hakkâri patlamasına kadar hemen her şeyin “dış güçlerin tezgâhı” olduğuna inanıyordu. “ -Kılıçdaroğlu’nun gelişi bile öyle” dedi. “ -Hadi ya? Nasıl” diye sordum hayretle... Anlattı: * * * “ -Dış politikada eksen kaymadı mı? Hükümet dümeni Doğu’ya kırmadı mı?” “ -Kırdı.” “ -Amerika bundan rahatsız değil mi sanıyorsun. Bak Türkiye, İran cezalandırılmasın diye Batı’ya sırtını dönüyor. Putin, Türkiye’yi ziyaret eden ilk Rus Devlet Başkanı oldu. Türk Silahlı Kuvvetleri geçen hafta Konya’da Çin’le ortak tatbikat yaptı. Bunlar sana neyi hatırlatıyor?” “ -MGK eski Genel Sekreteri Org. Tuncer Kılınç’ın ‘Batı istemezse, biz de Çin, Rusya ve İran’la ittifak kurmalıyız’ demesini...” “ -İyi de onu diyen Kılınç Ergenekon sanığı oldu. O ekibi tasfiye edenler şu anki durumdan memnun mudur?” * * * Bizim “komplocu”, Türkiye’nin Doğu’ya yaklaşarak laiklikten uzaklaştığı, İsrail karşıtı, anti-semit duyguların yaygınlaştığı yolunda ABD’nin ciddi kaygılar beslediğini düşünüyordu. Son dönemki bütün gelişmelerin altında bu rahatsızlığın yattığı inancındaydı. “ -Kılıçdaroğlu’nun bununla ne ilgisi var” diye sordum. “ -Yahu saf olmasana!” diye güldü: “ -Baykal’ın kaseti ne zamandır ellerindeydi. Niye şimdi çıkardılar?” “ -Niye?” “ -CHP’yi ateşlemek istediler de ondan... Böylece Erdoğan’a ‘Bizden fazla uzaklaşırsan alternatifin hazır’ mesajı verdiler.” “ -Sahi mi? Başka?” “ -Bence Avcı olayının altında da bu var.” “ -Neden?” “ -Laikliğin gerileyişini durdurmak, cemaatin etkisini kırmak, yükselen İsrail karşıtlığını azaltmak istediler. Orada da İsrail istihbaratı devreye girmiş olabilir.” * * * “Pes valla” dedim ayrılırken... Dönüşte, genetiğiyle oynanmış domates yemiş gibiydim.",https://www.milliyet.com.tr/yazarlar/can-dundar/komplocu-dedi-ki-1296336
Can Dündar,Kusturica krizinde kim haklı?,11 Ekim 2010,"Hafta sonunu Antalya’da geçirdim. Aslında bir açılış konuşması ve söyleşi için gitmiştim, ama Kusturicakrizinin tam ortasına düştüm. Krizin taraflarıyla, yani Emir Kusturica, Antalya Belediyesi ve Kültür Bakanı Ertuğrul Günay’la peşpeşe konuştum. Hepsini dinledikten sonra kendi yorumumu yazabilirim: Antalya’da bir “yanlışlıklar silsilesi”yaşandı. * * * Önce bir itiraf: Kusturica’nın basına yansıyan sözlerini okuyunca “Acaba festival için doğru isim miydi” diye ben de düşünmüştüm. Ama gazeteci olarak, bu sözler hakkında ne diyeceğini de merak ediyordum. Onu dinleyince bazı sözlerini yalanlamakla birlikte pozisyonundan çok da geri adım atmadığını gördüm. “Ölü sayıları abartılıyor” derken katledilenleri rakama vurması utanç vericiydi. Hele Srebrenitsa’yı görmüş, katliamı tanıklarından dinlemiş benim gibi biri için... “Hrantyan”bir ifadeyle söylersek “zehirli bir dil” bu... Emir,bir Sırp milliyetçisiÖ Sırpların Bosna’da “savaş suçu” işlediğini kabul ediyor, ama bunu “soykırım” diye adlandırmıyor. “Ermeni soykırımı”na gönderme yapması tepki çekti, ama kastettiği başka bir şeydi. “Sırbistan’a davet edilen bir Türk yönetmen “Ermeni soykırımı”nı tanımadığı için Sırp Kültür Bakanı tarafından protesto edilse ne hissederdiniz”demek istedi. * * * Madalyonun diğer yüzüne gelince... Başbakan Erdoğangeçen yaz Balkan açılımı çerçevesinde Bosna-Hersek lideri ile Sırp Başbakanı’nı Serebrenisca’da buluşturarak takdir toplayan bir barış adımı attı. Balkanlar gibi mayınlı bir bölgede eski nüfuzunuzu yeniden kazanmaya soyunuyorsanız, eski kinlerle değil, kucaklayıcı yeni bir dille ortaya çıkmak zorundasınız. Kusturicabu dille konuşmasa da Bakan Günay’ın yaklaşımı bu olabilirdi. Başbakan’ın siyasi düzeyde yaptığını, kültürel düzeyde tekrarlayabilir, Kusturica’ya “Görüşlerin, tamamen yanlış, ama gelmişken olup biteni bir de bizden dinlemeni istiyorum”diyebilirdi. Olay da büyümeden kapanır giderdi. Oysa bir “O varsa ben yokum”dedi. Kusturicada bu demeçle kendisinin hedef haline getirildiğini söyledi ve Bakan’ı tarif için, Osmanlı’dan Sırpçaya yerleşmiş bir sözcüğü seçti: “Düşman!” Ne ortaklık değil mi? * * * Antalya Belediyesi’ne gelinceÖ Konuğuna sahip çıkmakta haklıydı, ama Habur benzetmesinin Kusturica’yı terörist yerine koyduğunu düşünüyorum. 50. yılı yaklaşan böylesine büyük bir festivalde, hala Belediye ile Bakanlık arasında iletişim olmaması da üzücü... Basın toplantısı çıkışında Kusturicaile ayaküstü bir kez daha konuştum. “Daha da gelmem Türkiye’ye” havasındaydı. Bakan’a kızgındı. “Kalmak isterdim, ama bu halde nasıl kalabilirim”diye etrafı gösterdi. Antalya konserinde Kusturica’nın çevresinde 228 güvenlik görevlisi olduğunu söylersem işin boyutu daha iyi anlaşılır. Son durum şu: Kusturica Günay’dan, Günay Kusturica’dan özür bekliyor. İkisi de, sözleriyle birbirini hedef haline getirmekle suçluyor. Sırpçaya “dost” sözcüğünü yerleştirmek de bir başka bahara kalıyor. BİR DÜZELTME: Pazar günkü yazımda Kusturica’ya atfen yeralan “500 yıl önce hepimiz Sırp ve Müslüman’dık”cümlesi, elbette “Sırp ve Hristiyan’dık” olacaktı. Düzeltir özür dilerim.",https://www.milliyet.com.tr/yazarlar/can-dundar/kusturica-krizinde-kim-hakli-1300347
Can Dündar,Lobi’den son haberler,06 Ekim 2010,"CNN’in Küba asıllı sunucusu Rick Sanchez, bir söyleşide “Amerika’da Yahudilerin baskı altında bir azınlık grubu olduğunu söylemek çok saçma” dedi. Ve der demez CNN’den “Artık bizimle çalışmıyor” açıklaması geldi. Hatırlayacaksınız 4 ay önce de Beyaz Saray’ın en kıdemli muhabiri Helen Thomas, Yahudileri eleştiren sözlerinden dolayı, çalıştığı ajanstan kovulmuştu. Bunlar, Yahudi lobisinin Amerikan medyasındaki gücünün son örnekleri... * * * Günlerdir Avrupa başkentleri, korku içinde El-Kaide’nin intihar saldırılarını bekliyor. Amerika, Avrupa’ya gidecek yurttaşlarını uyarıyor. Paris’te, Berlin’de, Londra’da güvenlik önlemleri arttırılıyor. İslamcı hücre evleri basılıyor. Associated Press’in Pakistan muhabiri, El-Kaide kamplarında Çeçenlerin, Özbeklerin, Arapların ve Türklerin eğitildiğini bildiriyor. Pakistan-Afganistan sınırındaki bir eve düzenlenen CIA saldırısında öldürülen 8 El-Kaide militanından 5’inin Türk kökenli Alman yurttaşı olduğunu öne sürüyor. “Kudüs” menşeli bir başka habere göre “yetkililer”, öldürülenlerin, Avrupa’ya saldırıya hazırlanan militanlar olduğunu söylüyormuş. Almanya İçişleri Bakanı’na soruyorlar: “Biz, somut bir saldırıdan haberdar değiliz” diyor. * * * Ama çok geç... Haber, “Türk teröristler Avrupa’da eylem hazırlığında” diye manşet olmuş çoktan... Türk gazetelerinde bile... Ajansın haberinde Pakistan’daki El-Kaide kampında eğitim gören, Türk Hava Kuvvetleri’nde görev yapmış emekli bir Türk F-16 pilotundan da bahsediliyor. Bunu söyleyen kim: “Pakistan istihbaratından bir yetkili...” Kime söylemiş? İslamabad’daki Associated Press muhabirine... Türkiye derhal Pakistan’a bu pilotu sordu. Pakistan istihbaratından “Böyle bir tespitimiz yok. Öyle bir açıklama da yapmadık” cevabı geldi. Ama bizim gazetelerde pilotun temsili fotoğrafı bile çıkmıştı. * * * El-Kaide kamplarında eğitim gören Türkler olduğu yıllardır biliniyor. İçlerinde anılarını yazanlar bile oldu. Bunlar içinden intihar bombacıları da çıkabilir. Böyle bir hazırlığın, her haberci için istihbarat değeri vardır. Ama son birkaç hafta içinde, Batı basınında çıkan haberlerde, biz gazetecilerin anladığı “istihbarat”tan başka bir “istihbarat” kokusu var: “AKP, İran’dan 25 milyon dolar seçim yardımı aldı.” “Türk F-16 pilotu El-Kaide kampında eğitim aldı.” “CIA baskını, saldırı hazırlayan 5 Türk’ü hedef aldı.” Peş peşe yağan bu haberlerde bir “kampanya” havası seziliyor. Mavi Marmara baskınından beri Batı medyasında “Türk ve terör” sözcüklerinin birlikte kullanılma sıklığı, “Lobi, dünya gözünde terörist durumuna düşmesinin intikamını mı alıyor” sorusunu akla getiriyor. Türkiye’nin yüzünü Doğu’ya çevirmesinden tedirgin olmak ayrı şey, onu bu yolla cezalandırmaya ve o arada Pakistan’la, kazazedelere yardım vesilesiyle oluşan yakınlaşmayı sabote etmeye çalışmak başka... Bugünlerde Batı medyasındaki “istihbarat” kaynaklı terör haberlerine temkinli yaklaşmakta yarar var.",https://www.milliyet.com.tr/yazarlar/can-dundar/lobi-den-son-haberler-1298350
Can Dündar,‘Sizin Başbakan Sırplarla tokalaşınca niye sorun olmuyor?’,09 Ekim 2010,"Çokları gibi ben de hayranlarından biriydim. Filmlerinin hafızamda özel bir yeri vardı. Ama Sırp milliyetçilerine yaklaşması, Bosna’daki katliama seyirci kalması, hele basına yansıyan şovenist lafları, filmlerinden değilse de kendisinden soğumama yol açmıştı. Ama (dün Mehveş Evin’in de yazdığı gibi) o laflardan sonra defalarca Türkiye’ye gelmiş, İstanbul’da, Bursa’da etkinlikler düzenlemiş, reklam filmleri çekmiş, kimseden tepki almamıştı. Niye şimdi “savaş suçlusu” ilan ediliyordu ki?  Şimdi ne oldu ki? Hem bu soruya cevabını, hem de tepkilere ne diyeceğini merak ediyordum. Dün buluştuğumuzda Antalya’ya yeni inmiş, otele henüz gelmişti. İsmi üzerine kopan fırtınayı, yolda öğrenmişti. “Nasıl olur? Daha önce kaç kez geldim Türkiye’ye... Filmlerim gösterildi, beğenildi. Şimdi ne oldu ki” diye hayretini belirtmişti. Otele gelir gelmez NTV için röportaja girdik. Kapısında, yanında korumalar vardı. Biraz tedirgin ve sinirli görünüyordu. Daha önce Türkiye dahil hiçbir yerde bu tepkiyi görmediğini söyledi. Röportaj öncesi, bir sanatçıdan çok, bir politikacı gibi muamele görmekten ve kendini savunma durumuna düşmekten rahatsız olduğunu ifade etti. Gazetelerde kendisiyle ilgili çıkan haberleri gösterdim. Tercüme etmemi istedi: “Festivali ikiye böldüğünüzü yazıyorlar” dedim. Kendisine atfedilen sözleri okudum. “Tamamen fabrikasyon ve kötü propaganda” dedi ve bir saat boyunca, jüri huzurunda kendini savunur gibi konuştu . “Sözlerime değil filmlerime bakın” Sonra unutulmaz filmleri olan “Çingeneler Zamanı”nı, “Yeraltı”nı, “Amerikan Rüyası”nı neden yaptığını uzun uzun anlatıp “Ben bir politikacı değil, sanatçıyım. Sözlerime değil, filmlerime baksınlar. Ne anlatmak istediysem, orada” dedi. Ben, sanatçıyı ayrı, eserini ayrı değerlendirmeyi çoktan öğrenmiştim zaten... Başka türlü hemen hiçbir eseri sevemeyeceğimi anlamıştım. Bu örnekte de coşku ve hırsla konuşan “politikacı Kusturica”, eşsiz bir güzellikle çağını ve ülkesini belgeleyen “yönetmen Kusturica”nın filmlerini gözümden düşürmedi.",https://www.milliyet.com.tr/yazarlar/can-dundar/sizin-basbakan-sirplarla-tokalasinca-niye-sorun-olmuyor-1299659
Can Dündar,Haklısınız ama...,08 Ekim 2010,"İnancıyla alay edildiğinde ayağa kalkan Alevi kardeşim! İsyanında yüzde yüz haklısın... Asırlardır ibadet ederken gördüğün baskının, günümüzde ahlaksız imalarla tacize dönüşmesi, dille bulaşan bir nefreti körüklemesi hazmedilir şey değil... Hem de bir değil, iki değil... Bu iftira bitecekse, tepkimizin yaratacağı hassasiyetle bitecek. * * * TV dizilerinde PKK’ya küfretme bahanesiyle kendisinin aşağılandığına inanan Kürt kardeşim! Eğer dizi bittiğinde oturduğun kahvede tedirgin oluyorsan, “Şimdi bunlar kalkıp beni boğazlayacak” diye düşünüyorsan, “Hem de bir değil, iki değil... Dört kanalda dört dizi” diyorsan, sen de elbet şikâyetçi olup, arayacaksın hakkını... * * * Kılıçdaroğlu için facebook’ta kurulan ırkçı gruplara tepki gösteren CHP’li kardeşim! Baktım o gruplara... Ve hak verdim sana... Kimsenin kimseye böyle uluorta hakaret etmeye, çamur atmaya hakkı yok. Hem o gruplara tepki göstermekte, hem aldırmayanların peşine düşmekte haklısın sen de... * * * YÖK’ün üniversitede sivil polis talebine karşı çıkan öğrenci kardeşim! Yerden göğe haklısın. Zaten her köşesi güvenlik kameralarıyla gözlenen okullarda, en ufak itirazında tepene binen görevlilerce kuşatılmış haldesin. İfade özgürlüğünün kâbesi olması gereken yerde, şimdi bir de aranıza karışacak sivil muhbirlere dikkat kesilmek, söylediğinden, yazdığından sakınır hale gelmek korkutucu... Ben de öğrenci olsam, istemezdim okulumun karakola dönüşmesini... * * * Nefret söylemiyle tepkilere yol açmış bir yönetmenin Antalya Film Festivali jürisine gelmesine karşı çıkan Boşnak kadınlar, sinemacı dostlar... Siz de haklısınız. Filmlerine olan bütün hayranlığımıza rağmen tecavüze uğrayan Boşnak kadınların “meseleyi lüzumundan fazla abarttıklarını” söyleyebilen, ülkesindeki katliama göz yumabilen bir yönetmen, Antalya’ya davet edilecekse en azından sözlerinden pişmanlık duyduğunu belirtmesi beklenmeliydi. * * * Bütün bu tepkilere hak vermekle beraber, hepsinin peşine bir “amaaa” koyup iki hassas noktayı vurgulamak isterim: İlki, tepkimizi ortaya koyarken tepki duyduğumuz şeyi, yani nefret söylemini, yasakçı zihniyeti, dışlayıcı ve saldırgan bir dili, etnik ya da mezhep temelli bir kini yeniden üretmemektir. Amaç, “Ben senden daha çok nefret ediyorum” demek değil, nefrete son vermektir. O yüzden kırıp dökmemek, af dileyenin özrünü kabul etmek, tekrarlanmaması için akılcı yollar önermek, haklı tepkiyi toplumsal bir kindarlığa dönüştürmemek önemlidir. * * * İkinci nokta da şu: Tepki veren, kendisi için talep ettiği hassasiyeti başkalarına da göstermeli ve başkaları hedef olduğunda da aynı hassasiyetle tavır koymalıdır. Boşnak kadınlar aşağılanıyorsa Aleviler onlara da destek olmalı, CHP liderine hakaret edildiyse AKP’liler de karşı çıkmalı, sinemacılar nefret yayan dizilere de tepki göstermelidir. Başkasının derdini kendi derdimiz bilmezsek, bizim sorunumuz sandığımız şeyin, aslında topyekün bir haysiyet kavgası olduğunu görmezsek, bilin ki yalnızız ilelebet... Ve böyle sürer gider bu illet...",https://www.milliyet.com.tr/yazarlar/can-dundar/haklisiniz-ama-1299290
Can Dündar,Özal suikastının savcısını kim engelledi?,05 Ekim 2010,"Önce Ahmet Özal, “Babasının ölmediğini, öldürüldüğünü” öne sürdü. İsimler verdi. Ardından Semra Özal, “Eşimin zehirlenerek öldürüldüğüne yüzde 100 eminim” açıklamasını yaptı. Ailenin bu çıkışları sonuç verdi ve Ankara Cumhuriyet Başsavcılığı, “Özal’ın ölümü dosyası”nı yeniden açarak soruşturma başlattı. * * * Komplo teorilerini severiz. Sokaktan geçen 100 kişiye “Özal öldü mü, öldürüldü mü?” diye sorsanız, çoğu bunun cinayet olduğunu söyler; muhtemelen katili de biliyorlardır. Geçenlerde Taha Akyol’un da yazdığı gibi “Toplumca kapıldığımız genel paranoyanın semptomları bunlar...” Ama yine toplumda pek tutulan bir paranoyak atasözünde denildiği gibi: “Senin paranoyak olmaman, izlenmediğin anlamına gelmez.” * * * “Derin devlet, acemi bir tetikçinin eline tutuşturduğu bozuk tabanca ile, hem de ANAP kongresinde Özal’ı vuracak.” Taha Akyol, “Bu kadar acemi komplo mu olur” diyor. Haklı! Ama aynı “derin devlet”in Abdullah Çatlı ve ekibini hem de polisçe “arandığı” dönemde, resmi görevle Papazyan’ın otosuna bomba koymaya Fransa’ya gönderdiğini, bombanın patlamadığını, sonradan buna “devlet sırrı” denildiğini bilenler, “Eh, onu yapan acemi, bunu da yapar” diyor doğal olarak... * * * 1992’de o zaman hazırlamakta olduğum 32. Gün-Türkiye programı için Çiğdem Anat’la birlikte Afyon Dazkırı’ya gitmiş ve Kartal Demirağ’la görüşmüştük. Demirağ’ın oradaki sözlerinden sadece birkaç başlık hatırlatacağım: “80 öncesi Ülkü Ocakları’na kayıtlıydık. Komando kamplarında bizi emekli bir general eğitiyordu. “Öğretmen olduğum yıllarda MİT’te arkadaşlarım vardı. Biz de girip çıkıyorduk. “Cezaevinden firar ettikten sonra 5 ay çok önemli olaylar geçti başımdan... Silah belde dolaştım. Polislerle arkadaşlık yaptım.” Demirağ, Özal’ı, o 5 ayın sonunda vurmuştu. * * * Aynı program için “Özal suikastı”nı soruşturan Yargıtay 7. Ceza Dairesi’nin eski üyesi, Cumhuriyet Savcısı Uğur Tönük’le de konuşmuştum. Tönük suikast soruşturması sırasında başına gelenleri içtenlikle anlatmıştı. Ondan da birkaç hatırlatma yapayım: “Araştırmamız sonucunda, Afyon Dazkırı’da bir kontrgerilla teşkilatı kurulduğunu, Demirağ’ın da bu teşkilatın yetişmiş elemanı olduğunu saptadık. “Suikastta kullanılan silahın Demirağ’a kongre salonu içinde polisler tarafından verildiğini tespit ettik. “Tahkikat belli bir noktaya ulaşınca MİT’ten olduğunu tahmin ettiğim 3 kişi beni İstanbul Ulus’ta bir villaya çağırdı ve bu tahkikatı yapmamamızı söyledi.” * * * Kartal Demirağ hayatta; Uğur Tönük de... Bir başbakana suikast söz konusu olduğu halde, onların bu iddiaları ciddiyetle soruşturulmadı. Taha Akyol’un dediği gibi, tüm bunlar, kötü yazılmış bir senaryoya benziyor. Ama senaryonun kötü olması, filmin gerçek olmadığını kanıtlamaz. Zaten senarist becerikli olsa, kendine böyle zavallı bir final yazar mıydı?..",https://www.milliyet.com.tr/yazarlar/can-dundar/ozal-suikastinin-savcisini-kim-engelledi-1297340
Can Dündar,"Veli mi bizden, Bobo mu?",02 Ekim 2010,"Beşiktaş-Rapid Vien maçıyla ilgili en ilginç başlık Milliyet’teydi: “3 Türk Wien’de, 3 Türk Beşiktaş’ta...!” Bir Avusturya takımı ile bir Türk takımı maç yapıyor. İkisinde de 3’er tane Türk futbolcu var. Eskiden olsa böyle bir maçta rakip takımdaki Türkler, anavatanlarına karşı oynayamayacakları düşünülerek yedek kulübesinde tutulurdu; oysa Wien, maç öncesi “Türkiye’yi yeneriz” diyen 3 Türk’ü de sürdü sahaya... Ve maçın 51. dakikasında Yasin’in harika pasını Veli gole çevirdi. Avusturya tribünleri ayağa fırlayıp golü atan 22 yaşındaki Türk’ün adını haykırdı: “Veli... Kavlak!” * * * Avusturya yerel seçimlere hazırlanıyor. Seçimde yarışan ırkçı Özgürlükler Partisi’nin seçim broşüründe de bir Türk var: Mustafa. Broşürde partinin başkanı, küçük bir Avusturyalı çocuğa “Mustafa’yı sapanla vurabilirsen, sana bir sosis hediye edeceğim” diyor. Çocuk da vuruyor. Muhtemelen kastedilen, Viyana kuşatmasında Osmanlı ordusuna hükmeden Merzifonlu Kara Mustafa Paşa... Ama “Mustafa”nın şahsında bütün Türkler hedef gösteriliyor. Futbolun alkışladığı Veli’ye karşı, siyasetin taşladığı Mustafa... Şaşırtıcı bir gelişme bu: Avrupa’nın en ırkçı ülkelerinden birinde, yıllarca yabancı düşmanlığına hizmet etmiş futbol, rol değiştiriyor; siyasetin ezberini bozuyor. Takım aidiyeti, kan bağının üzerine çıkıyor. * * * Tabii bunda, statlara sızan küreselleşmenin etkisi büyük... 2008’de Avrupa’da top koşturan 57 Türk futbolcusu vardı. Buna karşılık bugün Türkiye süper liginde 152 yabancı top oynuyor. Bu rakam, 10 yıl öncekinin iki katından da fazla... Yani ciddi bir artış var. Çoğu kurallar gereği “Türkleştirilen” ve Mehmet Aurelio gibi arabalarının CD’sinden İstiklal Marşı öğrenmeye çalışan bu göçmenler, global bir göçün ve yoksul ülkelerden zengin kulüplere ucuz sporcu transferinin meyveleri... Bu, işin bir yanı... (Meraklısı için: “Küreselleşmenin Spora Etkileri”, Rahşan İnal, Evrensel, 2008) * * * Ama tıpkı sermayenin sınır, milliyet tanımaması gibi, küresel markaların, girdikleri coğrafyada kimliklerin üstüne çıkması gibi, takımların kozmopolitleşmesi de oldum olası milliyetçiliğin mabedi sayılan tribünlerde önyargıların kırılmasına önayak oluyor. Başka hangi güç, ırkçı Avusturyalılara bir Türk’ün adını bağırtabilirdi? Buna karşın “Türk’ün Türk’ten başka dostu olmadığına” inanmış bizler için, bir Türk’ün golünü kendi kalemizde görmek ve “bizim Brezilyalı” Bobo’nun attığı iki golle sevinmek, ezber bozucu değil mi? * * * Nüfus istatistikleri, 10 yıl sonra Viyana halkının yüzde 40’ının Müslüman olacağını söylüyor. Irkçı paniğin bir nedeni bu... Yani 10 yıl sonra Beşiktaş-Wien maçı, tamamı Türk’lerden oluşan bir Avusturya takımı ile hiçbir Türk’ün oynamadığı bir Türkiye takımı arasında oynanabilir. Zor soru şu: O maçı Beşiktaş kazanırsa, Türk’ler yenmiş mi olacak yenilmiş mi? Milli marşı söyleyemeyen ve yolda takım otobüsünün teybinden ezberlemeye çalışan bir “milli” takıma hazır mıyız?",https://www.milliyet.com.tr/yazarlar/can-dundar/veli-mi-bizden-bobo-mu-1296706
Can Dündar,İşimiz itirafçılara kaldı,29 Eylül 2010,"Bugünlerde “yılın itirafçısı” yarışması açılsa 3 isim yarışır: Hanefi Avcı, Sabri Yirmibeşoğlu, Ali Ağaoğlu... Hepsinin itirafı birbirinden dehşet vericiydi. Yirmibeşoğlu’nun Habertürk’e “Halkın mukavemetini artırmak için düşman yapmış gibi bazı değerlere sabotaj yapılır. Mesela cami yakılır. Biz Kıbrıs’ta bunu yaptık” demesi, sonradan ne kadar toparlamaya çalışsa da unutulmayacak bir itiraftı. İhtimal, uzun yıllar referans olacaktır. * * * Ali Ağaoğlu’nun Referans’ta söyledikleri ise yılın değil, yüzyılın itiraflarından biriydi. “İstanbul’da binaların yüzde 70’i güvenli değil” diyordu Ağaoğlu... “Nereden biliyorsunuz?” “Çoğunun inşaat malzemesini ben sattım da ondan... Kumları Marmara’dan çektik, demirleri hurdacıdan aldık. O devir öyleydi. Binalar iman kuvvetiyle ayakta duruyor. Deprem olursa ölen şanslı sayılır.” * * * Hanefi Avcı’nın “Fethullahçılar devleti sardı” itirafı da, çürümüş devlet binasının, iman kuvvetiyle ayakta durduğunu kanıtladı: “Her kuruluşun başında bir imam var. Emniyetin tüm arşivi cemaate taşındı. Hedef seçilen kişiyi usulsüz dinleyip kayıtları şantaj için kullanıyorlar. Devleti ele geçirmeye çalışıyorlar.” “Nereden biliyorsunuz?” “Bunları ben de yaptım da ondan...” * * * Şimdi Avcı’nın “çıplak” diye haykırdığı “kral”lar, onu kendi yöntemleriyle vuruyor. Telefonlarını dinliyor, kanıt diye karşısına koyuyorlar. Daha da ötesi, özel ilişkilerini şantaj için kullanıyorlar. Dün eski CHP Milletvekili Sabri Ergül hatırlattı: Avcı, 1998’de Susurluk’u deşifre ettiği zaman tutuklandığında Ergül cezaevine ziyaretine gitmiş. Avcı o zaman da neredeyse bugünküyle aynı şeyleri söylemiş: “Tutuklayarak beni susturmak istiyorlar, ama susmayacağım. Beni yıldıramazlar” demiş. O zaman da hakkında “gizliliği ihlal”den dava açılmış. Ergül’e yaptığı açıklamadan sonra hemen tahliye edilmiş, sonra da terfi ettirilmişti. * * * Devlet içindeki derin güçler çatışmasa, itirafçılar “gizliliği ihlal” etmese, emekliler sırlarını ağızlarından kaçırmasa, hayatımızı tehdit eden tehlikelerden haberdar olmayacağız. Devletin çivisinin çıktığı da belgelenemeyecek. Eğer telefon dinleyip işkence yaparak istihbarat yapan adamla, telefonları dinlenip, eziyet edilerek hesaplaşılıyorsa... Yani herkes kendi yöntemiyle cezalandırılacaksa... Çürük ev yapan, kendi yaptığı evlerden birinde oturmaya mahkûm edilmelidir. Sabotajcı, provokasyona müsait bir bölgede cami memuriyetine verilmelidir. Virüslü etleri piyasaya sürenlere günde üç öğün virüslü hamburger yedirilmelidir. “Herkese kendi cehennemini yaşatmak”, belki cehennem ateşini bir nebze azaltabilir. * * * NOT: Ecder Akışık’ı 15 yıl önce “Sarı Zeybek”in seslendirmesi için stüdyomuza geldiğinde tanımıştım. Kelimeler boğazında düğümlendiğinden, önündeki satırları okuyamamış, bir süre ara vermek istemişti. O müthiş “ses”, son derece duygusal bir insandan çıkıyordu. İyi ki onu tanımışım. Tiyatro dünyasının başı sağolsun!",https://www.milliyet.com.tr/yazarlar/can-dundar/isimiz-itirafcilara-kaldi-1295443
Can Dündar,Fatmagül’ün suçu: Tecavüz promosyonu,18 Eylül 2010,"Dizi yeni başladı; ama Google’a “Fatmagül” ve “tecavüz” yazarsanız 300 bin sonuç geliyor. En yaygınları şunlar: “Fatmagül’e nasıl tecavüz ettiler?” “Hülya mı Beren mi tecavüzde daha iyiydi?” “Beren’e Müjde’den fazla tecavüz edildi.” “Fatmagül’e tecavüz sahnesi... İndir, izle!” Yüzlerce site, “Fatmagül’ün Suçu Ne” dizisinin haftalardır merakla bekletilen tecavüz sahnesini yayınlıyor. Yüz binlerce göz, heyecanla indirip izliyor. Görüntüyü yani... * * * “Fatmagül”ün senaryosu, Vedat Türkali ustaya ait... Tecavüzün, hem tecavüze uğrayan kadının hem de tecavüzcüsünün hayatında açtığı yaraları işleyen bir eser bu... Fakat dizinin tanıtımında tecavüz sahnesi öyle abartıldı ki, bu kampanya, başlı başına bir yaraya dönüştü. Haftalardır “Beren nerede tecavüze uğrayacak”, “Tecavüz heyetinde kimler yer alacak”, “Tecavüze uğrayacağı kumsalda ne önlem alındı”, “Beren nasıl hazırlandı”, “O mu yoksa Hülya mı daha iyi tecavüze uğradı” haberleriyle o “büyük an”a hazırlandık. Nihayet tecavüz gecesi gözümüzü ekrana dayayıp Fatmagül’ün ırzına geçilişini cümbür cemaat izledik. Ve eserin amacının tamamen zıddına olarak elbirliğiyle bu sahneyi bir “toplu tecavüz seyirliği” haline getirdik. * * * Meşhur bir oyuncuyu, dört erkeğin tecavüzüne uğrarken izlemek dünyanın her yerinde ilgi çekebilir. Fakat tecavüz olaylarında en suçsuz olanın suçlandığını anlatan bir eser, sırf tecavüz sahnesiyle pompalanıyorsa, eserin hesaplaştığı maço zihniyetin tuzağına düşmüş demektir. Tecavüz haberlerinde bizim de sıkça düştüğümüz bir tuzaktır bu: Bazen haber yazılırken olay o kadar ayrıntılı anlatılır ki, okuyanı özendiren bir tecavüz güzellemesi çıkar ortaya... Bazen istenerek, bazen de bilinçsiz olarak... * * * Çünkü erkek dünyasında tecavüz, kadından farklı çağrışımlar yapar. Erkek, “Kadınların çoğu tecavüz fantezisi kuruyor” anketlerine inanma eğilimindedir. Çoğu porno, bu inancı besler. Türk filmlerindeki tecavüzcülerin dilinden düşmeyen “Debelenme sen de zevk alacaksın” lafı, bunun ifadesidir. Kadını “en büyük kışkırtıcı” sayan maço, “Dişi köpek kuyruk sallamasa, itlerin harekete geçmeyeceğine” inanır. Böylece suç, baştan Fatmagül’e yıkılır. Bu zihniyete hukuk da katılır. Tecavüze uğrayan kadın fahişeyse, tecavüzcüsü ceza indiriminden yararlanır. “Tahrik”, tecavüze bahane sayılır. Kadın, şikâyetçi olmaya çekinir. Tecavüzcü erken salınır. Kurban, “kirli” damgasını yer; teşhir edilir, dışlanır. * * * Daha feci gerçek şu: Türkiye’de her 3 tecavüzcüden 2’si, kadının tanıdığı adam: Ya sevgilisi ya kocası; eniştesi veya babası... Bizim hararetle beklediğimiz görüntüleri, evde tecavüzcüsüyle birlikte izleyen Fatmagül’ler var bu ülkede... “Erkek bulmaya Türkiye’ye geldiler” masallarına inanıp turist kadınları tecavüzde öldüren magandalar var. Uğradığı tecavüzü kim bilir kaçıncı kez anlatmak üzere Adli Tıp kapısında sıra bekleyen kız çocukları var. Yazana, oynayana, çekene sözüm yok; ama dizi bahanesiyle medyada, internette “Irzına nasıl geçtiler, yakından bakalım” kampanyası açarak fazlaca tecavüz reklamı yapmış olmuyor muyuz? Hiç olmazsa reklam gelirinin bir kısmını Pippa Bacca’nın ailesine yollasak iyi olmaz mı?",https://www.milliyet.com.tr/yazarlar/can-dundar/fatmagul-un-sucu-tecavuz-promosyonu-1290795
Can Dündar,Win-win,27 Eylül 2010,"Başbakan’ın çok sevdiği ve pek sık kullandığı o iki İngilizce sözcük, bize her zamankinden çok lazım şimdi: “Win win.” Yani “Herkes kazansın!” * * * Altında ateşlerin kaynadığı bir sırat köprüsünden geçiyoruz. MİT eski Müsteşar Yardımcısı Cevat Öneş’in teşhisiyle “küresel dinamiklerle ulusal dinamikler kesişti ve Türkiye tarihi bir fırsat yakaladı.” “Küresel dinamik”ten kasıt, PKK’ya Batı desteğinin kesilmesi olsa gerek... “Ulusal dinamikler” ise hayli çeşitli: Savaştan beslenen “Ergenekon”un darbe alması... “Bu işi silah çözer” diyenlerin devre dışı kalması... CHP’de yeni bir yönetim ve anlayışın işbaşına gelmesi... MHP’nin açılım karşıtı propagandasının sandıkta rağbet görmemesi... Bunun hükümete cesaret vermesi... Güneydoğu’da barıştan yana bir sivil inisiyatifin devreye girmesi... İmralı’dan ve PKK’dan uzlaşma sinyallerinin gelmesi... * * * Şimdi bu dinamikleri çözüm için harekete geçirmeye dönük, birkaç koldan yürüyen bir süreç var: İmralı’da Öcalan’la kapsamlı görüşmeler... Kuzey Irak’ta Barzani ile (ve muhtemelen bir yandan da örgütün dağ kadrosu ve Avrupa ayağı ile) temaslar... Amerika’da istihbarat örgütleri arasında alışveriş... Ankara’da “yeni bir toplumsal mukavele” olması umulan anayasa ve yerel yönetimler reformu hazırlıkları... KCK tutukluları için mahkemenin vereceği karar... Bunların hepsinin bir bütün halinde ele alındığı ve -nihayet- sürecin koordineli götürüldüğü anlaşılıyor. * * * Türkiye şiddetle çözüm seçeneğini tüketti. 30 yıl oluk oluk kan aktıktan, ocaklar yandıktan sonra “böyle çözülemezmiş” noktasına gelindi. PKK’nın “bir avuç eşkıya”dan ibaret olmadığı, şu ya da bu nedenle Güneydoğu’da ciddi bir kitle desteği sağladığı, o destek var oldukça dağa çıkışların önlenemediği anlaşıldı. Öcalan’ın 10 yıl tek göz hücrede kaldığı halde hâlâ dağdakilere söz geçirebildiği görüldü. Şimdi devlet -10 yıl rötarla- “Dağdakiler ne koşulda silah bırakıp ovaya iner” diye soruyor. Buna “müzakere” demek hem yanlış, hem sakıncalı olur. “Silahı bırak” lafı, silahı elinde tutanla değil de kiminle konuşulur ki? * * * Tabii sürdürülen diyalogdan kaygı duyanlar, taviz verildiğini, yanlış yapıldığını düşünenler de var. Süreç şeffaf yürütülmez, bu kesimler rahatlatılıp ikna edilmez ve “win-win” denklemine eklenmezse zemin kayganlaşabilir. Provokasyona açık bir döneme giriyoruz. Hem devlet hem örgüt içinde barıştan rahatsız olan, çatışmadan beslenen, çözümü torpillemeye çabalayan, silahlı çözümü kışkırtanlar pusuda bekliyor. Sanki ringde iki boksör var. Kim bilir kaç round dövüşmüş, ama birbirlerini nakavt edememişler. Yorgunlar. Yüzleri gözleri kan içinde... Artık, ancak birbirlerine sarılarak ayakta durabiliyorlar. Ve kendine hakem süsü vermiş birisi, onları daha fazla dövüştürmek için “ayrılın” deyip duruyor. Ayrılmamalıyız. Bu kanlı kavga daha fazla sürmemeli... Bir araya gelip bunca zaman bizi dövüştürenleri dövme zamanı şimdi...",https://www.milliyet.com.tr/yazarlar/can-dundar/win-win-1294529
Can Dündar,Kim bu Akil Adamlar?,17 Eylül 2010,"4 Batılı devlet adamı birkaç gündür Türkiye’de... Finlandiya eski Cumhurbaşkanı Martti Ahtisaari, İspanya eski Dışişleri Bakanı Marcelino Oreja Aguirre, Hollanda eski Dışişleri Bakanı Hans van den Broek, Avusturya eski Dışişleri Müsteşarı Albert Rohan... Onlara “Akil Adamlar” deniyor. “Bağımsız Türkiye Komisyonu” 2004’te, Türkiye’nin AB üyeliğine destek için Açık Toplum Enstitüsü ve British Council’ın girişimiyle kuruldu. 9 ülkeden, 3’ü liberal, 3’ü sosyalist, 3’ü sosyal demokrat, 9 devlet adamının oluşturduğu bu itibarlı heyetin, Batı’da etkili olacağı düşünüldü. Heyette, Fransa eski Başbakanı Michel Rokard, Almanya Saksonya eyaletinin eski Başbakanı Kurt Bledenkopf, İtalya Senatosu Başkan Yardımcısı Emma Bonino, Polonya eski Dışişleri Bakanı Bronislav Geremek ve London School of Economics’in eski direktörü Anthony Giddens da var. Komisyon’da para almadan, gönüllü çalışan 70 yaş üstü “akil adamlar”, bugüne dek Türkiye’nin tam üyeliğini savunan 2 raporla Avrupa’yı Türklere karşı adil davranmaya çağırdılar. * * * Heyet şimdi 3. rapor üzerinde çalışıyor. Arada Türkiye’ye gelip ziyaretler yapıyor. Daha önce İstanbul’da Patrik’le görüştüler. Kayseri’ye gittiler. Kars’ta bir hapishaneyi ziyaret ettiler. Ama bunlar, Diyarbakır gezisi kadar ilgi çekmedi. Heyetin Başkanı Ahtisaari, Kuzey İrlanda’da IRA’nın silah bırakmasına dair tahkikatın başındaydı. Daha sonra Endonezya Hükümeti ile Özgür Aceh Hareketi arasında devreye girdi. BM’nin Kosova Özel Temsilcisi olarak Kosova’nın bağımsızlığıyla sonuçlanan süreçte rol aldı. 2008’de Nobel Barış Ödülü’nü aldı. Bu siciliyle, tam da ateşkesin bitmesine 5 kala, önce Diyarbakır’da sonra Ankara’da görülünce “Şimdi de Kürt sorununda arabuluculuk yapıyor” söylentisi yayıldı. * * * Oysa aylar öncesinden planlanmış bir gezi bu... Ahtisaari, arabuluculuğu yalanlıyor, ama şunu söylüyor: “Sizi daha yakından tanıyınca tam üyeliğin Türkiye’nin olduğu kadar Avrupa’nın da yararına olduğuna inandık. Kürt sorunu, üyeliğinizin önünü tıkayan bir engel... Sorunu anlamak için ilgilileri dinlemeye geldik.” Heyet üyeleri, kimin samimi konuştuğunu, kimin aklından geçeni elevermediğini anlayacak kadar usta siyasetçiler... Diyarbakır’da vali, belediye başkanı ve sivil toplum önderleriyle görüşmüşler. Ahmet Türk’ten çok etkilenmişler. Hatta “Ne kadar ılımlılar” diye şaşırmışlar. “Henüz sadece bir kısmıyla tanıştınız” cevabını almışlar. Kürtler makul talepler dile getirince “Yarın yenilerini istemeyeceğiniz ne malum” diye de sormuşlar. * * * Heyetin bazılarını rahatsız etme nedeni, Ahtisaari’nin daha önce ilgilendiği Sırbistan’ın bölünmüş oluşu... Bir başka neden, heyeti bir araya getiren Açık Toplum Enstitüsü’nün, eski doğu blokunda “turuncu devrimler”e imza atan “küresel sermayedar” George Soros’la bağlantılı oluşu... Şurası kesin ki Türkiye, kapatamadığı bu yarayla her tür dış etkiye açık halde... Çözemediği sürece de böyle kalacak. Bizim “Bölmeye geldiler” paranoyamız da sürecek. Oysa referandum haritası, zaten bölünmüşlüğün aynası... Kaldı ki, bir arada yaşamaktan mutlu, kenetlenmiş bir halkı kimse bölemez. Ama sosyal bir sorunu, 30 yıl silahla çözmeye çalışmak, sadece toplumu değil, ülkeyi de böler. Hiç istenmez ama, sen çözmez seyredersen, diyalog kurmaz ertelersen, başkaları devreye girer.",https://www.milliyet.com.tr/yazarlar/can-dundar/kim-bu-akil-adamlar-1290556
Can Dündar,Bukalemun,20 Eylül 2010,"Ortamın rengine uyum sağlamakta bukalemundan daha mahir bir sürüngen olmadığı söylenir. Türkiye’de sokak tabelalarındaki değişim hızı, bu tezin doğru olmadığını düşündürüyor insana... Her darbeden, her seçimden, her iktidar değişikliğinden sonra indirilen fotoğraflarla birlikte kaldırılıyor tabelalar da, sokakların, binaların duvarlarından... Devrilenlerin adları silinip, devirenlerinki yazılıyor çabucak... Ta ki devirenler, bir sonraki seçimde ya da darbede devrilip gidene kadar... Sokak tabelaları, bizim yeni şartlara göre deri değiştirme maharetimizin aynaları... * * * Ankara’nın 30 yıllık “Evren” ilçesi, referandumun ertesi günü “ismimizi değiştirmek istiyoruz” diye ayaklandı. Aynı gün Erzurum’da “Cemal Gürsel” stadının inşaatına, “Universiade Arena Stadyumu” pankartı asıldı. 27 Mayıs darbesiyle, Gürsel’in devlet başkanlığı döneminde asılan Başbakan Menderes’in adı, İzmir Havaalanı’nın girişinde asılı... Ama o İzmir de “Sezen Aksu Sokağı”nın adına taktı. Tabelaya talip olan çok şehir var; ama onlar da kim bilir kimin ismini silip bunu yazacaklar. Bu “kıvraklık”, TBMM Başkanı Mehmet Ali Şahin’i bile yıldırmış olmalı ki, Antalya’da bir sokağa adının verilmesi önerisine “İstemem. İlerde Sezen Aksu gibi yaparlar” diye karşı çıktı. * * * İnsan merak ediyor: Acaba bugün darbecilerin adını taşıyan tabelaları indirenlerle, dün “Yaşa Paşam” diye onları alkışlayıp yere göğe sığdıramayanlar aynı kişiler olabilir mi? Tıpkı 12 Eylül’de kahir çoğunlukla “Evet” dedikleri anayasaya bir kuşak sonra çoğunlukla “Hayır” diyenler gibi, “O devir öyleydi, bu devir böyle” diyerek mi savunuyorlar kendilerini... Öyle ise hangi isim, bu riyakâr “yap-boz oyunu”ndan kurtarabilir ki kendini? Yeni doğmuş çocuklara ad takarken “İsmiyle yaşasın” derler; böyle bir toplumla kaç sokak, ismiyle yaşayabilir ki? Üzerinde ilelebet mutabık kalabileceğimiz, adını taşıyan sokakta gururla oturabileceğimiz kaç kişi kaldı? Her şey gibi isimler de yaftalayıp bölüyor işte bizi... Birinin “kahraman”ı, öbürünün “hain”i... Hadi bu normal diyelim: Ama “kahramanlar”la “hainler” öyle süratle yer değiştiriyor ki...  * * *  Evren “Devlet Başkanı” iken, Demirel ve Ecevit “tencereyi pisletenler”di. Halka sordular: “Bunlar politikadan elini çeksin mi?” diye... Toplumun yarısı “Evet çeksin” dedi. Sonra “çekilsinler” diyenlerin oylarıyla biri Cumhurbaşkanı, diğeri Başbakan oldu. Şimdi halk fikir değiştirdi: “Tencereyi pisleten Evren’miş” dedi. 30 yıl içinde bu kadar hızla fikir değiştiren bir topluma tabela mı dayanır? En iyisi silelim bütün sokaklardan, caddelerden insan isimlerini... Artık ne kaldıysa didişmeden, kutuplaşmadan üzerinde uzlaşabileceğimiz; rakam mı olur, çiçek ismi mi; onları yazalım sokak tabelalarına, stadyum kapılarına... Bitsin bu “koydum-caydım-kaldırdım-yenisini astım” oyunu... Çünkü bu oyun, hem ismi silinen insanları kırıyor; hem de -daha kötüsü- bizim dönekliğimizi belgeliyor.",https://www.milliyet.com.tr/yazarlar/can-dundar/bukalemun-1291622
Can Dündar,“Huzur”a kavuştuk!,15 Eylül 2010,"Dil, en etkili iletkenlerdendir. Sokaktaki değişimin ipucunu verir. Hidayet Türkoğlu, Erdoğan’la görüşmesinden sonra “Sayın Başbakanımızın huzuruna davet edilmek, bizi takım olarak çok mutlu etti” dedi ya... Burada tamamen doğal olarak ağızdan çıkan “huzura davet” lafı, bana Başbakan’ın referandum öncesi işadamlarına yaptığı tarihi uyarıyı hatırlattı: “Bugün sessiz kalanlar, yarın huzurumuza geldiklerinde biz de sessiz kalırız.” “Huzura çıkmak” eski dilde “Padişah katında kabul edilmek” anlamına geliyordu. Bu tabirin dilimize yeniden yerleşiyor olması, siyasetteki gidişatın işareti mi? * * * Seçim haziran sonuna doğru yapılacaksa, önümüzde 9 ay 10 gün var demektir. Türkiye bu sancılı süreci yeni anayasa ve başkanlık sistemi tartışmalarıyla geçirecek ve görünen o ki 9 ay 10 gün sonra sandık, sadece bir Başbakan değil, bir “Bay Başkan” doğuracak. Şimdiden söyleyebiliriz ki önümüzdeki sorun, “Bay Başkan”ın kim olabileceğinden ziyade, “yeni bir padişah” olmasının nasıl önlenebileceği sorunudur. Çünkü sadece mevcut yasalar değil, Hido’nun demecine akseden toplumsal ruh hali de, Erdoğan’ın uyarısında kendini hissettiren kişisel beklenti de buna pek müsaittir. * * * Kimileri “Bu kadar güvenme hiç kendine/ bu devirde kimse şah değil, padişah değil” şarkısını söylüyor, birçokları da Başbakan’ın referandum sonrası yaptığı açıklamadaki üslubuna bakarak Başkan olabilmek için bundan böyle herkesi kucaklayan bir tavır sergileyeceğini tahmin ediyor; ama ortada bir de “huzura kabul” için can atan “padişahçıdan çok padişahçılar” var. “Bu devirde” onların izini, “hazır ezmişken bastıralım” diyen akıl hocalarından, evrensel hukuka değil, bakanın gözüne bakan yargı erbabından, lafını sakınan işadamlarından, değiştirilen tabelalardan, kısılan hoparlörlerden, kimi gazetelerde eksilen muhalif köşelerin methiye sütunlarıyla doldurulmasından takip etmek mümkün olacak. Şayet “güçler dengesi”, hiç olmazsa örnek alınan Amerika Birleşik Devletleri’ndekine benzer güvencelere kavuşturulmazsa ve muhalefet şu ya da bu yöntemle susturulursa, “Bay Başkan” murat ederken “Ulu Padişah” yaratmamız hiç de zor değil. * * * Ömrünün çoğunu, “askerin ışıkları yanıyor mu” kaygısıyla çıkmış gazeteleri okuyarak geçirmiş bizler için askeri vesayetin gemlenmiş oluşu “huzur verici...” Şimdi tek korkumuz, kalan ömrümüzü de bunun yerini alacak “Başkan’ın ışıkları yanıyor mu” kaygısı ve yeni vesayet sahiplerinin baskısı ile geçirmek... Biz huzura erme derdindeyiz. Huzura çıkma değil...",https://www.milliyet.com.tr/yazarlar/can-dundar/huzur-a-kavustuk-1289714
Can Dündar,Empati,25 Eylül 2010,"Reha (Muhtar) Ankara’daymış. Gençliğinin caddelerinden geçmiş, ilk gittiği sinemanın, ilk içtiği meyhanenin, ilk öptüğü kızın izlerini aramış. Dünkü nostaljik yazısında ben de vardım: “Yeni evliydim” diyor; “Paris Caddesi’ndeki evimize Can uğramıştı. Atina’ya gitmek üzere ev topluyordum.” Ben, henüz evlenmemişti diye hatırlıyorum. Çünkü o gün evde, nikâh davetiyelerinin zarfını yazmaya yardım etmiştim. Yıl, 1982 olmalı. * * * Yollarımız 1978’de Mülkiye’nin Basın Yayın Yüksek Okulu’nda çakışmıştı. Aynı sınıftaydık. Kavaklıdere’deki evlerinde birkaç kez birlikte ders çalışmışlığımız vardır. Ama asıl beraberliğimiz meslekte oldu. Ben 1979 yazında Yankı’da başladım çalışmaya; o, 1980 başında UBA’da... Sonra diplomasi muhabiri olarak Milliyet’e geçti. Ciddi imzaların gölgesindeydik: İzmir Caddesi’ndeki Milliyet bürosunda Örsan Öymen vardı, Orhan Tokatlı, Derya Sazak, Emin Çölaşan... Bizim Konur Sokak’taki büroda Mehmet Ali Kışlalı, Hıncal Uluç, Mehmet Yılmaz, Avni Özgürel, Ahmet Taner Kışlalı... Ertuğrul Özkök ve Emre Kongar, Hacettepe’de hocaydı; arada bizim dergide yazarlardı. Reha o dönem Yankı’nın hemen karşısındaki Cumhuriyet bürosunda çalışan Sedat Ergin ve Ufuk Güldemir ile yarışırdı. O büroya da uğrardım; Uğur Mumcu, Hasan Cemal, Mustafa Ekmekçi oradaydı. Hafta sonları Kızılay’da Set Kafeterya’ya gider, hep aynı köşe masada oturan Attilâ İlhan’la sohbet fırsatı arardık. Arada Zafer Mutlu da İlhan’a gelirdi. Galiba o zaman Ankara Belediyesi’nde danışmandı. “Ankara’nın Babıali’si” sayılan Rüzgarlı’dan yetişmeydi o da... Tıpkı Güneri Cıvaoğlu, Oktay Ekşi, Bekir Coşkun gibi... * * * Reha evlenip Atina için bavul topladığında okulumuz bitmişti. 12 Eylül geçmişti üzerimizden... Yankı, yolun sonuna gelmişti. Ben de Çetin Emeç’in Hürriyet’ine geçmiştim. Sonra büyük bir göç dalgası geldi. Saydığım isimler birer ikişer İstanbul’a taşınmaya başladı. Zafer Mutlu darbeden önce Günaydın’a gitmişti. Ardından Ertuğrul Özkök Hürriyet’e gitti. Hasan Cemal Cumhuriyet’in başına gitti. Hıncal abi Erkekçe’yi kurmaya gitti; peşinden Mehmet Yılmaz gitti. Attilâ İlhan gitti, Sedat gitti, Ufuk gitti, Avni gitti, Derya gitti. Hepsi medyada önemli roller üstlendiler. Kaçı geri dönüp bakmıştır, Ankara’ya geldiğinde (gittiğinde?) Reha kadar duygulanmıştır bilmem... * * * Pek çoğuyla 12 Eylül’ü, Başkent’te birlikte yaşadık. Nostalji yapacak halim yok; kasvetli günlerdi, ağır sansür vardı, yoğun baskı altındaydık. Ama o darbe döneminde bile Başbakan, alenen gazete patronuna “Köşe yazarına kalemi veren sensin. ‘Ne yapayım hâkim olamıyorum’ diyemezsin. ‘Kusura bakma, sana burada yer yok’ demelisin” diyemezdi. Gizlice dediği olmuştur belki; ama dese de patron, köşe yazarını “Başbakan kızıyor, kusura bakma sana burada yer yok” diye kovamazdı. Kovduğu olmuştur belki; ama kovsa bile “kovulan”, meslektaşlarınca böyle yalnızlığa terk edilirken, “kovduran”, böyle alkışlanmazdı. “Darbe Ankarası”nı yaşamış bir kuşağın tanıklığıyla, 12 Eylül’ün 30. yılında üzülerek soruyorum: Ne oldu bize?",https://www.milliyet.com.tr/yazarlar/can-dundar/empati-1293826
Can Dündar,Kültürel barış için...,24 Eylül 2010,"Bizi Walter Benjamin’le rahmetli hocam Ünsal Oskay tanıştırmıştı. Benjamin -George Simmel’den ilhamla- derdi ki: “Tramway kullanımının yaygınlaştığı 19. yüzyıla kadar insanlar hiçbir zaman dakikalar, hatta saatler boyu tek kelime etmeden birbirine bakmak zorunda kalmamıştı.” İnsanoğlu asırlarca kendi küçük kabuğu içinde yaşadı. Yine Ünsal Hoca’nın Murat Belge’den naklettiği bir bilgi var dağarcığımda: “Napolyon, Osmanlı üzerine sefere çıktığında, İstanbul Fatih’te oturanlar henüz Beyoğlu’na geçmemişti.” Fatihliler, Beyoğlu ile ancak 19. asırda tanışabilmiş. Hatta bir bayram günü Fatih’ten kayık tutup Üsküdar’a teyze ziyaretine giden iki İstanbullu, dönüşte bir seyahatname kaleme almışlar. * * * Şehir içi ulaşım, bizde 20. yüzyılın ortalarında palazlandı. Kabuklar kırıldı ve Simmel’in “Modern Kültürde Çatışma” (İletişim, 2003) dediği “herc-ü merc” başladı. Onca asrı köyünde ya da mahallesinde, tanıdığı insanlarla yüz yüze sohbetle geçirenler şimdi Fatih’ten Beyoğlu’na gelirken bir otobüsün içinde, bazen saatlerce tek kelime etmeden yan yana oturuyordu. Herkes kendi gettosunda yaşarken sorun yoktu. Ama ulaşım imkânlarının artması, çalışma koşullarının dayatması, yerleşim politikalarının uygulanması ile ayrı destelerdeki kartlar karışmaya başladı. Fatihli, Beyoğlu’nda çalışıyordu artık; Beyoğlu’ndaki de Fatih’e gelir gider olmuştu. Çatışmalar, bu karşılaşmalarla başladı. Fatihli, ezan okunurken Beyoğlu’ndakinin de Fatih’teki gibi bacak bacak üstüne atmamasını istedi. Beyoğlu’ndaki ise kaldırımda içki içtiğinde Fatihlinin karışmamasını... Yani farklıları içinde barındırmayan gettolarda çıkmadı sorun; farklı kültürlerin karşılaşma alanlarında, kültürel adacıkların sınır boylarında çıktı. * * * Bugün yaşadığımız da bu... Modernite, muhafazakâr Tophane’ye sokuluyor; oradaki rant düzeniyle birlikte kültürel yekpareliği de “herc-ü merc” ediyor. Öte yandan Cemil İpekçi, Mardin’de yıllardır harabe halinde duran Kasımiye Medresesi’nde defile yapmaya kalkınca mütedeyyin yapı direnişe geçiyor. Değişim hızlı; o yüzden kabuğun kırılması sancılı oluyor. Bu sancı nasıl hafifletilir? Kültür Bakanı Ertuğrul Günay’ın sözleri önemli: “Kimsenin Anadolu’nun bir kasabasında yaşadığı hayat tarzını İstanbul’a dayatmaya hakkı yoktur. Ama hiç kimsenin de buradaki insanların örfünü, âdetini, geleneğini yok saymaya hakkı yoktur.” O halde bu ikisini barış içinde bir arada yaşatmanın yollarını bulmamız gerekiyor. * * * Takvim gazetesi “Bodrum’da Cuma”nın fotoğrafını basmıştı. Ramazanda bir cuma günü cemaat kumsala taşmış, hemen yanda güneşlenenlere yanaşmıştı. İç içe değildiler; ama yan yana ve bir aradaydılar. Bu işler kumsala, galeri ya da medrese kapısına koruma dikmekle olmaz; galerinin ya da medresenin komşularıyla kültürel bağlar kurmakla ve karşılıklı saygıyı korumakla olur. Cemil İpekçi Mardin’de bunu yaptı. Mardinli kadınlarla bir defile hazırladı. İnançlara saygısını da vurguladı. Orada tutunabilmesini buna borçlu... Tabii tutucu tepkileri de... Kendi yaşam tarzımızı karşıdakilere dayatmakta direnirsek daha çok kavga çıkacak. Oysa kültürel barış için karşılıklı biraz hassasiyet yetecek.",https://www.milliyet.com.tr/yazarlar/can-dundar/kulturel-baris-icin-1293486
Can Dündar,Kültürel çatışmaya doğru mu?,22 Eylül 2010,"Ahmet Altan’ın eski bir yazısı, Le Monde’un Fransız muhabirinin imzasıyla dolaşıyor sanal ortamda... Bana da bir arkadaşım yollamış; “Bak haklı değil mi” diye... “Türkiye, son ve büyük bir hesaplaşmaya gidiyor. Kültürel bölünme kapıda” diyor Altan... “Bir yanda ayakkabılarını sokak kapısı önünde çıkaran, kadınlarının başını örttüğü, kızların tam bir baskı altında yaşadığı, belki hiç kitap okumamış, hiç dans etmemiş, karı koca birlikte yemeğe gitmemiş, tiyatro seyretmemiş, iyi eğitim alamamış, dini inançları kuvvetli, kalabalık bir kitle var.” Karşıda? “Kız lisesiyle Robert Kolej yelpazesinde eğitim görmüş, bir düğün salonunda ya da kolej partisinde dans etmiş, sinemaya giden, kitap okuyan, kızlarının flörtüne göz yuman, Allah’a inanan ama ibadete pek aldırmayan, kendini birinci gruba kıyasla çok gelişmiş hisseden, Batı standartlarına yakın bir grup var.” Altan, birbirinden kopuk yaşayan bu iki gruptan ilkinin Cumhuriyet boyunca horlandığını, şimdi güçlendiğini, ikincilerin ise azınlığa düştüğünü söylüyor. Bu kamplaşmanın kanlı bir çatışmaya varabileceğini yazıyor. * * * İlginçtir; yazının “Bak elin Fransızı nasıl bilmiş” diye bana yollandığı gün, Fransa’da Neo-Naziler bir Türk sinemacının evine saldırdı. Faruk Günaltay, 20 yıldır Strasbourg’da düzenlediği festivalde Türk filmlerini Fransızlara izleterek ırkçılığa karşı savaşıyor. Ve önceki gece yataktan fırladığında evinin önündeki arabasının kundaklandığını, kapısına gamalı haç çizildiğini görüyor. Polise gidiyor ve diyor ki: “Bu benim değil, sizin sorununuz.” Şöyle mi desek: “Fransa, son ve büyük bir hesaplaşmaya gidiyor.” * * * Fanatik, dünyanın her yerinde fanatik... Tophane’deki sanat galerisini basan saldırganla, Strasbourg’da ev kundaklayan faşist arasında fark yok. “Bu mahalle bizim; başkası giremez” tabelası bütün dünyanın başına bela... “Farklıya tahammül”, küresel ölçekte azalıyor. Biz bunu daha derin yaşıyoruz; orası doğru... Her konuda kendini hissettiren keskin bir kamplaşma, zehirli bir bıçak gibi bölüyor toplumu... Ama ben Ahmet Altan kadar karamsar değilim. Evet, “Ak”la “kara” büyük bir hızla uzaklaşıyor birbirinden... Ama gri alan hâlâ çok geniş ve toplumun büyük çoğunluğu o alanda yaşıyor. Ülke, o sayede ayakta duruyor. Altan’ın bahsettiği iki cephenin ortasında sevgilisiyle sinema kuyruğunda bekleyen türbanlı kız var; oruç ağızla Bodrum’da denize giren mühendis, hafta sonunu alışveriş merkezinde vitrinlere bakarak geçiren taşralı aile, varoşların düğün salonlarında her türlü taassuba inat kan ter içinde dans eden gençler... Bunlar kutup çatışmalarının şiddetini azaltan hava yastıkları toplumun; emniyet sübapları... Bu filmin “siyah-beyaz” çekilemeyeceğinin kanıtları... * * * Onlar kabuğunu kırıp çoğaldıkça rahatlayacağız. Tabii, bunu bozmaya kalkanların anında “bertaraf edilmesi” şartıyla... Dünkü Tophane saldırısının faillerinin derhal cezalandırılması ve Cemil İpekçi’nin cumartesi günkü Mardin defilesinin yapılabilmesi, hükümetin önünde ciddi sınavdır. Tıpkı Günaltay’ın ırkçı faşistlerden korunmasının, Fransa Hükümeti için bir sınav olduğu gibi...",https://www.milliyet.com.tr/yazarlar/can-dundar/kulturel-catismaya-dogru-mu-1292508
Can Dündar,Neye hayır!,03 Eylül 2010,"Geçen gün AKP’nin önde gelen eski bakanlarından biri özeleştiri yaptı: “En büyük hatamız, bu referandumu hükümet için güven oylamasına dönüştürmek oldu” dedi. Bu cümlenin girişini “Muhalefetin en büyük başarısı” şeklinde de değiştirebiliriz. Dolayısıyla, artık 12 Eylül’de oylanacak şey, sadece anayasa paketi değildir. “Hayır”, hatta düşük yüzdeli bir “Evet”, hükümete uyarıdır. Güçlü bir “Evet” ise, Erdoğan için güvenoyu sayılır. * * * Paketin içeriği çokça tartışıldı. Ancak bence referandum, Anayasa’yı yenilemek için bir şans sunmaktan çok, yanlış bir üslubu cezalandırmak, doğru yaklaşımları ise cesaretlendirmek için iyi bir fırsat oluşturuyor. Başbakan pakete karşı çıkanları sıralıyor ya: “CHP, MHP, YARSAV, komünistler, Kürtler, İşçi Partisi, Apo, PKK...” diye... Mesela bu “öcüler ittifakı yaratma” tavrı, paketle değiştirileceği söylenen 12 Eylül mantığının ta kendisi gibi geliyor bana... 30 yıllık “Herkes düşmanımız” zihniyetiyle, o zihniyetin yeni versiyonuna destek vererek mi hesaplaşacağız? * * * Mesela Başbakan: “Desteklemeyenler yarın huzurumuza geldiklerinde biz de sessiz kalırız” diyor ya... Bu “huzura çıkmak” tabirindeki padişah tınlaması da.. “Ya benimsin ya toprağın” dayatması da... “Bitaraf olursanız bertaraf olursunuz” tehdidi de bana paketin hedef aldığı 12 Eylül baskısını çağrıştırıyor. Değiştirilecek maddeler önemini kaybediyor. Seneye bu antidemokratik anayasa baştan sona değiştirilebilir; ya bu antidemokratik tavır? “Bu pakete itiraz edecek olanın aklından şüphe edilir” diyorlar ya; sırf bu laf bile pakete itiraza yetiyor benim “şüpheli aklım”ca... “Evet demeyenin telefonuna çıkmayacak olan” bir idare, dünyanın en demokratik anayasasına sahip olsa kaç yazar? * * * Paketin getirisi çok; ama bu zihniyetin götürüsü daha çok... 12 Eylül’den kurtulalım derken 12 Eylül damgalı “Bütün Hayır’cılar haindir” tuzağına yakalanma tehlikesi büyük... Muhalefetle, iş dünyasıyla, yargıyla, medyayla, sendikayla, sivil toplum kuruluşlarıyla, üniversiteyle, “monşerlerle” sürekli kavga etmeyi yönetim tarzı bilen bir Başbakan var. Bu “güven oylaması”nda herkes kendi meslek grubu adına konuşacaksa ben de gazete patronlarına çağrıda bulunup “Ya şu köşe yazarlarınıza sahip olun ya da karşıma gelmeyin” diyebilen Başbakan’ın, demokratik bir anayasa talebine güvenemediğimi belirtmek istiyorum. Şu anda iktidarın gaza değil, frene ihtiyacı var. Çevresinde aklıselim telkin edenlerin büyük oranda dağılmasından sonra Başbakan’a “Herkesin Başbakanı olması gerektiği”ni hatırlatabilecek bir tek merci kaldı: Sandık... Yani 22 Temmuz 2007 gecesi onu balkona çıkartıp “Herkesin Başbakanı olacağım” dedirten irade... Şahsen ben, 12 Eylül gecesi Başbakan’ı yine o balkonda dinlemek istiyorum. * * * “Neye evet!”i, yarın yazacağım.",https://www.milliyet.com.tr/yazarlar/can-dundar/neye-hayir-1284883
Can Dündar,Seçmen ile seyirci,14 Eylül 2010,"“12 dev adam”ın maçlarını ve referandumu peş peşe izleyince insan “yurdum insanı”nı daha iyi tanıyor. Seyirci ile seçmenin bazı ortak özelliklerini de keşfediyor. Pota önünde gözlediğim kimi tavırlardan yola çıkarak sandık başında da tezahür eden “milli karakter”imizi deşmek istiyorum: * * * Benim izlediğim maçlarda çevremdekilerin çoğu ilk kez bir basketbol maçına gelmişlerdi. Yani başarının kokusuna koşmuşlardı. Bu da gösteriyor ki, aslında biz sporla değil, skorla ilgiliyiz. Ne oynadığımız, nasıl oynadığımız önemsiz. Yatakta “kaç posta” hesabı yapan erkekler gibi, içeriğe değil, sonuca bakıyoruz. Türkiye dışındaki maçların boş tribüne oynanmasından da anlıyoruz ki, biz aslen basketbol sevmiyoruz; basketbolcularımızı seviyoruz. Tıpkı çocuk sevmeyip kendi çocuğumuzu sevdiğimiz, sokak kedisini tekmeleyip evde köpek beslediğimiz gibi... * * * İkinci gözlem şu: Çabuk moralimiz bozuluyor. Takımımız öndeyken bütün salon ayakta; alkış kıyamet... Takım geriye düştüğünde, yani asıl destek gerektiğinde salon alkışı kesip endişeyle bekleyişe giriyor. Ve tribünler seçim kaybetmiş parti merkezi suskunluğuna bürünüyor. Lafa gelince seyirci “13. dev adam...” Ama zor anda üzerine düşeni yapmayıp diğer 12’den mucize bekliyor. Tıpkı seçimde sandığa gitmeyip kaybedince lidere kabahat bulan partililer gibi... * * * Üçüncü gözlem şu: Hısımlıkla, hasımlık ince bir çizginin iki yanında; taraftar hızla birinden diğerine geçiveriyor. Bir şutuna hayran olduğu oyuncu ikincide ıskalarsa “yuh”u yiyor. “Huh-hah”tan hızla “vah-vah”a geçiveriyoruz. Sırbistan son yarım saniyede galibiyeti getirecek basketi atamadı diye bizim takımı omuzladık; atsalardı zavallıları yerden yere vuracaktık. Sezen Aksu’nun heykelini diken İzmirlilerin, bir tercihini beğenmeyince tabelasını söküvermesi gibi... Sevginin bu kadar pamuk ipliğine bağlı olması, aslında sevgisizlik göstergesi mi? * * * Bir başka gözlem: Çifte standartlıyız. En kritik yerde bizim oyuncu faul yaparsa “Afferim” diye pohpohluyoruz. Rakip aynı hareketi bize yapınca “Yuh ayı” diye ayaklanıyoruz. “Faul” bize hizmet ettiği sürece makul, hoş görülebilir, hatta yararlı bir şey çünkü; tıpkı siyasetteki hakaret gibi: Bizim lider küfrederse iyi; bizimkine küfredilirse ayıp... * * * Hayatta olduğu gibi sahada da hiçbir şey yapmadan kenarda duran, kazançlı her zaman... Ona pek kimse ses etmiyor. Ama risk alan, öne çıkan yanıyor. Gözünü karartıp üçlük atmayı deneyen oyuncu başarırsa kahraman; kazara atamazsa “Ulan oradan da atılır mı” fırçasını yiyor anında... Siyasette de böyle bu: Kılıçdaroğlu’nun radikal çıkışları sorgulanıyor şimdi; “Hayır”lar 3-5 puan fazla çıksa, alkışlanacaktı oysa... * * * Ve son gözlem: Yenilirse takım yeniliyor ya da oyuncular, parti, lider... Biz, yani seyirciler, seçmenler hiç yenilmiyoruz. Adı üstünde “seyirci”yiz ya, kendimizde kusur bulmuyoruz. Anında partiyi, takımı, lideri yalnız bırakıveriyoruz. Ama galibiyet varsa zafer sofrasına ilk biz oturuyoruz. Yenilen onlar; kazanansa biziz her zaman... Hesap vermeye gelince kaybedenler yalnız; bizse her kutlamada varız. Vefasızız.",https://www.milliyet.com.tr/yazarlar/can-dundar/secmen-ile-seyirci-1288668
Can Dündar,“Sıra bizde” arsızlığı,07 Eylül 2010,"Zamanında Özal suikastını soruşturan cumhuriyet savcısından dinlemiştim. Elde ettiği bulguları Cumhurbaşkanı Özal’a sunmak için randevu istemiş. Özal, İstanbul’da Harbiye Orduevi’nde kalıyormuş. Orada buluşmuşlar. Savcı lafa girmeden önce Özal odadaki televizyonun sesini iyice açmış. Savcı, Cumhurbaşkanı’nın dinlenme ihtimaline karşı önlem aldığını anlamış. Cumhurbaşkanı’nın bile, orduevi çatısı altında dinlenmekten korktuğu bir ülkede kim kendini güvende hissedebilir ki? Daha sonraları Başbakan Erdoğan da “Benim eşimi bile dinlediler” dememiş miydi? * * * Bir devrin usulsüzce dinlenen mağdurlarından iktidara geçtiklerinde ne beklersiniz? Usulsüz dinleme rezaletine son vermelerini değil mi? Hayır! Gördüğümüz, “Sıra bizde” arsızlığıdır: “Dün bizi dinleyenleri, bugün biz dinleyeceğiz.” Vaat edilen demokrasi bu ise seçimle bizim sadece “dinleyicimiz” değişiyor demektir. Dinlenen hep biziz. Arada sandığa gidip kendimize uygun kulak seçeriz. * * * Erdoğan İstanbul mitinginde bir usulsüz dinleme kaydına atıf yaptı: “Takibe takılanlar vaaaar” dedi, “nasıl da yakaladık” edasıyla... “Neler konuşuyorlar biliyor musunuz” diye ballandırdı; komşunun evini gizlice dinlemiş de kahvedekilerin merakını kamçılarmış gibi... İnternette varmış. Yargıtay üyeleri aralarında konuşuyorlarmış: “Kürtler ‘Evet’ derse bu iş gidiyor” diyormuş bir tanesi... “Hayır” çıkması için Öcalan’a ihtiyaç olduğunu söylüyormuş. Nerede? Büroda, aralarındaki bir özel sohbette... Bu sohbet, bir çete tarafından yasadışı olarak dinlenmiş, kaydedilmiş, internetten servis edilmiş. Başbakan da teknik takip yasalmış gibi, dinleyen kaynak mutebermiş gibi bu kaydı kullanıyor. * * * CHP lideri Kılıçdaroğlu, her konuşmasında Başbakan’ın telekulağını eleştiriyor, ancak ne yazık ki onu eleştirirken kendisi de bahsettiğim tuzağa düşüyor. O da Erdoğan’ın bir işadamından kızı için para istediği telefon görüşmesinin gizlice kaydedilmiş ses bandından söz ediyor meydanlarda... Başbakan’ı bunun hesabını vermeye çağırıyor. Kabul, özel görüşmelerin içeriği iştah açıcı... Seçim malzemesi olarak kullanılmaya da pek müsait... Fakat burada bilginin toplanma yöntemi, toplanan bilgiden önemli... Tıpkı işkence altında alınmış ifadeler gibi... İllegal yöntemle yapılmış bir kaydı, legal zeminde kullanarak, yöntemi de meşrulaştırmış, dinleme çetesini aklamış, heveskâr kulakları cesaretlendirmiş oluyorlar. Yasadışı kayıtları siyasi amaçla kullanırsanız bundan böyle eşinizin, partinizin dinlenmesinden, yatak odanızın görüntülenmesinden yakınmaya hakkınız kalır mı? * * * Hukuk devletine inanan bir lider, içerik ne olursa olsun, illegal toplanan bilgiyi kullanmak yerine toplayanları bulmak, yargılamak, cezalandırmak zorundadır. Bu ülke, Cumhurbaşkanı’ndan başlayarak herkesin dinlenme kaygısıyla yaşadığı bir korku cumhuriyeti olmayacaksa, önce bunda anlaşmamız, içeriğe bakmaksızın telekulakları kınamamız, herkesin mahremiyet hakkını savunmamız lazım.",https://www.milliyet.com.tr/yazarlar/can-dundar/sira-bizde-arsizligi-1285938
Can Dündar,Neye evet!,05 Eylül 2010,"Dün, hükümet için güven oylamasına dönüşen referandumun anayasayı yenilemek için bir şans olmaktan çok, yanlış bir üslubu cezalandırmak, doğrusunu cesaretlendirmek için bir fırsat oluşturduğunu yazmıştım. Oylarımızla karşı çıkabileceğimiz yanlış üslup,“Hayır”cıları şer ittifakı olarak gören; “’Evet’ demeyen yarın huzurumuza gelmesin” diyen üsluptu. Bunun, değiştirilmek istenen 12 Eylül zihniyetinden bir farkı yok. Üstelik bu tehdit, paketin muhtemel katkılarından daha kalıcı olabilir. 12 Eylül’e “Hayır” diyorsak, taklitlerinden de sakınmalıyız. * * * “Cesaretlendirmek gerek” dediğim yaklaşım ise, CHP’nin yeni liderine ait... Kemal Kılıçdaroğlu, kurultay konuşmasıyla başlattığı dönüşümü, adım adım uygulamaya koyuyor. Muhalefette uzun yıllar kalmaktan iktidar hevesini yitiren, kuruluşundaki yenilikçi misyonu kaybeden, küçülen, eskiyen, tutuculaşan CHP’yi bir kilimi kışa hazırlar gibi dövüyor, tozunu attırıyor. Söyleşilerinde, mitinglerinde, herkesin başta tahmin ettiğinden çok daha kapsamlı bir yenilenmenin ipuçlarını veriyor. Cumhuriyetçi CHP’yi demokrat bir çizgiye çekiyor. İkisinin pekala bir arada bulunabileceğini gösteriyor. * * * Van’da “Mustafa Muğlalı Kışlası”nın “33 kurşun olayı”nı hatırlatan adına itiraz etmesi, kendisi için küçük, CHP için büyük bir adımdı. CHP’nin, devleti ve askeri her koşulda savunmaktan vazgeçtiğinin, giderek sivilleştiğinin işaretiydi. Hükümete karşı muhtıra kaleme alan eski Genelkurmay Başkanı Org. Büyükanıt’a üstün hizmet madalyası verilmesini eleştirmesi, Genelkurmay’ı Heron skandalı konusunda bir an önce açıklama yapmaya davet etmesi, askere müdahale yetkisi veren kanunu değiştirmeyi teklif etmesi de, ezberbozan hamlelerdi. “Türban sorununu biz çözeriz” diyerek “itiraz eden parti”den “çözüm arayan parti”ye evrilmesi önemliydi. Partide bir grubu çözüm üretmek üzere harekete geçirmesi, vaatlerin sözde kalmayacağı umudunu veriyordu. Güneydoğu’ya af vaadi ise, şartları belirtilmeden ve biraz hazırlıksız dile getirildiği için eleştirilse de Kürt sorununun çözümünde Erdoğan’a söz bırakmayan cesur bir adımdı. Üstelik Kılıçdaroğlu, bu konudaki eleştirilere rağmen -daha önce herhalde genel merkez baskısıyla yaptığı gibi- geri adım atmadı. * * * CHP’yi Başbakan’ın tabiriyle “kumsalların partisi” olmaktan kurtarıp adım atamadığı Güneydoğu’ya, “devletle özdeşleşti” diye ondan uzaklaşmış aydınlara, dışlanmak üzere olduğu Sosyalist Enternasyonal’e yaklaştırabilecek çıkışlar bunlar... CHP’nin yakın geçmişini bilenler için, partide bir kırılma noktasını ve önemli politika değişikliklerini işaret ediyorlar. Bu referandum, bir yanıyla da Kılıçdaroğlu’nun bu açılımının güven oylaması olacak. “Hayır”, aslında biraz da “eski CHP zihniyetine hayır” anlamı taşıyacak; yenisini onaylayacak. Referandum yenilgisi ise Kılıçdaroğlu’nun cesaretini kırabileceği gibi “bu çıkışlar yüzünden kaybettik” diyen tutucu kanada koz ve geri dönme ümidi verecek. Böyle bakınca referandum, anayasanın çok ötesinde değişiklikleri de oylamaya gebe görünüyor.",https://www.milliyet.com.tr/yazarlar/can-dundar/neye-evet-1285280
Can Dündar,"Bir şarkı, bir gol, bir smaç",09 Eylül 2010,"Baykal, “Referandumda ‘Evet’ ülkeyi böler. Çünkü halkın yarısı bu anayasayı istemiyor” demiş. Aynı mantıkla kılpayı “Hayır”ın da böleceği söylenebilir. Görünen o ki, yine korkularımızı yarıştıracağız bu seçimde de... Aklımızla değil kaygılarımızla oy vereceğiz. Ve muhtemelen yine tam göbekten yarılacağız; bir elmanın birbirinden ölesiye korkan iki yarısı gibi... * * * Bölünme korkumuzun kökleri derinde: 4 milyon kilometrekare toprağa hükmediyordu atalarımız... 3 milyon 200 binini kaybettik, 4 senelik bir çağ yangınında... Âkif, “Korkma” diye başlayan destanı, o yangında yazdı. Ama tınmadık; her sabaha “Korkma” diyen o marşla başladığımız halde 100 yıl, genlerimize sinen korkularla yaşadık. Zamanla korkular değişti; korkma huyu değişmedi. Mevsimlik korkularımız var artık: Nevruz’da ateşkesin bitmesinden korkuyoruz. Nisanda Ermeni lobisinin soykırım dayatmasından... Ağustosta yeni bir depremden... 5 sene önce yabancıların toprak alıp Türkiye’yi ele geçirmesiydi en büyük korkumuz... Geçen sene domuz gribiydi. Bunlar yatıştı; yerine yenilerini bulduk. Ama korkuların anası “bölünme korkusu” hâlâ diri... Korktukça çaresizleşiyoruz. Çaresizleştikçe daha despot liderler seçiyoruz. “Tehlike sandığınızdan da büyük” diyen köşeleri okuyor, bizim kadar korkmayanları düşman belliyoruz. Bizi asıl bölünme korkusu bölüyor, görmüyoruz. * * * Ben yine de karamsar değilim: Fobiler aradan çekildiğinde bu toplumun korkusuzca kucaklaşabilmesinden umutlanıyorum. U2 konserinde Zülfü Livaneli “Bugün efkârlıyım...” diye söze girdiğinde, anında tek bir dile dönüşüveren, Bono’yu bile hayrete düşüren o duygudaşlığa güveniyorum. “Büyük düşmanlıklar” zehri karşısında bizi birbirimize rapteden “küçük dostluklar“ın panzehirine sığınıyorum. Milli Takım gerideyken öne geçtiğinde bir mahalle kahvesinde, ana dili ne olursa olsun herkesin “Goool” diye yerinden sıçrayışından ümitleniyorum mesela... Potaya inen her kırmızı-beyaz smaçta mezhepleri buluşturan bir coşkuyla ayağa fırlayanların sevinç ortaklığından... Bu topraklarda doğmakla elde ettiğimiz bize ait küçücük kodlardan: İnce belli bir bardağın üzerine yan yatırılan çay kaşığının anlamını bilmenin ayrıcalığından mesela... Kulak mememizi çektiğimiz parmağımızla tahtaya vurmanın sırrından... Kahve falından aldığımız ortak hazdan... En inançsızımızın bile dilinden “maşallah”ı, “inşallah”ı eksik etmemesindeki doğallıktan... Komşunun paylaşmak için yolladığı tepsisinin geri boş gönderilmemesi âdetinden... Mahallede matem varsa müziğin sesini kısma inceliğinden... Apartmanın yoksul çocuğuna fark ettirmeden yardım yapma hassasiyetinden... Birbirimizi umursamanın güzelliğinden... * * * Bayram, bu ortaklıkları buluşturduğumuz bir şölen... Evet, farklılıklarımız çok; ama gün, o farklılıkları zenginliğe dönüştürmenin ve bizi birbirimize bağlayan benzerliklerle övünmenin günü... Politikacılardan ricamız şu: Yeter artık, korkutmayın! Çünkü korkular düşman ediyor bize bizi... Bizimse korkulardan azade bir bayram sevincine ve ortaklık hissine ihtiyacımız var. Hepinize iyi bayramlar!",https://www.milliyet.com.tr/yazarlar/can-dundar/bir-sarki-bir-gol-bir-smac-1286944
Can Dündar,Tarkan’ın burnu,01 Eylül 2010,"Hani “konuşan Türkiye” istiyorduk; ne oldu? Tarkan “Allianoi sular altında kalmasın” dedi ya... Çevre ve Orman Bakanımız ayar veriyor: “Sanatçı sanatıyla ilgilensin. Bilmediği konuya burnunu sokmasın.” Bakan’ın sonraki cümlesi ne? “Muhalefet etmeyin de, işimize bakalım” mı? Değil! Sonraki cümle şu: “Orası Allianoi değil, bildiğin ılıca...” Peki bakanın mesleği ne? Mühendis... Herkes kendi işini yapacaksa neden Allianoi üzerine kitap yazmış arkeologlar varken, uzman arkeologlara devlette kadro verilmezken, işe bir mühendisin burnu karışıyor? Bakan belgeselci mi ki, bu konuda TRT’de yapılmış belgeseli eleştiriyor. * * * U2’nun solistinin Medvedev’le görüntülerini izlediniz mi? Bono, Rusya Devlet Başkanı’ndan AIDS’le mücadelede destek sözü alıyordu. Medvedev görüşmede bizim bakandan farklı konuştu: “İnsanlıkla ilgilenmek sadece politikacıların yapabileceği bir iş değildir” dedi. Bono şimdi Türkiye’ye geliyor. Ayşe Arman’a Boğaz Köprüsü’nde iki kıta arasında yürümek istediğini söylemişti. Yetkililer buna izin vermiş. Tabii yanında -buralarda devletsiz şuradan şuraya adım atılamayacağının kanıtı olarak- bir yetkili yürüyecekmiş. Bence Çevre Bakanı yürüsün ve kulağını çeksin keratanın: “Sen şarkını söyle; AİDİS’e filan ilişme!” * * * Aynı şeyi Fazıl Say’a söylediler: “Sen piyanonu çal kardeşim. Karışma bilmediğin işlere!..” Madem öyle Başbakan niye sanatçılarla buluşup açılıma burun sokmalarını istedi. Onları çağırdığı gün -tabii prompter’dan- şöyle diyordu: “Siz bu ülkenin gönül dilisiniz. Türkiye’nin kanayan yarasını tedavide sorumluluk alacağınıza, her türlü katkıyı sağlayacağınıza yürekten inanıyorum.” Sanatçılar şöyle demeliydi: “Çok isterdik ama Çevre Bakanı’nın talimatı var: Bilmediğimiz konulara burnumuzu sokamayız.” Galiba söylemek istedikleri şu: “Bize destek olacaksanız konuşun; yoksa haddinizi bilin ve susun!” * * * Neyse ki insanlık bu zihniyeti çoktan aştı. Yerkürenin neresinde bir yanlış varsa, nerede bir yara kanıyorsa, işkence yapılıyor, kirli atık dökülüyor, düşünce engelleniyorsa, sanatçı “üstüme vazife mi” demeden insanlık adına haykırıyor. Bakın İran’da recm cezasına çarptırılan Sakine’yi kurtarmak için İrlandalı popçu Bob Geldof, Fransız oyuncu Juliette Binoche, ABD’li oyuncu Mia Farrow imza topluyor. Üslerine vazife mi? Evet, kesinlikle! Siyaset, sadece siyasetçilere bırakılamayacak kadar ciddi bir “iş”tir ve bilgiyi tekelinde tutan ayrıcalıklı bir elitin değil, “hepimizin işi”dir. Hele tarihsel bir mirasa dokunuluyorsa bu, bütün insanlığın gailesi haline gelir. Siyasetçinin yapması gereken kendi sorumluluk bölgesini mayınlı arazi ilan etmek, sanatçıya ayar vermek, belgesel engellemek değil, yaptığı işe kamuoyunu ikna etmektir. “Herkes haddini bilecek” zihniyetine karşı haddi aşmak, “iş”e karışmak, her konuya burnunu sokup aklın onuruna sahip çıkmak, sanatçının sadece hakkı değil, aynı zamanda görevidir.",https://www.milliyet.com.tr/yazarlar/can-dundar/tarkan-in-burnu-1283953
Can Dündar,30 sene önce o gece,11 Eylül 2010,"Dursun Akçam darbeyi bir gün önceden haber almıştı. Yeşil pasaportu hazırdı. Valizi de... 11 Eylül akşamı hemen havaalanına gitti. Dış hat seferlerinin durdurulduğunu öğrendi. İzmir uçağında boş bir yer bulabildi. İzmir’e uçtu. Havaalanında bir grup gazeteciyle karşılaştı. Ecevit‘i bekliyorlardı. Ecevit’in danışmanının kulağına eğilip, “Yarın darbe var“ dedi. Sinirlendi danışman: “Her Allah’ın günü aynı tevatür...” diye söylendi. * * * Ecevit’le buluşacaklardan biri de Süleyman Çelebi’ydi. 12 Eylül Cuma günü Trabzon’da “Demokrasi Mitingi“ yapacaklardı. DİSK adına kendisi konuşacaktı. Giresun’da mola verip otele yerleştiler. Sabah 05’te bir sendikacı arkadaşının telefonuyla uyandı. “Başkan kalk; darbe oldu” diyordu arkadaşı... Arayan sendikacının, genel sekreteri ile anlaşmazlığı vardı. Uyku sersemi güldü Çelebi: “Hanginiz yaptı darbeyi“ dedi. Karşıdaki ses ciddiydi: “Öyle değil; çabuk radyoyu aç!” * * * TÖB-DER Genel Başkanı Gültekin Gazioğlu radyoyu açınca Kenan Evren’in sesini duydu. Darbeyi yapan general, isim vererek DİSK’i ve TÖB-DER’i suçluyordu. O da, “Demokrasi Mitingi“ için Trabzon’daydı. Dostları, hemen yurtdışına kaçmayı önerdi. Kabul etmedi Gazioğlu; köyünde saklanmaya karar verdi. * * * Mülkiyeli Prof. Dr. Sadun Aren radyoyu açar açmaz eşiyle pencereye koştu. Çevrede askerler vardı. Hemen çantasını hazırladı. O sırada birkaç subay onların apartmana doğru yöneldi: “Benim için geldiler” dedi Aren... Her şeye hazırdı. Lakin zil bir türlü çalmadı. “Çantam elimde, hevesim kursağımda kaldı” diye espri yaptı. * * * DİSK Genel Başkanı Abdullah Baştürk zili çalanlardandı. Karanlık günlerden birkaç gün uzaklaşabilmek için Ören’deki kooperatif evine gitmiş, gece bir kadeh rakı içip Zülfü Livaneli’nin, “Eşkıya dünyaya hükümdar olmaz“ türküsünü söylemişti. Oysa olmuştu bile... Şafak sökmeden kapısı çalındı. Askeri bir cemseye bindirilip hakaretler eşliğinde Hasdal Kışlası’na götürüldü. * * * Zülfü Livaneli, kendisini dinleyen devrimcilerin başına gelenleri Almanya’da radyodan öğrendi. Günlerdir dillerde gezen söylentinin gerçek olduğunu anladı. Bitti sandığı sürgün, yeni başlıyordu. * * * Yazar A. Kadir o gece Alman şair Brecht’in şiirleriyle sabahlamıştı. Evi basan askerler, kitaplarını, şiir defterlerini, “suç aleti” diye topladı. Kendisini de bir cemseye bindirerek Samandra’daki kışlaya götürdüler. Kapatıldığı hücrede hayatın hazırladığı tesadüfü düşündü: Nazım’ın şiirleri yüzünden Kara Harp Okulu’ndan atılmış, Nazım’la birlikte yargılanmıştı. Askeri okuldan sınıf arkadaşı olan adam, şimdi televizyonda “yönetime el koyduğunu“ açıklıyor ve o ise bir kez daha şiir yüzünden hapse atılıyordu. * * * Bu anekdotları, Çiğdem Sezer ile İbrahim Dizman’ın “30 yıl 30 Hayat” (İmge, 2010) kitabından aldım. Nazi kurbanı Yahudiler, soykırımdan ancak 30 yıl sonra konuşabilmişler. Biz de ancak 30 yılda sökebildik dilimizdeki mührü... Ve konuştukça döktük, içimizde biriken zehri... Anlatalım; ki bu utanç bir daha yaşanmasın...",https://www.milliyet.com.tr/yazarlar/can-dundar/30-sene-once-o-gece-1287914
Can Dündar,Erdoğan kritik eşikte...,11 Eylül 2010,"60 yıllık çok partili demokrasimize 4 sağcı lider damgasını vurdu: Menderes... Demirel... Özal ve Erdoğan... Bu 4 lider de görülmedik seçim zaferleriyle koltuğa oturdu: Menderes 1950’de yüzde 53,5 ile... Demirel 1965’de yüzde 52,8 ile... Özal 1983’te yüzde 45 ile... Erdoğan 2002’de yüzde 34 ile tek başına iktidar oldu. Ne kadar sürdü? Menderes‘inki 10 yıl... Demirel‘inki 5,5 yıl... Özal’ınki 6 yıl... Erdoğan ise 7,5 yıldır tek başına iktidar... Menderes‘in tarihî rekoruna doğru gidiyor. * * * Bu dönemlerin ortak özelliği şudur: Dördünün de balayı dönemi görkemli oldu. Mutlak hâkimiyetle yönettikleri ilk yıllar büyük icraatlara imza attılar. Yorgunluk dönemleri aşağı yukarı aynıdır: Menderes, 1957’de tıkandı. Seçimde yüzde 10 oy kaybetti. Demirel, 1960’ların sonundaki kaosun ardından 1971’de muhtırayla devrildi. Özal, 1989 seçiminde oylarının yarısından fazlasını yitirdi. 4 liderden siyaseti sürdüren Demirel dışındakiler hiç muhalefete düşmedi. Menderes ve Demirel, talihsiz birer askeri darbe ile devrildi. Özal, seçim hezimetini Köşk’e çıkarak atlattı. Ama o Çankaya’ya çıkınca partisi dağıldı gitti. Özetle denilebilir ki, Türk sağının iktidarda aşınma süresi 6-7 yıldır. * * * İktidar yorgunluğunun belirtileri de hepsinde aynı: Yüksek tansiyon... Öfke nöbetleri... Hırçınlık, uzlaşmazlık, gerginlik siyaseti... Tüm kurumlarla kavga... Basın ve muhalif odaklara baskı... Eleştiriye ve muhalefete tahammülsüzlük... Yakındaki sağduyulu isimleri uzaklaştırmak... Alkışların büyüsüne kapılmak... “Yaşa... En büyük sensin. Tarihe geçeceksin” nidaları arasında uyarıları duymamak... İktidarın ilelebet süreceğini sanmak... “En iyisini ben bilirim” böbürlenmesine dönüşen gurur... Ve kalabalıklara gizlenen yalnızlık... * * * Bu analizi Erdoğan’a uygularsak... Türk sağının kaderini o da yaşadı. İlk döneminde büyük değişimlere imza attı. 6. yılından itibaren yorulmaya başladı. AB süreci, Ermeni açılımı, Kürt reformu, demokratikleşme hamlesi gibi adımları sürdüremedi; geri adım attı. Başaramadıkça hırçınlaştı; bütün kurumlarla kavga etmeye, iyiliği için yapılan uyarıları bile dinlememeye, her eleştireni düşman görmeye, basına yüklenmeye, duygusal çıkışlar yapıp gereksiz sertleşmeye başladı. “Kritik eşik“ dediğim budur. * * * Birkaç şansı var: Menderes‘le Demirel’i deviren darbeler dönemi, çok şükür ki kapandı. Muhalefet partisi, diğerlerine kök söktüren İsmet Paşa‘lı, Ecevit’li, Erdal İnönü’lü CHP değil artık... Hatta bir CHP-MHP koalisyonu ihtimali, Erdoğan‘ı besleyen kozlardan biri... Yargı darbesi mi? Yüce Divan mı? O yol da bu anayasa değişikliği geçerse bertaraf edilmiş olacak. Bu kez gidişatı değiştirebilecek tek şey, -normal bir demokraside olması gerektiği gibi- seçmenin iradesi olacak. “Evet” sonucu, Erdoğan’a “kontrolsüz bir güç“ bahşedeceği gibi ona yeni bir seçim zaferinin ve Çankaya’nın kapısını açacak. “Hayır“ ise, seçmenin uyarısıyla onu yepyeni bir anayasa için toplumsal uzlaşmaya, öfkesini yatıştırmaya, kırdıklarıyla barışmaya zorlayacak. Yani seçmen ya hepten uçuracak ya yere indirecek. Bu tarihi eşikte yapılacak yarınki referandumun, Anayasa değişikliğini gölgede bırakan asıl konusu budur.",https://www.milliyet.com.tr/yazarlar/can-dundar/erdogan-kritik-esikte-1287543
Can Dündar,Hasan ağabeye...,25 Ağustos 2010,"Dün sabah Hasan Pulur ağabeyin yazısını okuyunca diğer tüm yakıcı gündem maddeleri gözümde eridi gitti. Kesif bir acı hissettim. Ağı gibi, ağıt gibi, “evlat acısı gibi” kalbi yakan bir acı... İçinde debelendiğimiz irili ufaklı dertlerin üzerine çıkıp “Onlar ne ki” diye haykıran bir acı... “Allah sıralı ölüm versin” duasının manasını zihne zehirle kazıyan bir acı... “Ondan, yasını paylaşacak bir eşi de esirgeyen Allah, dayanma takati versin” duasını peşine ekleyen bir acı... * * * Ne yazsak, ne söylesek Hasan ağabeyin kederini hafifletemeyiz; lakin o herkesten iyi bilir ki bu toprak, Harb-i Umumi’den beri, genç ölülerin kanı ve evlatlarını gömen ana-babaların gözyaşıyla sulanarak yeşermiştir. Geçtiğimiz asrın başında o cepheden bu cepheye koşan, toprağını savunurken toprağa karışan genç neferlerden tutun da bu asrın başında uğursuz bir savaşta birbiriyle vuruşan delikanlılara kadar milyonlarca evlat sırasız gitmiştir. Kim bilir kaç ana, çocuğunun mezarı başında “onu değil beni alaydın” diye isyan etmiş, kaç baba “ölsem de kavuşsak” diye iç çekmiştir. Fakat yine sen hepimizden iyi bilirsin ki Hasan ağabey, tabiat kanununda açılan bu büyük gedik, Azrail’in bu büyük kural ihlali, hayatı tamamen anlamsız kılsa da bitirmiyor; hayat, yasla, ağıtla, gizli saklı gözyaşlarıyla da olsa devam ediyor. * * * Ne tuhaf bir nesiliz biz... Şimdi say deseniz, 5 tane saadet şiiri sayamam; ama evladını yitirmiş ustalar bahsinde aklıma üşüşüveriyor yaralı örnekler: Abdülhak Hâmid, Amerika’da yaşayan 46 yaşındaki oğlunun aylar önce öldüğünü, bir dostunun “başın sağolsun” demesiyle tesadüfen öğrenmişti. Kendisi 85 sene yaşadı. Âkif Paşa, daha beterini gördü; onun el kadar torunu öldü. “Tıfl-ı nâzenÓnim unutmam seni/ günler aylar değil, geçse de yıllar/Telhkâm eyledi fırakın beni/çıkar mı hatırdan o tatlı diller” şiiri, o kederin mahsulüdür. * * * Yoksa Ümit Yaşar’ınki mi daha beterdi? Şair, defalarca intihar teşebbüsünde bulunmuştu. 1973 senesinin 6 Haziran günü, 15 yaşında bir genç, Galata Kulesi’nden aşağı uçtu. Ümit Yaşar’ın oğluydu. Elinde şu not vardı: “Baba, intihar öyle değil, böyle edilir!” Bu ıstıraptan da geriye “Galata Kulesi” şiiri kaldı: “Bir adam düştü galata kulesinden/ bu adam benim oğlumdu/ küçücüktü bir zaman/ kucağıma alır ninniler söylerdim ona/ ’uyu oğlum, uyu oğlum, ninni...’/ bir daha uyanmamak üzere uyudu Vedat./ 6 haziran 1973/ galata kulesinden bir adam attı kendini;/ bu nankör insanlara/bu kalleş dünyaya inat,/ şimdi yine bir ninni söylüyorum ona,/ uyan oğlum, uyan oğlum, uyan Vedat...” * * * Cenk Koray, oğlunun vefatından bir sene sonra yazabilmişti hislerini... “Sizin hiç canlı canlı kolunuzu kestiler mi” sorusuyla başlayan yazı şöyle bitiyordu: “Günler geçiyor aslanım! Eskiden nasıl üzülürdüm, ‘Zaman geçiyor, bir gün senden ayrılacağım’ diye... Şimdi her şey tersine döndü. Her geçen dakikayı, beni sana yaklaştırdığı için seviyorum.” * * * Hiçbir şeyin, hiç kimsenin evladın yerini tutamayacağını bilsem de Hasan ağabey, son yazındaki bıkkınlığı görünce, giden evladının yaşına yakın bir meslektaşın olarak “Bizleri evlat bil. Başımızdan eksik olma” demek geldi içimden... Başsağlığı ve sabırlar diliyorum.",https://www.milliyet.com.tr/yazarlar/can-dundar/hasan-agabeye-1281116
Can Dündar,Brezilya dizisi,28 Ağustos 2010,"Bir dostum uzunca bir yurtdışı seyahatinden döndü; son bir ayda neler olup bittiğini sordu: “Merak etme, bir şey kaçırmadın” dedim; “Türkiye gündemi Brezilya dizisi gibi; nerede bırakırsan bırak, yeniden ekran başına döndüğünde hiçbir şey değişmemiş gibi kaldığın yerden izlemeye devam edebiliyorsun.” * * * Son 10 yılın ağustos gazetelerine göz attım; ruhum karardı. Her yaz, zavallı bir gündem içinde patinaj yapıp durmuşuz. 2001 Ağustosu’ndan bir manşet: “Yeni bir depremde 100 bin ölü bekleniyor.” 2005 Ağustosu: “52 bin kamu binasının yüzde 80’i çürük çıktı.” 2008 Ağustosu: “80 bin binadan sadece 760’ı düzeldi.” Ve 2010: “İstanbul’da 10 ilçe büyük risk altında...” 10 yılda her deprem anmasında feryat edilmiş, ertesi gün konu küllenmiş, bir arpa boyu yol gidilmemiş. * * * “Son 10 yılın klişe ağustos manşetleri” üzerine bir araştırma yapılsa yeni bin yılın ilk 10’unu nasıl ıskaladığımız açıkça ortaya konabilir. “Hâlâ enkaz altındayız”, o klişelerden biri mesela... “Tatilden dönenler yolları kana buladı”, bir başkası... “Orman değil, ciğerimiz yandı” da öyle... Ve tabii en sık rastlananlardan biri: “PKK’dan ateşkes kararı...” 1993, 1995, 1998, 2005 Ağustoslarında PKK’nın ilan ettiği ateşkesi tartışmışız. 2000’lere girmeden önceki son ağustosta “Etkin Pişmanlık Yasası ile PKK’lılar dağdan iner mi, yoksa genel af mı gerekir”i tartışıyorduk. 2010 Ağustosu’ndayız; gündemimiz hâlâ aynı... * * * Geçen asrın son ağustosunda Öcalan, PKK’yı sınır dışına çekmeye, devleti de “kültürel haklar”a razı etmeye çalışıyordu. MİT Müsteşar Yardımcısı Emre Taner ve Genelkurmay temsilcisi Org. Çevik Bir, Öcalan’la peş peşe görüşmüştü. Hatta Öcalan, MİT’in kendisine sorduğu 13 soruyu avukatlarıyla paylaşmıştı. İlk başta şu 2 soru vardı: “1) ’Kürtlere kültürel haklar’dan neyi kastediyorsunuz? 2) Bunları örgüte kabul ettirebilir misiniz?” Bu görüşmelerden sonra Öcalan, “Barış Grubu” adı altında bir grup gerillanın Türkiye sınırından girip teslim olmasını istemişti. Bir askeri heyetin İmralı’ya gidip “Aman bu iş şova dönüşmesin” demesinin ardından, önce dağdan, sonra Avrupa’dan gelen birer grup sessizce teslim olmuştu. Bu haberler size de tanıdık geliyor mu? Hâlâ “Devlet görüştü mü”, “Kültürel haklar verilir mi”, “Dağdan inişler şova dönmeseydi”yi tartışıyor olmamız size de hazin gelmiyor mu? * * * 5 yıl önceki ağustosta Trabzon ve Adapazarı’ndaki linç haberleri gündemdeydi; “Çatışma sivil alana yayılıyor” diye endişeleniyorduk. “Türkiye nereye?” manşetleri atılıyordu. Murat Karayılan “güven artırıcı adımlar atılırsa eylemsizlik kararının uzatılabileceğini” söylüyor, “Seçilmişlerle diyalog olabilir” diyordu. Yetkililer “Devlet diyalog kurmaz” cevabı veriyordu. “Düz ovada siyaset karşılığı genel af” önerisi tartışılıyordu. Bir ağustosu daha “Depreme hâlâ hazır değiliz” ve “Kürt sorununu ne yapacağız” patinajıyla geçirdik. Sinir bozucu değil mi? Bu Brezilya dizisi, ömrümüzün kaç ağustosunu daha yiyecek ki?",https://www.milliyet.com.tr/yazarlar/can-dundar/brezilya-dizisi-1282002
Can Dündar,“Sakin şehir”e balık çiftliği darbesi,18 Ağustos 2010,"Biz “boy-soy” tartışmasıyla oyalanırken asıl “koy”lar elden gidiyor sessiz sedasız... Seferihisar’ın Sığacık Koyu, Ege’nin en sevdiğim tabiat köşesi... Sessiz, sakin, bakir Seferihisar, yeni Belediye Başkanı Tunç Soyer’in girişimiyle “Sakin Şehir” olmak için başvurdu. Türkiye’den kabul edilen ilk ilçe oldu. Adını tüm dünyaya duyurdu. Yeni bir yerel kalkınma modeline örnek sundu. Ve hemen, bu başarısının faturasını kapısında buldu: Dünyaya örnek gösterilen “Sakin Şehir”in berrak denizine yakında bir orkinos çiftliği “hediye geliyor.” * * * Bu seyyar “balık hapishaneleri”ne dair bir özet verelim: Balık çiftliklerine kuruluş izni 1992’de verildi. İlk tesisler 2002’de kuruldu. Amaç, en lezzetlisi Akdeniz’de bulunan orkinosları yavruyken doğal ortamında şişmanlatıp suşi olmak üzere Japonya’ya ihraç etmekti. Ama sektör öyle başıboş gelişti ki, orkinosların yarattığı atıklardan deniz kirlendi; çevreciler, turizmciler ayağa kalktı, yasa, 4 yıl gecikmeyle geldi; kıyıda kurulan çiftliklere “Taşının” dendi. Aldırmadılar. Dönemin Çevre Bakanı Osman Pepe isyan etti: “Bunlar Türkiye’nin yüz karasıdır. Nereye giderlerse gitsinler” dedi. Çiftlikler bir yere gitmedi, ama bu demecinden birkaç ay sonra Bakan gitti. * * * Hükümet, farklı çıkarların harmanlandığı yerdir. Mesela Tarım Bakanlığı bolca balık çiftliği kurulsun ister; bunun tahribatını öngörmek Çevre Bakanlığı’nın işidir. Mesela Devlet Su İşleri, akarsulardan enerji temin etmek için hidroelektrik santrallar (HES’ler) kurulmasını savunurken bunun yaratacağı kirliliği Çevre Bakanlığı gözetir. Peki hükümet ne yaptı? Çevre Bakanlığı’na DSİ’nin eski genel müdürü olan bir inşaat mühendisini getirdi. Yani DSİ’nin HES dayatmasına “direnme” işini bir DSİ’liye verdi. İyi değil mi? Balık çiftliklerinin açığa taşınma işi de Çevre Bakanlığı’nın hoşgörüsü sayesinde geciktikçe gecikti. Bu sürede askeri yasak bölgelerde bile çiftlik izinleri verildi. Halkın, çevrecinin, turizmcinin isyanı göz ardı edildi. Ve Bodrum, Datça, Gazipaşa, Çeşme derken sıra Sığacık Körfezi’ne geldi. * * * Başkan Soyer diyor ki: “Seferihisar’a geçen ay 50 bin kişinin atığını temizleyecek kapasitede bir arıtma tesisi açıldı. Şimdi yapılacak balık çiftlikleri de 50 bin kişinin denizi kirletmesine denk bir atık yaratabilecek.“ Yani devlet bir eliyle verirken öbürüyle alıyor. Bu çiftliğe olur verilmesi, yaratacağı çevre kirliliği ile Türkiye’nin ilk ve tek “Sakin Şehir”ine unvanını kaybettirebilir. Şimdi Belediye yasal direnişe hazırlanıyor. Bu cumartesi Sığacık’ta çevrecilerin buluşması var. “Sakin Şehir”lerini korumak için ne mümkünse yapacaklar. Keşke asıl bu konularda referandum yapılsa... Keşke Çevre Bakanı da Sığacık’a gidip halkı dinlese... Ya da bakanlığını işgal eden Greenpeace’çilere bayramda iade-i ziyarete giden Enerji Bakanı Taner Yıldız gibi çevrecilere kulak verse... Veya bakanlığının adına yaraşır şekilde çıkıp haykırsa: “’Boy’ değil, ‘soy’ da değil, ‘koy’ önemli kooooy!!!”",https://www.milliyet.com.tr/yazarlar/can-dundar/sakin-sehir-e-balik-ciftligi-darbesi-1278266
Can Dündar,Allianoi gömülmesin!,30 Ağustos 2010,"Ne zaman Berlin müzesini gezsem öfkeyle dolarım. Bergama’dan götürülen Zeus sunağı, devasa bir hırsızlık abidesi gibi görünür gözüme... Milattan önce 2. yüzyıldan beri Anadolu’da yaşamış olan tapınak, 19. yüzyılda Almanlarca Berlin’e kaçırılmıştır. Her gittiğimde “Ne yapsak da hazinemizi geri alsak” diye düşünürüm. * * * “Düşünürdüm” diyeyim, çünkü artık öyle düşünmüyorum. “İyi ki kaçırmışlar da görebiliyoruz. Anadolu’da kalsa ya yağmalanmıştı ya da sular altındaydı” demeye başladım. Yalan mı? Yıllardır British Museum’daki, Metropolitan’daki çalınmış kültürel varlıkların iadesi için uğraşıp duran Kültür Bakanlığı’na “Siz önce elinizdekilere sahip çıkın” demezler mi? * * * Bergama talihsiz diyar... 150 yıl önce koca sunağı kaptırmış. Şimdi 1800 yıllık Allianoi’yi baraja gömmek üzere... Arkeologlar insanlığın sayılı sağlık merkezlerinden biri sayılan bu antik kenti, 1998’de keşfetti. İçinde çeşmeler, hamamlar, yollar, caddeler, kiliseler, köprüler barındıran, dünyanın en büyük ve en sağlam Roma ılıcasıydı bu... Bakanlık 2001’de bölgeyi 1. Derecede Arkeolojik Sit Alanı ilan etti. Arkeologlar 9 yıllık çalışma ile yüzde 20’sini ortaya çıkardı. Üzerine 60 kadar kitap ve makale yazıldı. Ama şansa bakın ki, bu hazine, bölgeye yapılacak Yortanlı Barajı gölet alanının tam ortasındaydı ve sular altında kalacaktı. * * * Tabii çevreciler ayağa kalktı. Kültür Bakanlığı uzun süre direndi. Kültür ve Tabiat Varlıklarını Koruma Kurulu itiraz etti. Dava AİHM’ye gitti. DSİ dinlemedi. Oranın Allianoi olduğunu kabul etmediler. Barajı bekletmediler. 2006’dan sonra da kazı izni vermediler. Sonra “Su altında da korunur” tezini öne sürdüler. Su verilmeden önce Allianoi’nin duvarla çevrilmesi düşünüldü. Bu karar Danıştay’dan döndü. Ardından kille kaplanarak korumaya alınmasına karar verildi. Bu da iptal oldu. Bunun üzerine DSİ bir uyanıklık yaptı. Yürütmeyi durdurma kararını aşmak için “kille kaplanır” kararını “kumla kaplanır” şeklinde değiştiriverdi. Koruma Kurulu da antik kentin kuma gömülmesine olur verdi. Oysa Allianoi Girişim Grubu uzmanlarına göre suyu geçiren büyük tanecikli kum, antik kentte kilden daha büyük tahribata yol açacak. Dinleyen kim! DSİ geçen hafta “Gömün” emri doğrultusunda projeyi uygulamaya koydu ve fiziki müdahaleye başladı bile... Allianoi, çok yakında kumdan bir muhafaza altında suya gömülecek. * * * Avrupa Kültürel Miras Kuruluşları, Başbakan’a bir mektup yazıp insanlığın bu ortak mirasının su altında bırakılmamasını istedi, ama Türkiye kamuoyu sessiz... Bu emrivaki karşısında Allianoi dostu çevrecilerin sesine kulak vermesi gereken merci neresi? Çevre Bakanlığı değil mi? Bilin bakalım barajı yapan DSİ nereye bağlı? Evet; son 3 yıldır Çevre Bakanlığı’na... Ne kadar mantıklı değil mi? Bu kararla, kültür mirasının yarısı sürgünde olan Bergama, yarısını da suya ve kuma gömecek. Acaba Alman arkeologlara Zeus tapınağı gibi Allianoi için de bir izin yazısı verip taşıtsa mıydık? Hiç olmazsa sandalla üstünde değil, bilet alıp içinde gezebilirdik.",https://www.milliyet.com.tr/yazarlar/can-dundar/allianoi-gomulmesin-1283019
Can Dündar,Başbuğ’un aynası,28 Ağustos 2010,"Sayın Başbuğ! Kendi açınızdan haklısınız. Size Harp Okulu’nda emre itaati öğretiyorlar. Bize gazetecilik okulunda eleştiriyi öğrettiler. “Duyduğun her şeye inanma, sorgula!” Gazeteciliğin (ve aslında bilimsel düşüncenin de) ilk kuralı budur. Sizi her konuda eleştirel olmaya götürür. Sanırım askerle gazeteci arasında karşılıklı şikâyetlere yol açan sınır anlaşmazlığının ilk nedeni bu... * * * İkincisi şu: Asker, hayata “dost ve düşman kuvvetler” diye bakıyor. Oysa bize okulda tarafsız kalmayı öğretiyorlar: “Gazetecinin dostu da olmaz düşmanı da... Gazeteci, sadece gerçekle dost olmalıdır. Elindeki haber gerçekse, kamu çıkarı için gereğinde dostunu da vurmalıdır.” O yüzden “Medya yanımızda mı, karşımızda mı” sorusu, size ne kadar anlamlı geliyorsa, bize o kadar anlamsız geliyor. Medya, herhangi bir kurumun ne tamamen yanında olabilir, ne de topyekün karşısında... O, bir ayna gibi, gördüğünü yansıtır. “Ayna ayna! Söyle bana! Benden iyisi var mı” diye kendisine dönen mağrur yüzlere işin aslını söylemekle mükelleftir. * * * “Başarılı operasyonlarımız medyada yer bulmuyor” diye yakınıyorsunuz. Başbakan da aynı şeyden dertli... “Öyle soru mu olur?”, “Böyle manşet mi atılır?”, “Neden icraatımız haber olmuyor” diye fırçalıyor medyayı... Oysa medyanın işi sürekli kara tablolar çizmek değilse de, şakşakçılık da değildir. Medya, toplum adına denetim yapan bir kurumdur. Yine okulda bizler, gördüğümüz yanlışlıkları sergilemek üzere yetiştirildik. Sergilerken “Kimin yanlışı bu”, “Yazarsak yara alır mı” diye hesaplamayız. İşler iyi gittiğinde ise bunun normal olduğunu düşünürüz. Mesela gemisini fırtınada başarıyla karaya çıkaran kaptan pek haberden sayılmaz... “Onun işi bu” diye düşünülür. Ama “gemisini terk eden kaptan” her zaman haberdir. Ve bu, dünyanın her yerinde böyledir. Biraz da o yüzden medya hep, “gemisini yürüten kaptan”ların hedefindedir. * * * “TSK kendisine yönelik asimetrik psikolojik savaşta zorlandı. Çünkü bize bağlı bir medya yok” diyorsunuz. Yıllar yılı bütün basın askere bağlıydı. “Yazılmayacak” dendi mi yazılmazdı. Kimi korkudan, kimi de saygıdan, orduya zarar verecek konuları kurcalamazdı. Kurcalayanın da başı dertten kurtulmazdı. Şimdi bir anda -bildiğimiz nedenlerle- “Atış serbest” noktasına gelindi. TSK, hazırlıksız yakalandı; bunun şaşkınlığını yaşıyor. * * * Şimdi olumlu gelişmeler var: Bilgilendirme toplantıları, akreditasyonun gevşetilerek açılım sağlanması, sözcülük kurumu vs... Fazlası lazım: “Kesif topçu ateşi” altında yara aldıysanız susup oturmak da işe yaramaz, hakaret etmek de... Yapılması gereken, yığınaktaki hataları görüp onarmaktır. Vahim iddiaların üzerine ciddiyetle gitmektir. “Soruşturuyoruz” cevabının basını haftalarca oyalamaya yetmeyeceğini anlamaktır. Daha çok açılımdır, şeffaflıktır. Dolmabahçe zirvesi türü sırdaşlıklardan kaçınmaktır. Medya ile karşılıklı güven tesisine çalışmaktır. * * * Son olarak çuvaldızı kendimize batırayım: “İyi söylüyorsun da, o halde bu ‘yandaş medya’ ne oluyor? Nasıl oluyor da bazı konularda senin ayna çatlıyor? Tarafsızlık ilkesi yerlerde sürünüyor” diye sorarsanız, “Etme bulma dünyası” der, boyun eğerim. Ve patenti size ait bir tanım veririm: “Onlar sadece birer kâğıt parçası...”",https://www.milliyet.com.tr/yazarlar/can-dundar/basbug-un-aynasi-1282391
Can Dündar,Siestaya övgü,21 Ağustos 2010,"Siestanın tadını keşfettim bu yaz... Zalim bir sıcaktan kaçmak için sığındığım ve çoğu zaman gündoğumuna dek uzattığım gecelerde heyecanla yazdığım bir kitabın başında sabahlamak, bana çocukluktan beri unuttuğum bir dostu, öğle uykusunu getirdi yeniden... Akdenizli damarım kabardı. Yaz boyu istisnasız her gün “kestirdim” ve tatlı gündüz kaçamaklarının mükemmel bir tercümeyle Türkçeye “şekerleme” diye çevrilişine hak verdim. * * * Fasılasız işleyen bir üretim bandında yaşıyoruz. Sadece beslenmemiz için ara veren, bazen bize onu bile çok gören, atıştırırken çalışmaya mecbur eden bir çark... Yelkovanların akrepleri kırbaçlayarak döndürdüğü bir zaman öğütme makinesi... Ritmi bozan molaların, iş ahlakına aykırı sayıldığı bir mesai hücresi... Siesta, bu gayri insanÓ üretim bandına sessiz bir isyandır. Göz kepenklerini indirerek girişilen bir iş bırakma eylemi... Çarkların arasına sıkıştırılmış bir yastık... Esiri olduğumuz zamanı esir alma mücadelesi... Öğle yemeğinden sonra sessizce, usul usul bastırır; sanki içine çeker sizi; kirpiklerinize asılır. Öyle tatlıdır ki, direnmez ve atılırsınız davetkâr kollarına... Şanslıysanız bir arka odada ya da kanepede; olmadı masanızda kavuşmuş kollarınızın üstünde; hiç olmadı kaykıldığınız bir koltukta yanağa dayanmış bir avucun müşfik yastığında... Zamanı durdurur ve saniyeler içinde kendinizi düşler ülkesinde bulursunuz. Orada rengârenk bir macera yaşar, işe dönersiniz. * * * Sadece sağlıklı değil, aynı zamanda kârlı bir yatırımdır siesta... Gün ortasındaki bu gece parantezi, kısacık olsa da, bittiğinde taze ve zinde bir yeniden başlangıcı garantiler. Yeni uyanmış bir çocuk huzuru bahşeder. Öğleden sonrayı yeni bir güne çevirir. Onunla da kalmaz, gece uykusunu kısaltır; gündüzden kopardığı bir saati, gece ziyadesiyle geri öder, beşe çıkartır. Yani yaşanan zamandan çalmaz; onu uzatır. Zaten bir yemek sonrası mahmurluğuyla verimli olma şansı azdır; öğle vakti bir şey kaçırma ihtimali zayıf... Oysa kısa bir siestanın kazandırdığı uzun gece, hem bereketli hem de bin bir ihtimale gebedir. * * * Thierry Paquot, Can Yayınları’ndan yeni çıkan “Bir Sanattır Öğle Uykusu” kitabında siestayı “hazla, ciddiyetle savunulması ve yaygınlaştırılması gereken bir yaşama sanatı” diye tanımlıyor. Bize dayatılan “totaliter saat”e direniş çağrısı yapıyor; gündelik mesainin yarışına sokulan insan için siestanın “bir hak arama mücadelesi”, bir “kültürel zenginlik” olduğunu söylüyor. İsmet İnönü’den Vehbi Koç’a kadar pek çok uzun ömürlünün hayat reçetelerinden biridir öğle uykusu... Uykusuzluk ise bugünlerde bazı siyasetçilerde sıkça gördüğümüz asabiyetin ardındaki nedenlerden biridir muhtemelen... Öğleyin devlet işlerinin arasına, gölgenin huzurlu kuytusuna sıkışmış yarım saatlik bir siesta, hem onların öfkesini hem ülkede yol açtıkları gerginliği dindirebilir. Bu ise, o yarım saatte yapacakları her işten daha kıymetlidir.",https://www.milliyet.com.tr/yazarlar/can-dundar/siestaya-ovgu-1279403
Can Dündar,Sessizlik de iddialar kadar korkutucu,23 Ağustos 2010,"Bir film kahramanı düşünün: Büyük sırlara vakıf bir istihbaratçı... Devletin en etkili organlarına kök salan, her yerde kolu olan, herkesi yönlendirebilen çok tehlikeli bir çeteyi keşfediyor. Bunu deşifre etmeyi planlıyor. Başına gelebileceklerin farkında... Yer yerinden oynayacak ve zelzelede ilk önce kendisi enkaz altında kalacak. Düşünüp taşınıyor; “Buna değer” diyor ve ölümü göze alarak tüm bildiklerini açıklıyor. Bombayı patlattıktan sonra kopacak gümbürtüyü beklemeye koyuluyor. İlk bir saat... Ses yok... İki, üç, altı saat... Hâlâ yok... Ertesi gün... Daha ertesi gün... Yine yok... “Derin” bir sessizlik var ortalıkta... İnsanlar, dehşet verici açıklamaları duymamış gibi yapıyor. Önce şaşırıyor istihbaratçı... Sonra anlıyor; beklediği “ölüm fermanı” bu işte: Umursanmama cezası... Deşifre ettiği örgüt, tahmin ettiğinden daha derin olduğunu, bu sessizliği inşa ederek ispatlıyor. * * * Emniyet’in eski İstihbarat Daire Başkanı Hanefi Avcı, “Haliç’te Yaşayan Simonlar” kitabında “Fethullahçılar”ın devleti nasıl ele geçirdiğini anlatıyor. Avcı, son dönem gündemi meşgul eden tüm iddiaların bu cemaat tarafından yayıldığını öne sürüyor; poliste, askerde, Meclis’te, yargıda, “imamı amir kabul edenler”den söz ediyor. Son dönem hayretle şahit olduğumuz usulsüz telefon dinlemelerinin, basına sızdırılan kozmik bilgilerin, manipülasyon için üretilmiş sahte belgelerin, dinci sitelerin eline geçiveren şantaj fotoğraflarının ve “başkan deviren” komplo görüntülerinin ardındaki yapılanmayı deşifre ediyor. Karmaşık bir cinayeti çözmeye en olmadık ipucundan başlayan bir dedektif gibi “Bunca bilgiyi, iz bırakmadan, ancak polis içinde birileri yayabilir” sonucuna varıyor. * * * Kitabın eleştirilecek yanı, “toptancı yaklaşım”ı... Yani olup biten her musibeti, kanıtsız getirip “hedefteki cemaat”e yamama çabası... Aynı çabayı karşı kutupta da görüyor ve eleştiriyoruz. Onlar da olup biten her şeyi, üstünkörü belgelerle “hedefteki çete”ye yamayıp, birilerini yargısız infaza, başka birilerini de ipten almaya çalışıyorlar. “Toptancılık”, yakalanan hırsıza mahallenin bütün soygunlarını yıkıverme huyumuzu çağrıştırıyor, ki savların inandırıcılığını zedeliyor. Yine de bu, kitabın önemini azaltmıyor. Dünyanın hangi ülkesinde bir dönem istihbaratı yönetmiş, üstelik hâlâ görevde olan bir emniyetçinin “Devlet içinde devlet var” açıklaması siyasi bir depreme yol açmaz? Evet, devletteki cemaat egemenliğini sergilemek adına kafasını giyotine uzatmayı göze almış deneyimli bir istihbaratçıdan, söylentilerin ötesinde, kesin bulgular bekleniyor; ama Avcı’yı yazının başındaki film kahramanının kostümüne sokarak söyleyebilirim ki; kitabının ilk elde medyada, iktidarda, poliste, politikada yarattığı korkuyla karışık sessizlik, iddiaların doğruluğundan kuşku duyanlara eşsiz bir kanıt sunuyor. * * * Şimdi hükümet, iddiaları değil, iddia sahibini soruşturuyor. Bize düşen ise eldeki veriler ışığında büyük resmi çekmeye çalışmak olmalı... Ana muhalefet liderini bir günde değiştirebilecek kadar güçlü malzemeye haiz bir bilgi bankasını, kimler, nerede, neden kurdurmuş olabilir? Asıl merak ve sondaj konusu budur.",https://www.milliyet.com.tr/yazarlar/can-dundar/sessizlik-de-iddialar-kadar-korkutucu-1280129
Can Dündar,Sığacık’a Danıştay “dur” dedi,21 Ağustos 2010,"Türkiye’nin ilk ve tek “Sakin Şehir”i Sığacık’a orkinos semirtme çiftliği izni veren Çevre Bakanlığı’nı eleştirmiştim geçen gün... Bakanlık’tan açıklama geldi. Diyor ki: “Balık çiftlikleri konusunda yıllardır bir arpa boyu yol alınamamış, hem üreticiler, hem de çevre sakinleri sabır taşları çatlayacak noktaya gelmişti. Bakanlığımızın kararlı çalışmaları neticesinde son bir yılda düzene girdi.” Peki 10 yıldır kıyıda çiftlikler kurulup deniz kirletilirken, ahali ayaklanırken ve “bir arpa boyu yol alınmazken” hükümette kim vardı? AKP değil mi? Bakan, “Benden önceki bakanların yapamadığını son 1 yılda ben yaptım” demek istiyor. * * * Peki Sığacık’ta ne yapılmış? Açıklamada özetle söylenen şu: 1) Çiftlik, Gazipaşa’daydı, buraya taşınıyor. 2) 3 km açıkta 25 metre derinde, 6 kafes kuruluyor. 3) Dokuz Eylül Üniversitesi Çevre Mühendisliği “kirlilik riski yok” dedi. Ortak kurumlar sakıncalı olmadığı konusunda mutabakata vardı. Biz de olur verdik. Hangi kurumlar? Tarım Bakanlığı... Turizm Bakanlığı... Denizcilik Müsteşarlığı... Çevre Genel Müdürlüğü... İzmir Valiliği... Ne zaman vermişler oluru? 18 Ağustos’ta... * * * Karar alan kurumlara bakarsanız, Türkiye’de merkezi yönetimin egemenliğini anlarsınız. Yerel yönetim, belediye, bölge halkı seyirci... Bakanlık, ancak 16 Ağustos’ta Belediye Başkanı’nı davet edip durumdan haberdar ediyor. Karar verilmiş bile... Oysa Başkan Tunç Soyer kişisel çabasıyla uğraşıp didinip kasabasını uluslararası bir büyük organizasyona dahil etmiş, “Sakin Şehir” ilan ettirmiş. Toplantıda diyor ki: “Bu çiftlik nedeniyle unvanımızı kaybedersek, bu karara imza atanların hepsinden hesap sorarız.” Sonra dönüyor Seferihisar’a, bütün partilerin ilçe başkanlarını topluyor. Durumu anlatıyor. “Kampanya başlatıyoruz. Direneceğiz” diyor. Tüm başkanlar tam destek veriyor. İlk eylem bugün öğleyin Sığacık’ta Leman Bisiklet Kulübü ve Perşembe Akşamı Bisikletçileri’nin katılımıyla başlıyor. * * * Asıl sürpriz şu: Bakanlığın kararı belediye başkanına tebliğ ettiği gün, Danıştay, bölgedeki Yağcılar Köyü muhtarlığının başvurusunu inceliyor. Ve Sığacık’a da balık çiftliği kurulmasının yolunu açan “Bölge Çevre Düzeni Planı”nda yapılan revizyonu ve potansiyel balık çiftliği alanlarını belirleyen işlemi iptal ediyor. Yani yeni çiftlik kararı, çıktığı gün hukuk engeline takılıyor. * * * Peki adını “Çevre” koyduğunuz Bakanlık, yatırımcıyı kolladığı kadar, yerel yönetimle de işbirliği yapsa, dünyanın en güzel körfezlerinden birinde ve tertemiz bir denizin kenarında yaşayan yöre halkının çevre kirliliğine dair endişelerine kulak verse, sivil toplum kuruluşlarını, çevrecileri, Greenpeace’i dinlese daha iyi olmaz mı? “Ben yaptım oldu” derseniz karşınızda Sığacık’taki gibi ya hukuku bulursunuz ya da “Yaptırmayız” diyen yöre halkını...",https://www.milliyet.com.tr/yazarlar/can-dundar/sigacik-a-danistay-dur-dedi-1279070
Can Dündar,“Evet”çiler önde mi?,11 Ağustos 2010,"Referandum geri sayımında son bir aya girdik. Liderlerin konuştuğu meydanlar canlı... TV’deki tartışma programlarının reytingi yüksek... Yaza, sıcağa, Ramazan’a rağmen siyasete ilgi fazla... “Halk henüz referandumda neyin oylanacağını bile bilemiyor” dense de, hemen herkes bunun kritik bir referandum olacağının bilincinde... Peki bir ay kala durum nasıl görünüyor? * * * “Evet” cephesi işi daha ciddiye alıyor gibi... Başbakan’ın en büyük başarısı, 12 Eylül’deki referandumu “12 Eylül’le hesaplaşma” olarak sunma kurnazlığı oldu. Grup toplantısında dökülen gözyaşlarıyla başlatılan “Darbeden hesap soralım” kampanyası hayli taraftar topladı. Bazı 12 Eylül mağdurları, hatta asılmış bazı gençlerin aileleri “Evet” diyeceğini açıkladı. Bazı güçlü “Evet”ler “Hayır” cephesini zayıflatabilir: Fetullah Gülen, ölüleri bile mezardan kalkıp oy vermeye davet etti. Saadet bölündü; ama hem Erbakan hem Numan Kurtulmuş “Evet” diyor. BDP’nin referandumu boykot kararı “Evet”e yarar. Sezen Aksu’nun “Evet”i de -CHP’nin verdiği ilk asabi tepkiden de anlaşılabileceği gibi- önemli... Köşe yazarları arasında “Yetmez ama evet”çiler çok... Sendikalar bölünmüş durumda... Ramazanın yaratacağı hava ve referandumun bayram tatilinin son gününe gelmesi de “Evet” cephesinin avantajı... * * * “Hayır” cephesine gelince... Kılıçdaroğlu çırpınıyor. Aslında bu vesileyle seçim meydanına hazırlanıyor; kürsüye ısınıyor. Ancak önceki gece Habertürk’te kendisinin de Sezen Aksu örneğinde itiraf ettiği gibi birçok ismi “Hayır”a ikna etmekte yetersiz kalıyor. Erdoğan’ın işçi emeklisi mi memur emeklisi mi olduğu polemiği, referandumu etkileyecek cinsten değil... Öte yandan Baykal’ın gözlemi doğru: CHP’de Kılıçdaroğlu’ndan başka çalışan yok gibi... “Karşı cephe”nin profesyonelce sızdırdığı “CHP’liler tatilde-kumarda-kaçamakta” görüntüleriyle bu izlenim hepten pekişiyor. CHP’nin “Neden Hayır”ı açıklayan kitapçığı daha yeni çıkabildi; AKP’nin “Neden Evet” kitapçığından 3 hafta sonra... Tabii CHP ve MHP örgütü ve tabanı içinden “Evet”çilerin çıkması da cephede gedik açan gelişmeler... Baykal’ın yıllarca sağ kolu olmuş Eşref Erdem bile bunu 12 Eylül’le hesaplaşma sayıyorsa, CHP’nin referandumu iyi anlatabildiği söylenebilir mi? * * * 12 Eylül, bu referandumun özü değil; süsü... Gerçekten amaç bu olsa, CHP Meclis’te uzlaşmaya hazırdı; ama öyle olsa referandumda AKP’ye koz kalmazdı; uzlaşmadılar. Referandumda aslen “Yargının bağımsızlığı” oylanacak. Hukuk zaten perişan halde; ama bağımlı bir yargıyla neler yapılabileceği, son YAŞ toplantısı sırasında çok acemice oynanan “yakalama-tutuklama-bozma” oyunuyla apaçık görüldü. Önümüzdeki bir ay içinde muhalefet, 12 Eylül referandumunun amacını “12 Eylül’le hesaplaşma” sananlara bunun aslında “yargıyı (da) kontrole alma” operasyonu olduğunu anlatamazsa ve referandumu “Hükümet’ten kurtulma” oylamasına dönüştüremezse işi zor... Güçlü bir “Evet”, Kenan Evren’i zerrece etkilemez, ama yürüyen davaların seyrini ve Erdoğan’ın gelecek seneki seçim şansını çok etkiler.",https://www.milliyet.com.tr/yazarlar/can-dundar/evet-ciler-onde-mi-1275383
Can Dündar,Org. Koşaner’i ne bekliyor?,09 Ağustos 2010,"Oturmaya hazırlandığı koltuk, eskiden birçoklarının oturmaya can attığı koltuktu. Artık öyle değil... Bir iğneli fıçı... Düşünsenize: Bir yanda fiili savaş sürüyor; Güneydoğu’dan her gün çatışma, tuzak, şehit haberleri geliyor. Yıllardır “Vatan sağ olsun” deyip boyun büken şehit aileleri artık “Neden evlatlarımız korunmuyor”, “Niçin hep yoksul çocukları ölüyor” diye sormaya başlıyor. Ordunun savaş stratejisi ilk kez sorgulanıyor, profesyonelleşme baskısı artıyor. Karakol baskınlarındaki hata ve ihmallere ilişkin korkunç haberler çıkıyor. Karargâh, derhal soruşturulması gereken bu ciddi iddialar karşısında susuyor, bu suskunluk “Sükût ikrardan gelir” diye yorumlanıyor. Öte yandan Cumhuriyet tarihinde ilk kez bu kadar komutan darbecilikten yargılanıyor. Orduevi kapılarında polis bekliyor. Kozmik odanın “çok gizli” sırları, ilk kez sivil denetime açılıyor. Hükümet, daha öncekilerin göze alamadığını yapıp terfilerde kendi tercihlerini dayatıyor. Toplumun bir kısmı, “Asker fazla alttan alıyor, yumruğunu vurmalı” diye komuta kademesine baskı yaparken, bir kısmı, “Niye darbeciler hemen tutuklanmıyor” diye yargıyı sıkıştırıyor. Hiyerarşik disiplin altüst olmuş durumda: Eski komutanlar ve eşleri, basında birbiri aleyhine konuşuyor. Komutanların karargâhtaki telefon görüşmeleri, şahsi yazışmaları, ailevi sırları ortaya dökülüyor. Her birimden bavulla belge sızıyor, tatbikat tutanakları elden ele geziyor; çıkan belgeye “kâğıt parçası”, bulunan silaha “boru” demek ya da sert çıkışlarla üstünü örtmek artık kimseyi tatmin etmiyor. Genelkurmay Başkanı ile Başbakan arasındaki görüşmenin iki tarafça bir ebedi sırra dönüştürülmesi, içeriğini hepten merak konusu yapıyor ve yeni komutanla Başbakan’ın bundan sonra yapacakları görüşmeleri de ipotek altına alıyor. Savunma harcamaları, değişen dünya dengelerinde bütçe önceliğini kaybediyor. Önceki darbelere yasal dayanak oluşturan “Cumhuriyeti koruma-kollama görevi”nin Silahlı Kuvvetler’in İç Hizmet Kanunu’ndan kazınması, YAŞ kararlarının itiraza açılması için hazırlık yapılıyor. “Asker millet” diye bilinen Türkler, bedelli askerlik çıksın diye kampanya yürütüyor. Kışlalarda moraller bozuk; “teamüller” yıkık, öfke kabarık... Org. Işık Koşaner, bu koşullarda bir orduyu devralıyor. * * * Çok cephede zorlu bir savaşa girecek yeni komutanın önünde iki yol var: Halefi gibi basın karşısında hiddetli, Başbakan’la sırdaş olmak; vahim iddiaları makul açıklamalar yerine karşı suçlamalarla cevaplamak... Veya savaşta yıpranmış bir orduyu cephe gerisine çeker gibi “Toparlan” borusu çalıp çağın koşullarına uygun bir “düzenli ordu” için kolları sıvamak... Bu süreçte, askeri yıpratan siyasi beyanlardan kaçınmak, güncel tartışmaları siyasilere bırakmak, darbecileri kendiliğinden ayıklamak; savunmadaki ihmalleri, cephedeki hataları, disiplin dağınıklığını, sızıntıları örtbas etmek yerine çare aramak... Kısaca şeffaflaşmak ve Türk Silahlı Kuvvetleri’nin saygınlığını korumak için onu tartışmaların dışına çıkarmak... Işık Paşa ilk yolu seçerse gerginlik tırmanarak büyüyecek; ikinci yolu seçerse hem ordu, hem Türkiye rahatlatacaktır.",https://www.milliyet.com.tr/yazarlar/can-dundar/org-kosaner-i-ne-bekliyor-1274524
Can Dündar,Tuncay ve Balbay’a özgürlük!,13 Ağustos 2010,"Bülent Arınç NTV’de, “Silivri’nin feryadına kulak vermeli” dedi ya...Neydi o feryat? Tuncay Özkan haklı olarak isyan etmişti: “Niçin beni burada tutuyorsunuz? Suçum nedir? Hangi general benden emir almış? Arkamda ordu yok?” Mustafa Balbay tamamlamıştı: “Bu ordunun komutanları darbeye eksik teşebbüs ederken, biz tam teşebbüste mi bulunacağız?” Arınç bu sözleri şöyle yorumladı: “Yani ‘Bu olayı planlayan kişiler serbest bırakılıyor. Onların silahı var, bizim yok diye mi içerde kalmaya devam ediyoruz’ diyorlar.” İsterseniz kuşkuculuğuma verin, ama bu yorumda, ”Niye destekçileri tutarken asıl planlayanları bırakıyorsunuz” ikazı daha ağır basıyor gibi geldi bana... Hâkimler Tuncay ile Balbay’ı bırakacaklarına komutanlar hakkında yeniden tutuklama isterse şaşmam. * * * Emel Koç’un kaleme aldığı “Behice” Boran’ın yaşam öyküsünde (Destek Y., 2010) benzer bir örnek var: Boran, 12 Mart darbesinde tutuklanmış; ekimde kendisi ve 18 arkadaşı için tahliye kararı çıkmış. Aynı davada teslim olmayan 5-6 kişi daha varmış. Tahliyeleri duyunca onlar da teslim olmuş ve tutuklanmışlar. Avukatları, “Aynı suçtan yargılanıyorlar, eşitlik ilkesi gereği onların da tahliyesi gerekir” demiş. Kararın çıkacağı gün savcı değişmiş. Yeni savcı “eşitlik ilkesi”ni farklı yorumlamış: “Avukat haklı. Eşitlik gereği, salıverilenleri de tutuklamamız lazım.” Şaka değil! Mahkeme, Boran ve arkadaşlarını yeniden tutuklatmış. * * * Bizde tutuklu yargılama esastır. Mahkemede kazara beraat çıkar diye, ceza peşinen çektirilir. Şu anda Silivri’de yapıldığı gibi... Diyarbakır Cezaevi’nde müebbet Şemdin Sakık’la röportaja gittiğimde bilgisayar kullanabildiğini öğrenmiştim. Sakık’a bilgisayar verip Balbay’dan daktiloyu bile esirgemeyi hangi eşitlik duygusuyla açıklayabiliriz? Şimdi bunu yazınca “eşitlikçiler”, Balbay’a daktilo vermek yerine, Sakık’ın bilgisayarını alır. Tuncay’ın Sözcü’deki Silivri fotoğrafını görmüşsünüzdür. Kitaplık yasak olduğundan kitapları masa üstünde yığılı duruyor. Hükümlü Öcalan’ın sahip olabildiği kitaplığın sanık Özkan’a verilmemesi hangi akla sığar? * * * Tuncay 720 gündür tutuklu... Hepimiz için utanç verici bir rakam bu... Nazlıcan Özkan, babası içeri girdiğinde 15 yaşındaymış; şimdi 18’ine yaklaşıyor. Hangi adalet, ona babasız geçen 2 yılını, Tuncay’a hasret kaldığı kızının buluğ çağını iade edebilir? Nazlıcan, Vatan’a, “Her çarşamba görüş için babamı ziyarete gitmem okulda rahatsızlık yarattı” demiş; “Seçim yap dediler. Babamı tercih ettim, okuldan ayrıldım.” Nazlıcan’ın bu sözleri Viyana’da yankılanmış. Avusturya Dışişleri, Nazlıcan’ın okula geri alınması için girişim başlatmış. Avusturya’nın hassasiyetinin binde birini Türk yetkililerden beklemek hakkımız değil mi? Arınç’ı bile isyan ettiren 2 yıllık tutukluluğun bitmesi için ille YAŞ toplantısı mı gerekiyor? * * * Tuncay’ın yaş günüydü dün... Önceki gün Can Yücel’in ölüm yıldönümüydü. Bir Can Baba şiiriyle ikisini birlikte analım: “Bunlar eveleye geveleye böyle/ eninde sonunda affı verecekler bize./ Amaaa/ biz onları/ biz onları, affetmeyeceğiz azizim...“",https://www.milliyet.com.tr/yazarlar/can-dundar/tuncay-ve-balbay-a-ozgurluk-1276387
Can Dündar,Siyasi haymatlos,07 Ağustos 2010,"Yeni Zelanda’da karısını tekme tokat döverken şikâyet üzerine yakalanan dönerci savunmasında ne demiş: “Ben karımı dövmüyordum, ailece kolbastı oynuyorduk.” Biz, “Kurumlar arasında çatışma var” dedikçe Gül ve Erdoğan’ın ısrarla “Yok öyle bir şey” demesine benzemiyor mu? Biz mi yanlış görüyoruz? YAŞ’ta “ailece” kolbastı mı oynanıyor? * * * Günlerdir “kız tarafı ile oğlan tarafı” olarak yine iki kampa ayrıldık; bu alicengiz oyununu el çırparak izliyoruz. Çoğunluk ortada bir dayak olduğunu biliyor. Bazıları ya safiyane gerçekten dans ettiklerini sanıyor ya da bizi saf sanıp kolbastı oynandığına inanmamızı bekliyor. Taraflar öyle keskin ki, çıkıp konuşanın ilk cümlesinden kız tarafına mı, erkek tarafına mı dâhil olduğunu, cümlesinin devamında neler söyleyip lafını nasıl bağlayacağını tahmin edebiliyoruz artık... “Bana konuşanın adını söyle, sana ne diyeceğini söyleyeyim” durumu... Gerçeğin sadece bir kısmını görmemizi isteyenlerin bantladığı gözlerle oynanan bir körebe oyunu... Ne kız, ne oğlan tarafına dâhil olduğu halde kavurucu yaz sıcağında bu sıkıcı düğüne mecburen konuk olan bizler, tutmadığımız iki takımdan biri için tezahürata zorlanıyoruz. * * * Oysa faulleri, bel altı vuruşları, dayağı apaçık görüyoruz. Kız tarafı, “Bir paşa nasıl ifadeye çağrılır” diye soruyor; “Bir akademisyen, bir yazar, bir sanatçı çağrılabiliyorsa niye olmasın” diyorsunuz. Oğlan tarafı, “Biz dövmedik, hukuk dövdü” diyor. Hukukun aylarca bekleyip tam da YAŞ’ın toplandığı gün devreye girdiğine, yani hükümetten bağımsız hareket ettiğine inandırmaya çalışıyor. Kız tarafı “Teamüllere aykırı” diyor; bir başbakanın, kendisini devirecek darbe teşebbüsüne adı karışmış bir komutanın tayinine, teamüller adına ve eski uysallıkla imza atmasını bekliyor. Oğlan tarafı, “Biz beyaz gömlek giyerek yola çıktık,” diyor. O halde damadın beyaz gömleğinin üzerinde o dokunulmazlık zırhının ne aradığını söylemiyor. Kız tarafı “Terfi davası değil, orduyu dizayn çabası” diyor; “iyi de, keşke siz zamanında darbecilere karşı gereğini yapsaydınız da iş bu noktaya taşınmasaydı,” diyesiniz geliyor. Herkesin sözünde yarım doğrular... Hepsi, devamına bir “...ama” eklenip tersine çevrilebilecek iddialar... * * * Gerçek paramparça... Kolbastı değil bu... tam bir dayak da değil... Söylenenlerdeki yalanları ayıklayıp kalan doğrulardan kendimize tutarlı bir mantık kurmamız lazım. Bu da ciddi çaba harcamayı ve her iki taraftan dışlanmayı göze almayı gerektiriyor. Oysa taraf olmak hayatı kolaylaştırıyor. Uzun süredir “siyasi haymatlos”um. Bu saçma düğünde gerçeğin sadece bir kısmını gören, kalanında susan taraflara dâhil olmak istemiyorum. “Tek gözlü takımlar”ın ikisiyle de aidiyet bağı kuramıyorum. “Bitaraf olan bertaraf olur”muş; olsun aldırmıyorum. Dayak sevmiyorum; kolbastı bilmiyorum. Keskinleşen yargılar, “hain, satılmış” vs. suçlamalar ortamında, aklı, sağduyuyu, kuşkuculuğu elden bırakmamak, hemen akıntıya kapılmamak gerektiğine inanıyorum. Hızla kopmaya doğru giden ipin bir ucuna yapışıp çekiştirmenin bir yararını görmüyorum. Siz buyurun, ben oynamıyorum.",https://www.milliyet.com.tr/yazarlar/can-dundar/siyasi-haymatlos-1273429
Can Dündar,Kim kazandı?,04 Ağustos 2010,"Bakın 4 yıl önce İspanya’da ne oldu: Katalonya bölgesi için yeni bir özerklik yasası getiriliyordu. Kara Kuvvetleri Komutan Yardımcısı Korg. Aguado yasayı eleştiren bir konuşma yaptı. Anayasanın Silahlı Kuvvetler’e İspanya’nın toprak bütünlüğünü koruma yükümlülüğü verdiğini hatırlattı. “Getirilecek özerklik, anayasal sınırları aşarsa bunu şeref meselesi yaparız ve müdahale ederiz” dedi. Buraya kadarı bize tanıdık... Bundan sonrası farklı... Milli Savunma Bakanı çıkıp dedi ki: “Demokrasilerde, son sözün kışlada değil, seçmende olduğunu gerçeğine alışmalıyız. İspanyol ordusunun görevi sandıktan çıkan hükümete itaat etmektir. Anayasal çerçeve dışına çıkan ordu mensubu, hangi rütbede olursa olsun suç işlemiş muamelesi görür ve cezalandırılır.” Bakanlar Kurulu önce “Müdahale ederiz” diyen generali sonra da Kara Kuvvetleri Komutanı ile Jandarma Genel Komutanı’nı görevden aldı. * * * Bunu yapabilmek için, güçlü siyasi irade, kararlılık, inandırıcılık ve cesaret gerekir. Şimdi bir de Erdoğan’ın ne yaptığına bakalım: Göz göre göre gelen bir krizi son ana kadar bekletti. Kendisi imzalamazsa hiçbir general, kuvvet komutanı olamayacağı halde siyasi risk taşıyan bu yola gitmedi. Onun yerine yargı devreye sokuldu. Kara Kuvvetleri Komutanı olması istenmeyen ordu komutanı, tam da tayininin yapılacağı Yüksek Askeri Şûra’nın başladığı gün ifadeye çağrıldı. Böylece ateşteki kestaneler, yargıya toplatıldı. Asker zedelenmekle kalmadı, tayinleri krize dönüştüren Hükümet, siyasallaşan yargı ve gerilen ülke de yara aldı. * * * Biz askerin siyasi otoriteye bağlı olmasını istiyoruz. Ama yargının da iktidardan bağımsız olmasını savunuyoruz. Son krizde ilki için ikincinin feda edildiği görüntüsü verildi. Oysa baştan kararlı bir siyasi irade olsaydı ve amacının gerçekten darbecilere karşı demokrasiyi savunmak olduğuna toplumu inandırsaydı, kriz bu kadar uzamadan çözülebilirdi: Genelkurmay’ın da katılımıyla uzlaşmayla... Olmuyorsa Özal’ın Torumtay’ı aştığı şekilde; yani istifaya zorlamayla... Oysa bu yöntemle, yani yargı takibinin tatsız bir zamanlamayla devreye sokulmasıyla bu kampanya “darbecilerin cezalandırılması”ndan ziyade “Hükümetin yargıyı kullanarak orduyu dizayn çabası” olarak algılandı. Arkada hayli tartışmalı bir manzara bıraktı. * * * Peki bu sonuç, askere “İşime karışırsan gidersin” mesajı verecek mi? Komutanları siyaset arenasından kışlaya çekebilecek mi? Hadi bu yolla Org. Iğsız’ın önünü kestiniz; peki Org. Koşaner ne olacak? Yeni Genelkurmay Başkanı’nın iki yıl önce Kara Kuvvetleri’ni devralırken ne dediğini hatırlatalım: “Ulus devletler, demokrasi adına dağılmaya, insan hakları adına bölünmeye mahkûm edilmektedirler. TSK, ulus devlet, üniter devlet ve laik devletin korunmasında taraf olmaya devam edecektir.” Var mı bu konuda görüşü olan bir Milli Savunma Bakanı?.. Açılım durmasaydı, AB’ye katılım süreci kesilmeseydi, daha kurumsal bir demokratik teamül oluşturulabilirdi. Yargı sopasıyla aslan terbiyesi, bana hayli tehlikeli geliyor.",https://www.milliyet.com.tr/yazarlar/can-dundar/kim-kazandi-1272524
Can Dündar,Boy... Soy... Oy,16 Ağustos 2010,"“Siperde çöktün, çökmedin” inatlaşmasıyla başlayan çocukça tartışma, ağustosun cehennem sıcağında pelteleşerek iyice yamuldu. Başbakan, sanki boyunun ölçüsünü soran varmış gibi, 1.85 boyunda olduğunu açıkladı. Sonra da “Önemli olan boy değil...” dedi. Ben “...işlevi önemli” diye devam edecek sandım; oysa bambaşka bir yere çekti mevzuu: “Soy önemli soy...” diye gürledi. * * * Haydaaa!!! Bu, “Alkol istiyorsan üzüm ye” direktifinden de beter... Askerde, idmanda, okulda adama boyuna göre yer verirler. Ama uzun boy, yüksek raftan eşya indirmek dışında bir işe yaramıyor artık... “Soy”a gelince... 20. yüzyıl meydanlarında “soy önemli soy” diyerek ırkçılığa soyunanların çoğu devrilip gitti. Ama arkalarında, soyunu koruma ya da farklı soyu imha uğruna dökülen kanlarla yazılmış bir soy-kırım tarihi bıraktılar. Afrika’da kabile savaşlarından Nazilerin Arî ırk arayışına, Yahudi soykırımından Siyonist katliamlara, sosyal Darwinizmden Ku Klux Klan’a kadar hangi vahşetin, hangi melanetin altını kazısanız “soy” meselesi çıkar. O “soy” tartışmasıdır ki, Türkiye’ye de bulaşmış, Mimar Sinan’ın mezardan çıkarılıp kafatasının ölçülmesine, farklı dinden, mezhepten olanların “soysuzluk” iddiasıyla katledilmesine yol açmış, bazı soy-tarıların soy ağacına bakarak insan ayıklama çalışmalarına kadar varmıştır. Fakat şükür ki insanoğlu, bu badireyi de büyük ölçüde atlatmıştır. * * * Ne sayede? Öncelikle insanlığın bütün yasakları çiğneyerek renk, soy, sop, ırk ayırmaksızın iç içe geçip birbirine karışması ve böylece tek tip-safkan toplum dayatmalarının, rengârenk-melez bir yeryüzü gerçekliğine teslim olması sayesinde... Kol gücüne ihtiyaç duyan kapitalizmin istihdam ettiği işçiden soy-adını sormaması sayesinde... Bu iktisadi nizamın, kendine uygun bir siyasi düzen yaratması sayesinde... Yani soyu sopu, mezhebi, etnik kökeni ne olursa olsun insanların eşit muamele görmesini amaçlayan “yurttaşlık” fikri sayesinde... “Yurttaşlık” ilkesi, soy, boy, renk, ırk, din üstünlüğü safsatalarına son vermiş, bir toplumsal sözleşme ile tüm bireyleri -en azından teoride, yasalar önünde- eşitlemiştir. Toplumlar geliştikçe hemşerilik, ırkdaşlık, kandaşlık, soydaşlık bağları gevşerken, “soy” farklılıklarının yerini “sınıf farklılıkları” almaya başlamıştır. Kan ve soy bağına dayalı ittifaklar da sınıfsal, siyasal ittifaklar ve çıkar birliktelikleri ile yer değiştirmiştir. O sayededir ki, Antep’te Başbakan’ın “Boy değil, soy önemli soooy” diye haykırışını dinleyenler arasında her boydan ve her soydan yurttaş vardır. * * * İslam bile Hak katında ırk ve soyu değil takvayı üstünlük sayarken Erdoğan’ın Kılıçdaroğlu’na göndermeyle “soy goygoyculuğu” yaparak hep eleştiregeldiği kafatasçılarla buluşmasını neyle açıklamalı? Ağustosun cehennem sıcağıyla mı? Asıl derdin boy ya da soy değil, oy olmasıyla mı? Yoksa “soy”u tartıştırırken, Deniz Feneri örneğindeki gibi “soy-gun”u unutturma çabasıyla mı?",https://www.milliyet.com.tr/yazarlar/can-dundar/boy-soy-oy-1277406
Can Dündar,İnisiyatif Öcalan’da...,14 Ağustos 2010,"Son haftalarda yaşananlara dikkatle bakınca, Kürt sorununda inisiyatifin Öcalan’a geçtiğini söylemek mümkün. Özetleyelim: Öcalan, 2 Temmuz’da avukatlarına şu mesajı verdi: “Eğer Kürt sorununun demokratik çözümü için diyalog süreci gelişmezse, özel savaş lobileri devreye girer. Komplolar dönemi başlar. Karşılıklı çatışma tırmanır. İç savaş çıkar. Derinleşirse iki milyon insan ölür.” O ay İnegöl ve Dörtyol’da Türkler ve Kürtler birbirine girdi. Tam bir iç savaş provası yaşandı. * * * 28 Temmuz görüşmesinde Öcalan şu mesajı verdi: “Sen sorunu müzakereyle, siyasi yolla çözmezsen, Dörtyol, İnegöl gibi çatışmalar kentlere sıçrar. Bunun çok daha ağır sonuçları olur. Örneğin Yüksekova gibi bir yerde kent çatışması olursa, yüz bin kişi bir anda sokağa dökülür. İnsanlar silahlıdır; halk arasına gerilla da karışırsa, uçaklar kalkar, bombalar, panzerler tarar, bir anda on bin kişi ölebilir. Bunun İstanbul, Mersin, Adana, Diyarbakır gibi kentlerde olması halinde, bir günlük bilanço 30 yıldaki kadar çok olur.” Ertesi gün, başta Yüksekova ve Diyarbakır olmak üzere Şırnak’ta, Siirt’te, Van’da, Şemdinli’de binlerce kişi İnegöl ve Dörtyol olaylarını protesto için sokağa döküldü. Halk arasına gerilla katıldı. Polis müdahale edince ilçe savaş alanına döndü. * * * Bunun üzerine avukatların 4 ve 11 Ağustos görüşmeleri “Ada’ya giden iki gemi de arızalı” gerekçesiyle yaptırılmadı. Ama avukatlar “Öcalan 15 Ağustos’tan itibaren ateşkes çağrısı yapacaktı. Bu tavır, kararı etkiler. Herhalde ateşkesi istemeyenler görüşmeyi engelliyor” dedi. O gece Yüksekova’da bir askeri konvoy şehir çıkışında saldırıya uğradı; 5 asker yaralandı. “Ramazan ateşkesi” tehlikeye girince Adalet Bakanlığı apar topar bir tekne kiraladı. Avukatlar, rötarla İmralı’ya gidebildiler. Hemen ardından PKK’nın açıklaması geldi: “Halkımızın talepleri ve önderliğimizin çağrısı üzerine, mübarek ramazanın huzurlu geçmesi amacıyla, 13-20 Eylül arasında pasif savunma konumuna geçiyoruz.” * * * Referandum öncesi ateşkes, hem ülkeyi, hem Hükümet’i rahatlattı. Ancak dün Murat Yetkin’in de dikkat çektiği gibi, “Ramazan ateşkesi”nin ramazandan 2 hafta fazla sürecek olması anlamlı... Muhtemelen PKK, referandum öncesi yaptığı bu jestin karşılığını bekleyecek. Öcalan bu karşılığı şöyle formüle ediyor: “Bana burada dört kez, ‘Seçim var bekle’ dediler. Sonuç ortada... Bizi oyalıyorlar. 12 yıldır sabrettim. Ancak benim de bir sınırım var. Referandumdan sonra, ‘Yine seçim var’ oyalamasına izin vermeyeceğim. Bir kerede her şeyi bozabilirim. ‘Kim ne yaparsa yapsın’ diyebilirim. Bu takdirde Kürtler başlarının çaresine bakacaklar.” * * * Böyle bakınca açılımın durmasının ardından süreci tamamen Öcalan’ın yönettiği açıkça görünüyor. Bir senaryo daha var: Öcalan’ın eski yoldaşı Hüseyin Yıldırım’ın Taraf’ta Neşe Düzel’e söylediğine bakılırsa “Öcalan hayatını kurtarmak için derin devletle anlaştı. Eline verilen programı uyguluyor.” Hükümet ya sürece açıkça Öcalan’ı katmalı ya da inisiyatifi eline almalı. Bu hâl, hem acıklı hem tehlikeli görünüyor çünkü...",https://www.milliyet.com.tr/yazarlar/can-dundar/inisiyatif-ocalan-da-1276654
Can Dündar,Çocukları rahat bırakın!,08 Ağustos 2010,"12 Eylül’den iyi bilirim; Muhalif birinin çocuğu olduğu için, “sakıncalı” bir anne ya da babayla aynı soyadını taşıdığı için askerler tarafından itilip kakılan kızların, oğlanların dramını... Onlardan birini bir süre evimde saklamıştım. Dar günde bir yandan anne-baba için endişelenmek, bir yandan kendine yöneltilen saldırıları göğüslemek işkencedir. Ama 12 Eylül böyle yaptı diye bugün asker çocuklarına aynı işkenceyi çektirenleri alkışlayıp “Oh olsun, biraz da onlar çeksin” diyecek halim yok. Ayıptır! Belki daha fazla etkilenirler diye şöyle söyleyelim: Günahtır! * * * YAŞ’ta olacakların ilk sinyali nerede verilmişti biliyor musunuz? Haziran sonunda, malum gazetenin manşetinde: “Generallerin Yahudi Damatları!” Haberde, bazı üst düzey generallerin damatlarının Yahudi olduğu bilgisi vardı. Tahmin edin hangi generaller? 1. Ordu Komutanı Org. Hasan Iğsız... Emekli Orgeneral Çetin Doğan... Deniz Kuvvetleri Plan Prensipler Başkanı Tümamiral Cem Gürdeniz... Hepsi de son operasyonda adı geçen isimler... Dikkatli bir gazete okuru, Org. Iğsız’ın Kara Kuvvetleri Komutanlığı’nın engelleneceğini, o haberden fark edebilirdi. Neymiş? Iğsız Paşa’nın kızı, Yahudi asıllı bir İspanyol’la evliymiş. Öyle midir, bilmiyorum; öyleyse bile sorun ne? Ve de bize ne? Her nasılsa Iğsız Paşa’nın kızına ait pasaportun kimlik bilgilerinin yer aldığı sayfasıyla birlikte verilen ve buram buram antisemitizm kokan bu haberler hazırlıyor kamuoyunu... Neye? “Darbecilerin tasfiyesi”ne mi? Irkçı saldırganlığa mı? * * * Bir internet sitesi... “Silahlı Kuvvetler’in ipliğini pazara çıkarma” fikriyle tasarlanmış. Ama hedeftekilerin çoğu çocuklar... Hangi komutanın çocuğu sevgilisinin çıplak fotoğraflarını çekmiş, hangi generalin lise çağındaki oğlu kız arkadaşının çıplak görüntülerini kaydetmiş; hangi paşanın oğlu eşcinselmiş, hangisininki gey pornoları izleyip erkek sevgilileri ile telefonda konuşmuş; hepsi “belgeleriyle” ballandırılarak anlatılıyor. Şaka değil: Komutanların evlerine yapılan polis baskınında ele geçen fotoğraflar var sitede... MSN kayıtları... Askeri lokallerin güvenlik kamera görüntüleri... Telefon konuşmalarının deşifreleri... İşin içindeki polis parmağını ispatlayan dokümanlar... Ve bu kayıtlarda ana babalarının isminin, rütbesinin bedelini ödemek zorunda bırakılmış gencecik insanlar... Genelkurmay Başkanı’nın oğlunun bir fotoğrafından yola çıkarak ona eşcinselliği yakıştıran ve linç eden bir ahlak bekçiliği... Bir korku imparatorluğunun cadı avcılığı... * * * Burada çocuklar üzerinden yürütülen, ırkçı, bağnaz, fanatik, çok tehlikeli bir imha kampanyanın kokusunu almamak mümkün mü? Cumhurbaşkanı olmadan önce Abdullah Gül’ün çocuklarına yapılan ayrımcılığı protesto etmiş biri olarak gönül huzuruyla yazıyorum: Çocukları rahat bırakalım! Olup biteni, “Silahlı Kuvvetleri ıslah operasyonu”yla sınırlı sananlar da, bu siteyi inceleyip iyi düşünsün: Babaları için çocukları vuruyorlar orada... Ayıptır! Belki ayıptan anlamazlar, şöyle diyelim: Günahtır!",https://www.milliyet.com.tr/yazarlar/can-dundar/cocuklari-rahat-birakin-1273804
Can Dündar,Asayiş olayı mı?,28 Temmuz 2010,"“Biz onlarla etle tırnak gibiydik” diyor bir İnegöllü ve soruyor: “Ne oldu bize?” Kopmazlığı anlatmak için “et ve tırnak gibi” deriz. Oysa etle tırnak ayrılır. Kerpetenle “tırnak çekmek”, bir dönem yaygın işkence yöntemiydi. Kanlıydı. Dayanılmaz acı verirdi. “Etle tırnak gibi olan” Türklerle Kürtler de ayrılabilir. Ama o da çok kanlı olur ve katlanılmaz acılar verir. Lübnan ve Yugoslavya buna delildir. * * * İnegöl’de Kürtlere yönelik infial, yeni bir işaret fişeği... İçişleri Bakanı bunun “Başlangıç itibarıyla Türkiye’nin her tarafında olabilecek bir asayiş olayı” olduğunu söyledi. Başlangıcı öyle olabilir. Ya sonrası? Etnik husumeti “bir asayiş olayı” diye geçiştirebilir miyiz? Doğu’da işe yaramayan “askeri çözüm”ü Batı’da “polisiye çözüm”e uyarlarsak sonuç alabilir miyiz? Bölgeye polis takviyesi yapmakla, bunca insanın nasıl ve neden aniden tahrike kapılıp böyle saldırganlaşabildiğini açıklayabilir miyiz? * * * “Kimlerle komşu olmak istemezsiniz” anketleri, yaklaşan yangını haber veriyordu aslında... İstenmeyenler listesi, “Dinsizler, Yahudiler, şort giyenler, başka ırktan olanlar” diye uzayıp gidiyor. Farklıya tepki, radikal biçimde büyüyor. Korkunun çocuğu hoşgörüsüzlük, biraz büyüyünce “milliyetçi refleks” boyuna geliyor. “Bana benzemeyen bana uzak olsun” fikri de, giderek “...hatta mümkünse yok olsun”a terfi ediyor. * * * Uzmanlara göre köydeki türdeş yapıdan kentin karmaşık gerçekliğine göçenler, önce şaşırıyor, sonra korkuyor, sonra da “dağılmamak için kabuğunu sertleştirip” kendisi gibi farklıdan korkanlarla bir olarak farklılara saldırıyor. Bu saldırganlığın bahanesi Sivas’taki gibi “Din elden gidiyor” feryadı da olabiliyor, Muğla’daki gibi “kız meselesi” de, İnegöl’deki gibi “otobüs tartışması” da... Yani “başlangıçtaki asayiş olayı” değil önemli olan; altında yatan kin tohumları... * * * İnegöl örneğine gelirsek: 19. yüzyılda ilçeye Balkan ve Kafkas göçmenleri gelmiş. Yörüklere, Boşnaklar, Gürcüler, Arnavutlar eklenmiş. 70’lerde Lazlar, Karslılar, Çorumlular, Yozgatlılar göçmüş. 90’larda Bulgar muhacirler yerleşmiş. Sonra da Kürtler gelmiş. Bursa, en çok Kürt göçü alan kentlerden biri... Tamam, yerli halkta PKK terörüne tepki var, ama “İnegöl’e gelip işimizi elimizden aldılar” isyanı da var. Çoğu yerde Kürtlere ait işyerlerine saldırılması boşuna değil. * * * Husumetin böyle derin sosyo-ekonomik kökenleri varken Hükümet’in “asayiş sorunu” açıklaması sorunu çözer mi? Devletin daha akılcı bir hazırlığı olması gerekmez mi? Mesela Uludağ Üniversitesi, Bursa ve çevresinde göçün yarattığı sorunları ve çözüm yollarını araştırmış mıdır? Acaba yarın İnegöl camilerinde kardeşliğe dair bir vaaz hazırlanma kıvraklığı gösterilebilecek midir? İlçenin bilge adamları, yerel medyası, parti başkanları buluşup yerel çözümler üretebilecek midir? Dışlanmış göçmenlerin entegrasyonunu sağlayacak, bir arada yaşama iradesini güçlendirecek “güven artırıcı önlemler” planlanmakta mıdır? Bunlar yokken polis takviyesiyle çözüm aramak, tırnağı etten daha kanlı, daha hızlı ve daha sancılı koparmaktan başka işe yaramaz.",https://www.milliyet.com.tr/yazarlar/can-dundar/asayis-olayi-mi-1269576
Can Dündar,Germeyin!,02 Ağustos 2010,"Rahmetli Erdal İnönü, siyasetin gelmiş geçmiş en mütebessim yüzüydü. Gergin toplantıları bir espriyle yumuşatmakta mahirdi. Parti içi çekişmelerin tırmandığı bir gün, parti yöneticileriyle restorana gitmişler. Garson sormuş: “-Ne yersiniz?” “-Gerek yok,” demiş Erdal Bey: “-Biz birbirimizi yiyeceğiz.” * * * “Türkiye’nin geleceğini belirleyeceği” söylenen Yüksek Askeri Şûra toplantısının görüntülerine dikkat ettiniz mi? Toplantıdakilerin her biri karşısındakini yemeğe hazırlanan birer Buda heykeli gibi... Suratları asık, ifadeleri karanlık... “Şu gazeteciler çıksa da kavga başlasa” havasındalar. MGK’da da hep aynı şey oluyor. Üyeler mıh gibi oturuyor. Gözlerini bile kırpmıyorlar. Dikenli tellerle çevrili bir trafo sanki... Bir seferinde Cumhurbaşkanı Gül, kameralar içeri alındığında üyelere espri yapıp ortamı ısıtmaya çalışmıştı da, donuk bakışlardan bir duvara çarpmıştı. Öyledir, Ankara’nın yükseği boldur: Hâkimler Savcılar Yüksek Kurulu... Yüksek Seçim Kurulu... Yükseköğretim Kurulu... Yüksek Askeri Şûra... Bütün bu yükseklerin zirvesi şiddetli yağışlıdır. * * * İyi de yükseklerde böyle fırtına eserken alçaktaki çatışmaya niye şaşıyoruz ki? İmamların birbirine diş bilediği yerde cemaat durur mu? Böyle dönemlerde, ortamı sakinleştirecek önderlere, politikalara, söylemlere ihtiyaç var. “Öfkeyi bir hitabet sanatı sayan” bir Başbakan’la bu mümkün mü? Ya etnik çatışmaların yaşandığı ortamda, Osman Baydemir’in “özerklik+bayrak talebi”yle ortaya çıkmasının, en çok milliyetçilikten mağdur olmuş, dağı taşı bayrak dolmuş bir coğrafyada bayrakları ikilemeye çalışmasının amacı ne ola ki? Peki Sözcü Cemil Çiçek’in ona “organları yer değiştirmiş adam” diye hakaret etmesinin, bazı basının nefret söylemiyle ortamı hepten kızıştırmasının kime ne yararı var? * * * Yazın ortasında, referandum arifesinde, etnik gerilime, aranan komutanların terfi krizi eklendi. Türkiye’nin bu gerginliği taşıması güç... Yükseklerdeki her provokatif demeç, her asabi çıkış, her kavga görüntüsü anında derinlere iniyor; dip dalgaları kabartıyor. Herkes de seyrediyor. “12 Eylül’de amaçlarına ulaşabilmek için 12 Eylül öncesi yangına göz yumdular.” Bu cümleyi bir yerlerden hatırlıyor musunuz? 2010 12 Eylül’ünde de aynı taktik işler mi? İşlemesini istiyorsak çok temkinli olmalıyız. Yaşananlara biraz iyi yönünden bakamaz mıyız? Yüksek Askeri Şûra’da, daha önce savunmaları bile alınmadan ve itiraz kabul edilmeden meslekten ihraç edilen subayların ahı çıkıyor; Şûra’nın asker üyeleri, “haksız yakalama kararı” verilen komutanlar için adalet istiyor. İyi değil mi? Asker-sivil kavgasında tam yetkiye sahipken gıkını çıkarmayan (ve bu özelliğiyle neredeyse Köşk’e çıkarılacak olan) Milli Savunma Bakanı ilk kez konuşuyor. Bakan olduğundan beri toplam 10 demecinin 9’unda “Bedelli askerlik çalışmamız yoktur” diyen Gönül, bu kez “Dosya tekâmül etmiş değil” şeklinde görüş belirtiyor ve sanırım Kabine arkadaşlarına “İyi ki sık konuşmuyor” dedirtiyor. İlginç değil mi? * * * Hava sıcak. Ortam gergin. Lütfen bir de siz germeyin! Rahatlayın, rahatlatın!",https://www.milliyet.com.tr/yazarlar/can-dundar/germeyin-1271606
Can Dündar,YAŞ-günü,01 Ağustos 2010,"Akıl almaz şeyler oluyor Türkiye’de: Darbe iddiasıyla aranan askerler, “sığınma evi” haline gelen orduevlerinde saklanıyor. Kapıda polis bekliyor. Çıkanı tutukluyor. Aranan bir komutan, onu arayan Emniyet’in başındaki İçişleri Bakanı ile birlikte şehit cenazesine katılıyor. Bir diğeri Başbakan’a siperde bilgi veriyor. Bir yoruma göre, terfi beklerken hakkında tutuklama kararı çıkan 11 general yakalanırsa terfi edemeyecek. O yüzden “adli ve fiili direniş” zamana karşı sürüyor. Ve bugün Yüksek Askeri Şûra (YAŞ), sanık generallerin terfiini görüşmek üzere toplanıyor. * * * Akdeniz’de teknede olan Cumhurbaşkanı Gül, önceki gece tatilini kesip İstanbul’a uçtu. Saat 22.00’de Tarabya Köşkü’nde Başbakan Erdoğan‘la buluştu. 3 saat “YAŞ’ta ne yapacaklarını” konuştular. Ardından Gül, dün Org. Başbuğ’u çağırıp görüştü. Hakikaten kritik bir karar bu: Bir yanda hükümeti devirmeye yönelik darbe hazırlığını ortaya koyan belgeler ve ses bantları... Bir yanda görevdeki komutanların tutuklanmasıyla zaafa uğraması muhtemel terör tırmanışı... Öte yanda etkisi malum Arınç’ın “Soruşturma sürecinde sanık olan komutanlar değiştirilmeli” çıkışı... Türk Silahlı Kuvvetleri’nin içten içe kaynayışı... Ve aslında bazı darbeci paşalardan “yaka silktiği” bilinen, lakin alt kadroların “diren” baskısı altında olduğu tahmin edilen Genelkurmay Karargâhı’nın kararsız tavrı... * * * Herkesin el tetikte beklediği bir “pat durumu” var ortada... Taraflar hamleyi karşıdan bekliyor. Arınç, Org. Başbuğ’un sanık komutanları işten el çektirmesini istiyor; Org. Başbuğ ise, orduyu zora sokacak bir “komutanlar operasyonu”nu engellemeye çalışıyor. Bunun böyle gidemeyeceği ortada... YAŞ-günü, o yüzden önemli... * * * Benim karar vericilere tavsiyem, Albay Talat Aydemir’in (Yapı Kredi Y. 2010) hatıralarını okumaları... Yaklaşık 50 yıl önce Harp Okulu Komutanı Aydemir’in darbe girişimi silahla bastırılmıştı. Başbakan İnönü, ihtilalci subayları “Kan dökmeden teslim olursanız tahkikata uğramazsınız” diyerek ikna etmiş, ama girişim tekrarlanınca mahkemeye sevk etmişti. Aydemir savunmasında isyan gerekçelerini şöyle sıraladı: İktisadÓ kriz... İşsizlik... Hükümetin zaafları... Doğudaki durum ve güvenlik... 50 yıl sonra Balyoz duruşmasında benzer gerekçeler dinleyeceğimize şüphe yok. * * * 1962-63’ün farkı şuydu: 1) Başbakan’ın otoritesi tamdı. Kararlı davranıp darbecileri mahkûm ettirdi. 2) Hükümetin darbecileri ezerken orduyu bertaraf edip iktidarını sağlamlaştırma peşinde olduğuna dair kuşkular yoktu. 3) O sayede komuta kademesi de darbecilere mesafe koydu. Onları orduevinde saklamadı; tersine yakın arkadaşlarına tutuklattı. Albay Aydemir’i evinden pijamayla götürmeye çalışan Kurmay Yarbay kimdi biliyor musunuz? Daha sonranın Genelkurmay Başkanı Necip Torumtay... * * * Özetle, darbe böyle bastırılmaz: 1) Darbeyi kışkırtan nedenleri ortadan kaldırırsınız. 2) Hükümetiyle Genelkurmay’ıyla kararlı davranırsınız. 3) Komutanları yargılarken siz dokunulmazlık zırhına sığınmazsınız. O zaman hem herkesin desteğini alır, hem de YAŞ-gününde yaş tahtaya basmamış olursunuz.",https://www.milliyet.com.tr/yazarlar/can-dundar/yas-gunu-1270858
Can Dündar,"“Herkes çıplak, herkes yalnız”",23 Temmuz 2010,"Geçen pazar Bodrum’da dostlarla yemek yerken birden karşı dağda lazerle yazılmış yazılar gördük. Reklam yazısı sandık. İşin aslı, sonradan anlaşıldı: Meğer orada “Seni seviyorum Ece Erken” yazıyormuş. Sevgilisi Erdinç Acar’ın, Erken’e ilan-ı aşkıymış. Yani; evet reklammış, ama aşk reklamıymış. * * * Refik Halit Karay, “Üç Nesil Üç Hayat” kitabında, “Meşrutiyet öncesinde aşk, gizli ah’lar, of’lar, iç çekmeler, iğne ipliğe dönmeler, verem olmalardan ibaretti” diye yazar. Delikanlı, yüzünü bile göremeden sevdiği yavuklusuna aşkını ilan etmek için penceresi önüne bir parça kömür, bir limon, bir de kuru ekmek bırakır. Kömür, “Aşkından yandım kavruldum” demektir. Limon, “Sevdanla sararıp soldum.” Kuru ekmek ise “Yeter ki kavuşalım, ömrümce kuru ekmek yemeye razıyım.” Acar’ınki bu kadar dokunaklı değil belki, ama daha okunaklı... Üstelik dağa lazerle yazı yazdırmak, dağı delip şehre su taşımaktan daha zahmetsiz... Ve kesinlikle kuru ekmekten fazlasını vaat eden bir jest... Meşrutiyetle Cumhuriyet farkı bu (!)... * * * Öykünün sonrası daha ilginç: Doğruysa, Ece’nin bundan önce de Erdinç Acar’ın ağabeysiyle çıktığına dair haberler Acar’ın babasını rahatsız etmiş. Acar da babasının sözünü dinleyip ilişkiyi bitirmiş. Ece, twitter’a “Bu gidişle evde kalacağım” diye yazmış. Kendisini izleyen magazincilere de “Belli ki siz bana kimi yakıştırırsanız onunla aşk yaşayacağım” diye laf çakmış. Farkında mısınız: Bodrum’un alamet-i farikalarından biri haline gelen paparazziler için “toplumu yozlaştırıyor” filan derken, aslında tersine, 2. sayfa haberlerinin bir “taassup müessesesi”ne dönüştüğünü görüyoruz. Ece’nin dediği gibi, “Kim, kiminle, nerede, ne yapıyor”u aştı haberler; “kim kimi sevmeli, ne giymeli, kaç kilo vermeli, ne kadar içmeli”ye kadar uzandı. Egemenlik alanını genişleten paparazzi, bir dönem Batı’da kilisenin üstlendiği role soyundu. Bazen aile, bazen toplum adına denetim yapıyor. Teşhir ederek uyarıyor. Sözü dinlenmezse -Diana örneğinde olduğu gibi- cezalandırıyor. * * * Ece örneğinden yola çıkarak varmak istediğim yer başka: Bodrum kaynaklı ikinci sayfa haberleri bize, özgürlüğün -“serbestlik” desek daha doğru- buralarda tavan yaptığını gösteriyor. Birkaç popüler mekânı gezince de görüyorsunuz zaten: “Herkes ve her şey serbest...!” Peki öyleyken neden, Sıla’nın dillerde gezen şarkısında dediği gibi, “yalnız ve çıplak, mutsuz ve damsız herkes...?” Bunca “modern” ve rahat ilişkinin içinde “babam istemedi” ya da “evde kaldım” türü taşra esprileri ne arıyor? Neden kazmayla dağı delen âşıkların efsanesi asırlarca kalıyor da lazerle dağa yazılan aşkların ömrü iki gün bile sürmüyor? Neden Meşrutiyet öncesinin “gizli ah’lar, of’lar”ının yerini çağımızda “alenî ve şehevî ah’lar-of’lar” aldığı halde, hem de alternatifin en bol olduğu mekânda herkes en çok yalnızlıktan yakınıyor? Yarın, “Bodrum’dan hakara makara yazıları”nın ikincisinde buna cevap arayacağım.",https://www.milliyet.com.tr/yazarlar/can-dundar/herkes-ciplak-herkes-yalniz-1267649
Can Dündar,Adalet bir gün herkese lazım olur,26 Temmuz 2010,"Yeni Asır’ın manşetinde, 30 yıl önceki bir tahliye kararı vardı. 12 Eylül’de tutuklanan Ertuğrul Günay’ın mahkemece tahliyesine dönemin Sıkıyönetim Komutanı Org. Recep Ergun sinirlenmiş, gece yarısı askeri savcıyı arayıp hesap sormuştu. Savcı da “Adam alacağı ceza kadar yatmış zaten” cevabını verip kararı savunmuştu. O savcı, Albay Nurettin Soyer’di. Günay olayını ve 12 Eylül’ü, emekli olduktan sonra Uğur Mumcu’ya anlatmıştı. (Bkz: “12 Eylül Adaleti”, Tekin Y., 1987) Kitabı bir kez daha okudum dün... 12 Eylül’ü yeniden yaşadım adeta... Bir sahne de ben aktaracağım: * * * Ecevit bir Danimarkalı gazeteciye demeç verdiği iddiasıyla gözaltına alınıyor. Komutan, dosyayı tutuklama istemiyle savcıya gönderiyor. Soyer‘in hemen sorguya aldığı Ecevit, “Kesinlikle böyle bir beyanat vermedim” diyor. Elde delil yok. Savcı tutuklama istemine katılmayacak. Gece ev telefonu çalıyor. Genelkurmay 2. Başkanı Org. Necdet Öztorun çağırıyor. Soyer odaya girer girmez “Duydum ki tutuklama talebine iştirak etmeyecekmişsiniz” diyor Öztorun: “ -Evet generalim. Elimizde belge yok çünkü...” “ -O zaman gözetimi uzatın, mahkemeye çıkarmayın. Ben size belge göndereceğim.” “ -Efendim, siz belgenizi gönderin, ciddi ise tekrar tutuklama isteriz. Ama Ecevit bugün mutlaka mahkemeye çıkacak.” “ -Niye çıkıyor efendim? Şart mı bugün mahkeme?” “ -Şart.” Komutan kızıyor ve Org. Ergun’u arıyor: “Savcı, Ecevit’in tutuklanmasının zor olduğunu söylüyor. ‘Belge vereceğiz’ diyorum, kabul etmiyor. Siz Ecevit’i salmayın. Tekrar gözetime alın. Ben size ikinci evrak göndereceğim.” Aynen öyle oluyor. Ecevit mahkemeye çıkıyor. Tahliyesine karar veriliyor. Mahkemeden çıkar çıkmaz yeniden gözetime alınıyor. Tahliye kararını veren Hâkim Gün Soysal ise o gün Kıbrıs’a tayin ediliyor. * * * Kitabı okuduğum günün gazete manşetlerinde, kilit görevdeki 28 general hakkında darbe hazırlığı davasından yakalama emri çıktığı haberi var. Komutanlara “kaçak sanık” yani “firari” muamelesi yapılmış. Duruşmaları aralık ortasında... Tutuklanırlarsa 4,5 ay hapiste tutulacaklar. Büyük ihtimalle terfi alamayacaklar. * * * Kitapla haberi peş peşe okuyunca şunlar geliyor akla: 1) Bu ülkede adaletin bağımsızlığına inanmak, ülkenin bağımsızlığına inanmak kadar zor. İster darbe dönemi olsun, ister “normal dönem”, kulakta hep “gece telefonları”nın zili çınlıyor. Hukukun tokmağı, adalet sağlamak için değil can yakmak için kullanılıyor. 2) Darbeye karşı çıkmak ayrı şey; darbe zanlısının da adil yargılanma hakkı olduğunu savunmak ayrı... İlkine karşı çıkıp ikinciyi es geçenler hukuku çiğniyorlar; ikinciyi savunurken ilkini görmeyenler ise demokrasiyi... İkisini bir arada savunmak güç mü? Suç mu? 3) Etme bulma dünyası bu... Bugün sana yarın bana... Dün yargıya “salıverme” diye baskı yaparsan, gün gelir senin haksız yere gözetimde kalman için adalete baskı yapıldığından yakınırsın. Üstelik sürgünlere gönderip soylarını tükettiğin için, buna direnecek cesur bir savcı ya da hâkim de bulamazsın. Bugünün iktidarına da derstir bu... Her adliyenin kapısına büyük harfle yazılmalı: “Adalet, bir gün herkese lazım olur.”",https://www.milliyet.com.tr/yazarlar/can-dundar/adalet-bir-gun-herkese-lazim-olur-1268737
Can Dündar,‘Alen Delon’um benim’,25 Temmuz 2010,"Bodrum’da çalınan parçalara kulak kabarttım (hoş kabartmaya gerek yok ya, siz istemeseniz de onlar kulağınızın dibinde kabarıyor zaten); en çok Hande Yener’in sesini duydum: “Bodrum’a da gittik beraber/ İstanbul’da da yaşadık/ Sorun şehirlerde değildi/ Biz tam yalandık” diyordu. Sonra Sertab geliyor: “Ben yazdım kadere hüznü, perişanı/ Sonu gelmez yine de bitmez ümitler/ Yoksa bahçemin eski şânı/ sebebi koparılan çiçekler...” Veee tabii Sıla’nın “Alain Delon”u: “Ba-ba-ba-ba havalara, nasıl da geriniyo/ Alain Delon’um benim, nasıl da kasılıyo/ No-no-no almayım, başkası alsın/ Tipim değilsin, üstü kalsın.” * * * Hemen her yerde “Eller havada” dinlenen bu şarkıların ortak paydası, şarkıda anlatılan ilişkilerin çakılması... Yılın modası, “yalan ilişkiler”, “aşk bahçesinden koparılmış çiçekler”, “yalnız ve çıplak, mutsuz ve damsız” gençler... Bu şarkıları, geceden dağa kazınıp sabah apar topar silinen “Seni seviyorum” yazıları eşliğinde dinleyince şunu anlıyorsunuz: Hayli uzun sürmüş bir baskı döneminin bitmesi şerefine düzenlenen “Oh be nihayet rahatladık” partisinin sonuna yaklaştık. Son kuşakta, en azından belli kesimde ilişki yaşı hayli düştü; seks için evlilik mecburiyeti kaldırıldı; isteyenin istediğiyle istediğini yapmasına imkân tanındı. İlişkilerde ambargonun kaldırılması, ambargoya inat, tamamen ambargosuz ilişkilerle kutlandı. Bodrum’un başkent olduğu bir coğrafyada, “modern insan”, belki de ilk kez sınırsız seçenek arasından “karşılıklı” eş seçip gönlünce yaşama serbestisine kavuştu. Aseton kadar uçucu beraberlikler moda oldu. Peki bu feryatlar ne o zaman? Neden bu “ışıklı, janjanlı” başıboşluğun arka bahçesinden sızlanmalar işitiyoruz? Niçin en popüler şarkılar hep yalnızlıktan söz ediyor? Niye herkes “Yalanların aktığı bir yerde susamak/ keşkelerin olmadığı bir yerde yaşamak” istiyor? * * * “Sindirilmemiş bir özgürlük”ten söz edebilir miyiz? 1968’de “çiçek çocukları” da “serbest”ti; ama orada toplumsal ve topyekün bir özgürleşme talebinin cinsel yansıması vardı. Biz sondan başladık. Kafalar özgürleşemeden kalçalar özgürleşti. O da genelleşmedi, lokal kaldı. “Bodrum’a da gidip İstanbul’da yaşayan” “serbest kadın”ın sahneye çıkması, taşralı erkeği hazırlıksız yakaladı. O hâlâ -babası gibi- “serbest kadın”ı, “kevâşe” sayıyor. Evlenmek için “iffetli kadın” arayışını sürdürüyor. “Tipim değilsin, üstü kalsın” diyen kadın ise üstünü vere vere yoksullaşıp yalnızlaşıyor. Bir yanıyla ölesiye bağlanmayı özlerken, öte yandan bağlanıp ölmekten korkuyor. Yalnızlık pahasına serbest kalmayı seçiyor. * * * Eskiden zor olan ayrılmaktı; sürdürmek mecburiydi çünkü... Şimdi ayrılık çocuk oyuncağı; zor olan sürdürmek... Asırlarca çiftleri alyans prangasına vuran ailenin bu kuşakta çözülmesi, yalnızlığın tadını almış bireyler yarattı. Lakin bunun da bir hayatı başkasıyla paylaşmaktan daha kolay olmadığı gibi daha cazip de olmadığı anlaşıldı. Özeti şu: Bir uçtan diğerine savrulduk. Parktan “Çimlere basmayınız” yazısını söktük, ama talanın sonunda elimizde çimsiz, çiçeksiz bir bahçe kaldı. “Yaşasın, ipimizi kopardık” partisi bitmek üzere... Dileyelim bundan sonra yasaksız, talansız, yalansız, ölümsüz ilişkilerin devri başlasın.",https://www.milliyet.com.tr/yazarlar/can-dundar/alen-delon-um-benim-1267978
Can Dündar,"‘Evet, masumdu!’",21 Temmuz 2010,"Necdet Adalı ve Mustafa Pehlivanoğlu... 12 Eylül’ün darağacındaki ilk iki isim... İkisi de 1958 doğumlu... Darbede ikisi de henüz 22’sindeydi yani... Farklı kamptaydılar. İkisi de “karşı yaka”dakinin kahvehanesini kurşunlamakla suçlandı. İkisi de “Masumum” dedi. İkisi de idam cezası aldı. İkisinin infaz kararında da aynı hâkimin imzası vardı. O hâkimin gözetiminde aynı gece peş peşe asıldılar. “Karşıyaka” mezarlığında birbirine yakın yerlere gömüldüler. Onları darağacına gönderen hâkim, daha sonra Askeri Yargıtay “onursal üyesi” oldu. * * * Bu iki isim, son olarak Erdoğan’ın nutkunda buluştu: “Ülkücü Pehlivanoğlu ile solcu Adalı, sağ-sol dengesi kurmak için haksız yere asıldı” dedi Başbakan... Anne Pehlivanoğlu’nun 30 yılda dinmeyen feryadını Vakit’te okumuştum: “Oğlumu suçsuz yere astılar” diyordu: “O dönem Mamak’ta Cezaevi Komiseri Dürüst Oktay’ın önünü kesmiştim. O da bana ‘Bir şey olmaz. Bir tek ruhsatsız silah bulundurma suçu var. Onun cezası da az’ demişti.” * * * Gerçekten öyle miydi? Pehlivanoğlu’nu Kütahya’da yakalayan ve bir helikopterle Ankara’ya getiren o dönemin solcu, efsane polis şefi Dürüst Oktay’a bir ortak dostumuz aracılığıyla sordum. Şu cevap geldi: “Annesiyle görüştüğümü hatırlamıyorum, ama Sıkıyönetim Savcısı da ben de Mustafa’yı kurtarmak için çok uğraştık; fakat gücümüz yetmedi.” Pehlivanoğlu, kahvehane baskınına İsa Armağan’ın zoruyla katılmış. Eline silah vermişler, ateş edememiş. Oktay, delilleri inceleyip Pehlivanoğlu’nu da tanıdıktan sonra suçsuzluğuna ikna olunca, savcıya “Bu çocuğu kurtaralım” demiş. O ara Pehlivanoğlu ile asıl fail İsa Armağan, askeri cezaevinden kaçırılmış. Oktay ve ekibi, onları kaçıran siyah Renault’yu İran sınırına kadar kovalamışlar. Yakalayamamışlar. Dönemin Emniyet yetkilileri bu siyah Renault’nun Abdullah Çatlı’nın kaçırılmasında da kullanıldığını belirlemişler. Mustafa’nın ailesine göre kahvehane baskınlarında sağcı ve solcuların elindeki silahların da aynı olduğu belirlenmiş. Kim veriyordu ki o silahları 20’lik gençlerin eline? Suçluları kaçırırken, masumları yem yapan siyah Renault kimindi? Sonra nasıl oldu da katiller “kahraman”, masumlar “hain” ilan edildi; suçsuzları darağacına gönderenler terfi ettirildi? * * * Kim ne derse desin; bir başbakanın o gençler için gözyaşı dökmesi iyidir. Toplumsal duyarlılık çağrısı sayılmalıdır. Ama Erdoğan, “referandumun 12 Eylül’le hesaplaşma anlamı taşıdığını” söylüyor ki, işte buna inanmıyorum. Paketin 25. maddesi, 12 Eylül yöneticilerinin yargılanmasını önleyen geçici maddeyi kaldırsa da zaman aşımı nedeniyle bunun yapılamayacağı malum... O madde görüşülürken Meclis’teydim. CHP ve BDP’liler, hükümetin samimiyetini ölçmek için; “’İnsanlığa karşı suçlarda zaman aşımı uygulanmaz’ ifadesini ekleyin; biz de oy verelim” dediler. Önerge, AKP oylarıyla reddedildi. 12 Eylül yönetimi, anayasa referandumuyla kendisini kurtaracak maddeleri de kabul ettirmiş oluyordu. Bugün yapılmak istenen, bundan farklı değil.",https://www.milliyet.com.tr/yazarlar/can-dundar/evet-masumdu-1266703
Can Dündar,Şişman güzeldir!,30 Temmuz 2010,"Hıdırellez âdetindendir: O gün sabah yeliyle dilekler kâğıtlara yazılır, dala asılır ya da suya atılır. Karaya hükmeden Hz. Hızır’la denizler hâkimi Hz. İlyas’ın onları toplayıp gereğini yapacağına inanılır. Bir arkadaşım son Hıdırellez’de mahalle çocuklarının kâğıda yazdıkları dilekleri toplamış, gün doğmadan kalkıp gül ağacının dibini eşelemiş, tam gömecekken merak virüsü girmiş içine; gömmeden dilekçelere bir göz atmak istemiş. Kendi oğullarının mesleki talepleri varmış. 8 yaşındaki tombul komşu kızının dileği ise çok farklı imiş: “Allah’ım beni fazla kilolarımdan kurtar. Zayıflayayım. Cem bana âşık olsun.” * * * Dinlediğimde çarpılmıştım. Ankara’da bir gül ağacının dibinde yatan o talep, 32 bedenlik bir diyet siparişi aslında... Çocuklara kadar sirayet eden bir sosyal illetin belirtisi... “Zayıflamazsan seni sevmezler” baskısının hangi yaş grubuna kadar indiğinin belgesi... “Taş atan çocuklar”ın ellerinin kelepçelendiği çağda önemsiz görünebilir; ama “kilo alan çocuklar“ın midesindeki kelepçe de bir başka toplumsal esareti simgeliyor. Konu, en son Melisa ile gündeme geldi: Babası “Kızım yaşıtlarına göre çok kilolu; genç kızlığa geçişte vücudunda çatlaklar oluşacak. Zayıflama kampına göndermek istiyoruz, ama o istemiyor” diye beyanat verince, Sibel Can’ın 16 yaşındaki kızı Melisa hırs yapıp Gümüşlük’teki zayıflama kampına gitmiş ve 2 haftada 6 kilo vermiş. Buluğ çağındaki bir çocukta bunun yaratabileceği tıbbi tehlikeleri doktorlar tartışıyor. Ancak işin sosyal boyutu da en az tıbbi boyutu kadar hastalıklı görünüyor. * * * Nedense bu “zayıflama kampı” ifadesi bende “toplama kampı”nı çağrıştırıyor. O kamplarda hep derileri kemiklerine yapışmış tutsakların fotoğraflarını gördüğümüz için mi? Yoksa bu “şişmana düşman”lığın ırkçılık boyutuna varmasından mı? Diyet endüstrisi tarafından ha babam pompalanan bir “baskül faşizmi”, bütün kadın soyunu terörize etti. TV’de “Bu ne hal” ikazlı tombul teşhirleri... Moda ve kadın dergilerinde envai çeşit diyet reçeteleri... Şişman kadını asansörden indirip zayıfını bindiren kıro reklamlar... Filmlerde “kötü ve çirkin şişmanlar”la mücadele eden “başarılı, iyi ve zayıf” kahramanlar... Bunlar, bir türlü zayıflayamadığına hayıflanan, yedikçe günah işlemiş gibi suçluluk duyan, kilo aldıkça aşağılanıp dışlanan, tartıya çıktıkça bunalıma giren, yılda iki hafta çıkabildiği kumsalda “göbeğim görünecek” diye örtünen, “Geçen yılki elbisem dar geldi” diye dertlenen, fiziğe tapınırken yeteneği boş veren bir nesil yarattı. Çocukların topluca kamplara sokulmasıyla da inceldiği yerden kopacak hale geldi. * * * Artık “toplu hareket” edip “fazla kırolar”dan kurtulmanın, beyindeki yağlanmaya “liposuction” yaptırmanın, bedenle barışmanın zamanıdır. Ankara’daki küçük kıza, “Cem seni kilon nedeniyle sevmeyecekse hiç sevmesin daha iyi” denmeli... Melisa’ya baklava karınlı çatlak kafalıların, vücutta oluşacak çatlaklardan daha tehlikeli olduğu anlatılmalı... Zayıflama kampından alınıp mesela Gümüşlük Akademisi’nde bugün Küçük İskender’in konuk olacağı “Yaratıcı şiir atölyesi”ne yazdırılmalı... Orada da ceza niyetine bir kâğıda 500 kere “Vücudumu seviyorum” yazdırılıp gül ağacı altına çukur kazdırılmalı... Yetiş ya Hızır! Çocuklar da gidiyor elden!",https://www.milliyet.com.tr/yazarlar/can-dundar/sisman-guzeldir-1270580
Can Dündar,Tatilin etkisi kaç gün sürer?,19 Temmuz 2010,"Ne için tatil yapıyoruz? Hücreleri şarj etmek için... Yılın yorgunluğunu atmak, gezip eğlenmek, yatıp dinlenmek için... Yeni sezona enerji toplamak için; değil mi? Kötü haber! Hiç de öyle olmuyormuş. Hatta tam tersiymiş. * * * Hollanda’da Radboud Üniversitesi’nden stres yönetimi uzmanı Jessica de Bloom’un araştırmasının sonucu bu... Hollanda, dünyada tatile en çok para yatıran ve en uzun süre tatil yapan ülkelerin başında geliyor. Dünyada tatile ayrılan ortalama süre 1 ila 2 hafta; Hollandalıların 3’te 1’i, 4 hafta tatil yapıyor. O yüzden de Bloom, “Sonuç beni de şaşırttı” diyor. “Şaşırtan sonuç” şu: Onca para harcanıp zar zor izin alınarak çıkılan tatilin olumlu etkisi 2 günde eriyip gidiyormuş. Bütün o yanık ten içinde gülücük dağıtmalar, büroda neşeyle dolaşmalar, “Zahmet ne demek, ben hemen hallederim” cevvallikleri, “Kahve alacağım, siz de ister misiniz” kibarlıkları, 2 gün dayanıyormuş ancak... 2 gün sonra herkes hızla eski haline dönüyor, hatta daha da kötülüyormuş. * * * Hollandalı araştırmacılar, bir grup insana, tatilden önce, tatilde ve tatil sonrasında ruh ve beden sağlığı durumlarını sormuşlar. Sonuçlar facia: İnsanların sağlıklı ruh hali, enerjisi, genel tatmini, tatil yaklaşırken yükselip tatilde en üst düzeye çıkarken, tatil dönüşü ani bir düşüşe geçiyormuş. Hatta çalışanlar, tatilden döner dönmez işbaşı yaparsa geride bıraktıkları mutlu günleri düşündükçe daha da sefil hissediyormuş kendilerini... Tatildeyken biriken işlerin baskısı, çalışarak geçirilecek upuzun bir kışın ufukta görünmesi, bir sonraki tatilin çok uzakta olması da stresi hepten artırıyormuş. Bu yüzden de tatilden dönenlerin stres düzeyi, tatil öncesinden de yüksek oluyormuş. Özetle tatil, strese stres ekliyormuş. * * * Toplumun yarısının tatil planı bile yapamadığı, tatilin hâlâ lüks sayıldığı Türkiye gibi ülkeler için iyi haber sayılabilir mi? “Oh işte, yapma tatil; ne diye boş yere strese gireceksin!” Yok öyle de değil; çünkü araştırmalar, tatil yapmayanların sıhhatinin kötüleştiğini, erken ölme ihtimallerinin yükseldiğini ortaya koyuyor. Peki ne yapmalı? “Tatil sonrası stres bozukluğu”nu nasıl azaltmalı? Bunun iki yolu var: Tatile iş taşımak veya tatili işe taşımak... İşveren açısından en iyi formül, tatilde çalışanlarını telefonla taciz edip onlara işi unutturmamak ki bu tanıdık bir yöntem: Tatil şirketi Expedia’nın araştırmasına göre, İngilizlerin yüzde 26’sı tatil sırasında iş telefonu almış. Çalışanlar açısından ise çare, tersine, işe başladıktan sonra bir süre mesaiye geç başlamalarla, siestalı yemek molalarıyla, kulaklıkta tatil şarkılarıyla, bacakta şortlar ve masa üstünde akvaryumlarla tatil havasını uzatıp iş hayatına “kademeli geçiş” yapmak... Tatil dönüşü işler ters giderse ya da siestada yakalanırsanız patronunuza bu köşeyi tavsiye edin. Bu yazıyı da tatilden dönmüş bir yazarın tatil sonrası stres bozukluğunu aşma çabası ve bizi bekleyen kaotik sezona kademeli geçiş gayreti sayın lütfen!",https://www.milliyet.com.tr/yazarlar/can-dundar/tatilin-etkisi-kac-gun-surer-1265718
Can Dündar,"“Sen dik dur, eğilen belasını bulur”",15 Temmuz 2010,"Yaşlı bir adam her gün padişaha gelir ve: “-Padişahım Allah size uzun ömür versin” dermiş. Padişah da ona bir altın verirmiş. Vezir bunu çekememiş. Padişaha demiş ki: “-Bu adam elini ağzına tutarak konuşuyor. Sonra da ‘Padişahın ağzı o kadar kötü kokuyor ki altını almak için mecburen bunu yapıyorum’ diyor.” Padişah çok kızmış; ertesi gün adam yine gelip de eli ağzında dua edince, buna bir altın, bir de kâğıt vermiş: “-Bunu götür Haznedar’a ver, o sana daha fazla altın verecek” demiş. Adam kâğıdı alıp çıkarken, kapıda Vezir çevirmiş: “-Ne o elindeki” diye sormuş. “-Padişah verdi” deyip anlatmış adam... Vezir kâğıdı almış, Haznedar’a kendisi gitmiş. Kâğıdı açmışlar: “Gelenin kellesini vurun” yazıyormuş. Vezir’in kellesini vurmuşlar. Yaşlı adam, ertesi sabah yine gelince padişah bağırmış: “-Sen benim ağzım kokuyor diye elini yüzüne tutuyormuşsun; öyle mi?” “-Hâşâ Padişahım” demiş adam; “...benim nefesim sizi rahatsız etmesin diye böyle yapıyorum.” * * * Kemal Kılıçdaroğlu’na bu öyküyü babası okurmuş; ocak başında, arkası aynalı, 14 numara gaz lambasının ışığında... Çok etkilendiği bu öyküyü Hürriyet’te Faruk Bildirici’ye anlatmış. Babasına göre öykünün “Kıssadan hissesi” şuymuş: “Siz dik durun; eğri, belasını bulur.” * * * Kılıçdaroğlu bugün Erdoğan’la görüşecek. Gerdeğe sokulan güvey misali sırtına vurup akıl veriyorlar: “-Aman dik dur, çömelme! “-Sakın pahalı gömlek giyme! “-Gizli kamera konusuna dikkat et!” “-Her dediğine evet deme!” CHP liderini yeterince sert muhalefet yapmamakla suçlayan da var; her şeye karşı çıkmakla eleştiren de... Kimisi, AKP’nin sırf önündeki yargı engelini (de) aşmak için başlattığı anayasa hamlesine omuz vermedi diye kızıyor; kimi “pahalı giyindin” diye, kimi “Kürt demedin” diye vuruyor. Medya her yüzü hızla tüketmeye öyle alışmış ki, her şeyi hemen yapmasını bekliyor; olmayınca da siliyor. Evet, Kılıçdaroğlu fazla temkinli; bazen eliyle ağzını kapatıyor, arada geri adım da atıyor, ama kabul edelim ki, bu ülkede de lider kolay yetişmiyor. Stajını bizim üzerimizde yapması doğal... Onu eleştirenler de yazmayı halk üzerinde öğrenmedi mi? * * * Faruk’un kaleminden yaşam öyküsünü okuyunca anlıyorsunuz ki, onun “eli ağzında konuşma” nedeni de farklı; ömrü boyunca hiçbir makama kendisi talip olmamış: SSK’ya da CHP’ye de... Genel müdürlüğe de, genel başkanlığa da.. Hep davetle gelmiş, verilen işi hakkıyla yapmaya çalışmış. Kendisi dik durduğunda eğilenin nasılsa belasını bulacağına inanmış. Kısa zamanda “halkın en sevdiği lider” tahtına kurulan bu yeni sese zaman ve şans vermek lazım. Bugün Erdoğan’la yapacağı zirveden de somut bir sonuç çıkmayabilir, ama eşikte sırtını yumruklamanın bir yararı yok. Yıllardır iktidarla muhalefet arasında sağlıklı bir diyalog ortamına hasretiz. Bu noktaya “kameralı mı olsun, kamerasız mı; en iyisi hiç olmasın” tartışmalarından gelmişiz. Bırakalım konuşsunlar. Diyalog kapısı her koşulda açık kalsın. Ve mevcut kutuplaşmaya benzin dökülmesin. Şimdilik tek beklentimiz bu...",https://www.milliyet.com.tr/yazarlar/can-dundar/sen-dik-dur-egilen-belasini-bulur-1263616
Can Dündar,Üst dudakta politika,18 Temmuz 2010,"Devlet Bahçeli ile Hüseyin Çelik arasında patlak veren bıyık kavgası, hiç şakaya gelir bir tartışma değil. Kurulacak profesyonel birliğin bıyığı meselesi, küçümsenmeyecek bir memleket meselesidir. Çünkü birliğin bıyığı, tıpkı erkeğinki gibi, onun hüviyetini ve niyetini ele verecektir. * * * Baştan alalım: Âdem babamız bıyıklıydı. Bir bakıma erkeklik tarihi, Âdem’den bugüne bıyığa türlü şekiller vermenin ve giderek onu bertaraf etmenin tarihidir. Biz erkekler asırlarca, burnumuzun altında, dudağımızın üstünde bir kimlik cüzdanı gibi taşıdık bıyığımızı... Hitler’in bıyığı faşizmi hatırlattı; Stalin’inki komünizmi... O yüzden de bıyık, özellikle de geçen yüzyılda şahsi bir tercih olmadı. O, suratımıza kılla yazılmış bir slogandı. * * * Misal; ben, “sümük bıyıklı” bir dede ile “Clark bıyıklı” bir babanın neslinden geliyorum. “Sümük”, burun deliklerinin buluştuğu çizgiyi takiben üst dudağa inen bir ince püsküldür; ki otorite ve tek parti çağrıştırır. “Clark” ise, tek partinin bitişinin, liberalleşmenin, Batı’ya açılmanın mahsulüdür. Burnun öneminin altını çizer gibi duran kaytan bir çizgidir; ki adını 50’lerin film yıldızı Clark Gable’dan alır; yerli versiyonu “Ayhan Işık bıyığı” diye tanınır. Benim kuşağım için ise bıyık, tamamen politik bir etiketti. Adamı bıyığına göre vurur ya da döverlerdi. Biz, o “sarkık bıyık”lılar karşısındaki “pos bıyıklılar”dık. Gün boyu üniversite kantininde, ince teller halinde üst dudağımıza doğru bükülen Gorki bıyıklarımızı işaret ve baş parmağımız arasında ezer, çekiştirir, ısırırdık. * * * Sonra 12 Eylül tıraşı geldi. Hayattan siyaseti, suratlardan da bıyıkları kazıdı. Eylül rüzgârında döküldü kıllar, söküldü yüzlerdeki pankartlar... Henüz bıyığı terlememiş çocukları astılar. Kalanların tüylerini yoldular. Bıyığı kesilmiş kediler gibi dengesizleştik. İktidardaki bıyıksızlar sürekli konuşuyor; biz, kezzaplanmış hela taşına benzemiş ağızlarımız açık, sessizce dinliyorduk. Bıyıksız olduğumuzdan bıyık altından bile gülemiyorduk. Kalan bıyıklılar, “kaytan bıyıklarını nerelere süreceğini bilemeyen” arabeskçilerdi. 80’ler, erkekte tüyün hayli telefat verdiği, jilet reklamlarının patladığı, ata yadigârı bıyığın itibar kaybına uğradığı yıllar oldu. Kimi mecburen, kimi korkudan, kimi modası geçti diye kesti bıyığını... Bıyıklılar “Kıl oldum abi” diye aşağılanırken bıyıksızlık adeta AB’ye tam üyelik kriterlerinden biri sayıldı. * * * Fakat, tam üyelik gerçekleşmeyince 90’larda bıyığın politik rutine ve erkek suretine dönüşüne tanık olduk. 12 Eylül’de yasaklanan “pos”lular dağa çıktı; “sarkık”lar özel time yazılıp onların peşine düştü. Ve o kavga, sarkık bıyıklı eski özel harekâtçıları eleştiren Çelik’e karşı Bahçeli’nin “Badem bıyıklılar ordusu mu kuracaklar” çıkışıyla bıyığı eski itibarına kavuşturdu. Bıyıksız Baykal’ın yerine ana muhalefete 68’te parka giyip favori uzatmış, pos bıyıklı kuşaktan Kılıçdaroğlu’nun yerleşmesiyle de bıyık, yeniden burun altına taht kurdu ve erkek üst dudağını bir siyaset meydanı haline getirdi. Hadi tüyümüze kuvvet!",https://www.milliyet.com.tr/yazarlar/can-dundar/ust-dudakta-politika-1264969
Can Dündar,Sivillere saldıracaklar!,26 Haziran 2010,"Devletin zirvesindeki istihbarat bu... PKK, haziran saldırılarıyla askeri hedefleri peş peşe vurmaya başladı. İstediğinde devleti ve toplumu nasıl huzursuz edebileceğini kanıtlamaya çalışıyor. Nitekim 20 günde, 20 yıl öncesinin ruh halini yaratabildi; sivilleşme eğilimine giren sorunu yeniden askeri alana çekiverdi. Ancak bu yetmeyecek. “En üst düzeyde” alınan istihbarata göre bundan böyle sivil hedefler (de) vurulacak. Amaç ayrıştırmaksa, bunun için gerekli kışkırtma yapılacak. * * * TÜSİAD Başkanı Ümit Boyner’in açıklamasındaki bir cümle, kaygının sadece devlette olmadığını kanıtlıyor: ”Türkiye’nin giderek zihinlerde etnik temelde bölündüğü, böyle bir ruh halinin sinsice toplumun kılcal damarlarına nüfuz etmeye başladığı kaygısını yüreğimizde taşıyoruz.” İşadamları satır arasında “iç savaş uyarısı” yapıyor. Şehit cenazeleriyle ateşlenen öfkenin dalga dalga topluma yayıldığını ve daha önce işaretleri verilen bir büyük yangını hazırladığını hissetmemek için saf olmak lazım. Yolun sonunu görmek içinse Lübnan’ı hatırlamak yeter. * * * Elimizdeki yegâne güvence, toplumun bugüne dek sergilediği inanılmaz sağduyu... Birkaç korkutucu gerilim dışında insanlar, öfkelerini komşularına, farklı etnik kökenlilere yöneltmeme dirayetini gösterdi. “Kardeşlik bağları”nın lafta kalmadığını, derinlere kök saldığını kanıtladı. Ama bu sağduyuya nereye kadar güvenebiliriz? Karakollardan sonra çarşılar da hedef alınmaya başlarsa doğacak öfke selini nasıl yatıştırabiliriz? * * * Hükümet, medyayı yani aynayı taşlayacağına, terör haberlerini gizlemeye çalışacağına acilen buna çare aramalıdır. Güvenlik tedbirlerinin derde deva olamayacağı ortada... Etnik düşmanlığın azgınlaşmasına karşı hazırlıksızız. Yaklaşan tehlikeyi önlemek için kışkırtılan nefreti bertaraf edecek, “mozaik”i bütün renkleriyle dağılmadan koruyacak bir seferberliğe ihtiyaç var. Galiba bunun için her şeyden önce Başbakan’ın toplumu hepten geren, partisini iyice yalnızlaştıran, öfkeli diline sahip olup kucaklayıcı, yatıştırıcı bir üslubu benimsemesi gerekiyor. Muhalefeti dövüp durmak yerine tersine, özellikle CHP’nin yeni lideriyle diyalog kapılarını aralamalı. “Akil adamlar”la bir danışma zemini kurmalı. Kabinedeki her bakanı, kendi alanında “bir arada yaşama”nın restorasyonuyla görevlendirmeli: Milli Eğitim’de müfredatın elden geçirilmesinden, Diyanet’te barış temalı cami hutbelerine... Ortak kültürel etkinliklerin çeşitlendirilmesinden, futbol tribünlerinin etnik sloganlardan temizlenmesine... “Nefret suçları”na ilişkin yasal hazırlıktan, mahalle bazında tansiyon düşürücü sosyal çalışmalara kadar bir dizi önlem gündeme gelebilir. * * * Türkiye ne yazık ki, 30 yıllık başarısızlıktan hiç ders almamış gibi, hâlâ “terörle mücadele” deyince asayiş tedbirlerini, istihbarat zafiyetini, Olağanüstü Hal’i vs. konuşuyor. Oysa karşımızda toplumsal bir sorun var. Çözüm de toplumsal olmalı...",https://www.milliyet.com.tr/yazarlar/can-dundar/sivillere-saldiracaklar-1255534
Can Dündar,Dördüncü boyut,24 Haziran 2010,"“İlhan ağabey”le bir kez TÜYAP’ta aynı panelde omuz omuza konuşmuşluğumuz var. Bir kez de telefonla görüşmüşlüğümüz... Emniyet’in dinleme kayıtlarında vardır. Yetkililer bir zahmet, bir kopyasını ulaştırsalar çocuğum için saklarım. Bir efsaneydi; orası kesin. O konuşurken herkesin sustuğuna bizzat tanığım. Sabahın köründe evinin basılması, o yaşta kodese atılması, hele ilgisiz telefon görüşmelerinin iddianameye yazılması, yılların hıncıyla açılmış intikam ateşleriydi kuşkusuz... Onu yaraladı ve ölümünü hazırladı. Basın tarihi, onu bir ömre yayılan hak mücadelesi kadar ömrünün sonunda reva görülen bu ağır haksızlıkla da hatırlayacaktır. * * * Cumhuriyet’in 2. sayfa sağ üst köşesi, bir geleneğin büstüydü. Zamana, baskılara, değişime direnebilen bir abide... Onu sevmeyebilirsiniz; 2. sayfasında daha renkli haberler veren gazetelerden hoşlanabilirsiniz. Ama o büste attığınız taşların sizi de vurduğunu, bugün onu öldüren yaranın, yarın sizi de yarala-yacağını bilmelisiniz. Mesela hukukun iktidar savaşına alet edilmesi... Mesela özel görüşmelerin insafsızca deşifre edilmesi... Mesela tutukluluğun infaza dönüştürülmesi... Ve mesela ölenin “iyi bilirdik” diye uğurlanması... ardından -hiç değilse birkaç gün- kötü söz söylenmemesi... Bir gün herkese lazım olacak hasletlerdir bunlar... Şimdi “Zaten ölüydü” denilen bir büstle birlikte taşlanıyorlar. * * * Oysa ben, Selçuk’ların neslinde en çok, birbirine taban tabana zıt görüşlere savrulmuş olsalar da ortak mazilerine hürmeten dostluklarını koruyabilmiş olmalarına özenmişimdir. Çetin Altan’ın, İlhan Selçuk’un, Yaşar Kemal’in, yaşgünlerinde bir araya gelip diz dize, el ele oturmalarına, kırıcı olabilecek güncel tartışmalar yerine mazinin nadide anılarına dalmalarına, birbirlerinin ardından güzel şeyler söyleyip yazmalarına hayran kalmışımdır. Onlarla birlikte bu geleneğin de eridiği anlaşılıyor. Ama “maç” bitmedi henüz. Son sözü tarih söyleyecek. * * * İlhan Selçuk, 1994’te Gül Diken dergisinde kardeşi Turhan için bir yazı yazmıştı. Turhan’la bilye oynarken, meşin top yuvarlarken, okula giderken, sadece çevrelerini saran üç boyutu duyumsarlarmış. Yani uzunluğu, genişliği, derinliği bilir, “zaman”ı hissetmezlermiş. Hayat, çok uzakta, balta girmemiş ormanlarda, uzak gezegenlerde, kollarını açmış onları bekleyen bir bilinmezmiş. “Dördüncü boyutun hazırladığı tuzaktan habersiz”lermiş. Sonra “zaman”, ikisini de uçurumuna çekmeye başlamış. Gündelik gerçeklerin, hayata atılma, ev geçindirme gibi mecburiyetlerin ayaklarını prangaladığını görmüşler. Yıldızlara gidemeyeceklerini anlamışlar. Ama o sırada Turhan, “evrendeki her şeyi çizgiye dönüştürme”nin gücünü keşfetmiş. Bir çizginin gizeminde geçmişi, geleceği ve an’ı yakalayabiliyormuş. O günden sonra, -İlhan Selçuk’un tabiriyle- “Yaratacağı evrenin Allah’ı” olmuş. Zaman korkusunu aşmış. Zaman, artık ona çalışıyormuş. * * * İlhan ağabey, kardeşini yazarken biraz da kendini anlatmış. O da zamanın darlığını sözcüklerle aştı, “kendi evreninin Tanrısı” konumuna ulaştı. Bu konum onu, yarım asırda harflerle ilmek ilmek ördüğü bir ölümsüzlük zırhıyla donattı. Ona hiçbir dinleme cihazı, tevkifat kararı, hakaret yazısı işlemez artık...",https://www.milliyet.com.tr/yazarlar/can-dundar/dorduncu-boyut-1254665
Can Dündar,KISKANDIM İSPANYA’YI...,12 Temmuz 2010,"Tatil boyunca iki spor etkinliği izledim. İkisinin finalinde de İspanyol bayrağı çekildi göndere: Wimbledon’da tenisin 1 numarası Rafael Nadal kaldırdı kupayı... Dünya futbol kupası da İspanyolların oldu. İkisinde de onları destekledim. İkisinde de İspanyol taraftarın coşkusuna katıldım. Biraz sevinç, biraz kıskançlıkla... * * * Bu sempatinin nedeni empati: İspanyollarla hep kader ortağıymışız gibi gelir bana... Kanlı bir iç savaş yaşadılar. Ardından tek parti baskısı... Sonra demokrasiye geçiş sancısı... Dinin etkisini sınırlama derdi... Etnik çatışma ve bölünme tehlikesi... Kanlı terör... Darbe tehdidi... * * * O görüntü, dün gibi gözümün önünde: Şubat 1981... TRT’nin siyah beyaz ekranında İspanyol Meclisi... Kürsüde Albay Tejero... Demokratik reformlara tepkili... Cuntasıyla yönetime el koyacak. Silahını çekmiş, “Yere yatın” diye bağırıyor. Milletvekilleri sıraların altında... Biz de süngü altındayız o yıllarda... “Zavallı İspanya da gitti” diye düşünüyorum. * * * O zaman İspanya; bizden beter durumda... Yüzde 1 civarında büyüyorlar; biz yüzde 4’lerdeyiz. AB’ye girmek istiyorlar; ama kriterleri uygun değil. Demokraside geriler. Nüfus kalabalık, işsiz çok... Komşuları Fransa, tam üyeliklerine tarımdan dolayı taş koyuyor. Üstelik ayrılıkçı örgütü topraklarında barındırıyor. Orduda darbe için cuntalar kuruluyor. Manzara bu... Tanıdık değil mi? * * * Peki ne oldu da, “Avrupa’nın yoksul çocuğu” İspanya, Türkiye’yi sollayıp 30 yılda dünyanın 10. büyük ekonomisi ve yıldızı parlayan ülkesi oldu? “Bizde terör engeli var” demeyin; onlarda da vardı. Turizm gelirleri? Onlar yılda 60 milyon turist ağırlıyor ama biz de 30 milyona yaklaştık. “AB üyesi oldu, yırttı” diyenler de kısmen haklı... Çünkü İspanya, AB girince toparlanmadı; toparlanınca AB’ye girdi. Türkiye’yle makasın açılması önceden başlamıştı: Albay Tejero’dan... Ben “Gitti zavallı İspanya” dedikten hemen sonra Kral Carlos TV’de konuştu: “Demokrasi yaşayacak. Darbeciler yargılanacak” dedi. Ordu, Kral’a ve demokrasiye bağlılığını açıkladı. Tejero, cuntasıyla birlikte yargılandı, 30 yıl yedi. Sonra yeni darbe planları çıktı ortaya: Sabotajlar yapıp ETA’nın üzerine yıkacaklar, ”terör azdı” diye hükümeti devireceklerdi. Onlar da yargılandı. Demokratik bir anayasa referandumla kabul edildi. Ve 11 yıllık bekleyişten sonra 1986’da AB’ye üye oldular. O günden itibaren reformlar hızlandı. Fonları iyi kullanan İspanya, tırmanışa geçti. * * * Sorunlar bitmedi tabii... BASK derdi de ETA terörü de, cunta geleneği de hâlâ var. Ama iki şeyi başardı İspanya: 1) Orduyu siyasetin dışına taşıdı. 2) Merkezde demokrasiden yana, teröre karşı bir ittifak oluşturdu. Sorunları daha fazla baskı yerine daha fazla özgürlükle çözmeyi öğrendi. İşte o yüzden, kortta Nadal yenince, kupayı boğalar kaldırınca, Penelope Cruz ya da Almodovar ödül alınca, bir yerlerde flamenko çalınca “Viva İspanya!” diye bağırıyorum. Ve “Darısı başımıza” diyorum.",https://www.milliyet.com.tr/yazarlar/can-dundar/kiskandim-ispanya-yi-1262758
Can Dündar,Goya’nın şairi öldü,27 Haziran 2010,"Sevgili Melih Güneş’ten bir mesaj aldım geçenlerde: “Gündemin yoğunluğundan gözden kaçırmış olabilirsin” diyor ve haberi veriyordu: “Andrey Voznesenski ölmüş.” Onunla 2001‘de Peredelkino’daki daçasında tanışmıştım. “Nâzım” belgeseli için görüşmeye gitmiştik. Çantamda Dilek’in imzalatmam için verdiği “Oza” kitabı vardı. Onun sevgili şairiydi Voznesenski... İmzalatamadan geri getirdiğim kitabın önsözüne göre, Sovyetler’de yeni çıkan şiir kitabını almak için yarım milyon okur kuyruğa girer, şiirlerini kendisinden dinlemek için binlerce hayranı stadyumda toplanırdı. Ve Voznesenski, “kopan alkışın ağır yükünü taşımak ister gibi bacaklarını yana açarak durur, hiç durmadan iki saat ezberden şiir okurdu.” * * * Deneysel şiirler yazıyordu Voznesenski... Partinin istediği toplumsal gerçekçi şiirlere uzak duruyordu. O yüzden, resmi bir karalama kampanyasının hedefi olmuş, 1963’te şiir günlerine son verilmişti. O da 1964’te Oza’da, “Türküler söylemeyin Stalin üzre” diye yazmıştı. “Kim bilir kaç kişi itildi zorla/ dikenleri olmaya o kırçıl bıyığın/ Titredi, bulandı kan kırmızı şaraba/ her çalınışında ulusal marşın” Nâzım Hikmet, ondan önce yazmıştı Stalin’in bıyıklarını: “Yok oldu bir sabah/ çorbalarımızdan bıyığı/ odalarımızdan gözleri” demişti daha 1961’de... İkisi de sevilerek okunan ve devletçe gözaltında tutulan şairlerdi. * * * Voznesenski’ye dostu Nâzım’ı sorduğumda “Onunla ilgili çok hoş bir anım var” demişti. 1958 yılıydı. Nâzım 55 yaşındaydı. 23’lük bir kıza sevdalanmıştı. Kalbi hem hasta hem cıvıl cıvıldı. Aşka düştü düşeli şık giyinen, sportif, bambaşka bir adam olmuş, adeta gençleşmişti. Kalp doktoru, “Düzgün yaşarsan 10 yılın daha var. Ama böyle aşka kalbin dayanmaz. 3 yıla kalmaz ölürsün” demişti. İşte o günlerde Voznesenski’yle buluşmuştu Nâzım: “Doktorlar böyle diyor; sence ne yapmalıyım” diye sormuştu: “Aşksız 10 yıl mı, aşkla 3 yıl mı yaşayayım?” Aslında cevabı biliyor, sadece dostundan da duymak istiyordu. Duydu da: “Aşkla 3 yıl yaşa” dedi Voznesenski... Nâzım, birlikte yaşadığı kadını terk edip Vera’ya kaçtı. Ve onunla kalbi durana dek tamı tamına 3 yıl yaşadı. * * * Voznesenski’ye gelince... Yıllar önce şiirinde alaşağı ettiği Stalin’in heykellerinin meydanlardan da devrildiğini, kendisi hakkında karalama kampanyaları açan partinin tarihe karıştığını görebilecek kadar çok yaşadı. 1 Haziran’da öldüğünde 77 yaşındaydı. Onu, Ural dağlarında kuşatma altında yaşadığı savaş günlerini anlatan “Goya” şiiriyle uğurlayalım: Ülkü Tamer çevirisiyle... * * * “Ben Goya’yım! bir tarlaya kuzgunlar gibi süzülen düşman yuvalarından oydu gözlerimi... Ben acıyım! Ben iniltisiyim savaşın... 41 karlarında yanmış şehirlerim ben... Ben açlığım! Ben kırılmış boynuyum, alana çanlar gibi sallanarak asılmış bir ihtiyar kadının... Ben Goya’yım! Ey gazap üzümleri! Top sesleriyle yürüdüm Batı’ya, konuğun külleriyim ben! O unutulmaz göğe tabut çivileri gibi sert yıldızlar çaktım! Ben Goya’yım!”",https://www.milliyet.com.tr/yazarlar/can-dundar/goya-nin-sairi-oldu-1255924
Can Dündar,Barajlar kralı Erdoğan,16 Temmuz 2010,"Başbakan’ın dün il başkanlarına konuşurken en çok alkış alan sözü neydi? “Anayasa değişikliğiyle 12 Eylül’den hesap sorulacak.” Demek tabanda böyle bir hassasiyet var. Peki adama sormazlar mı: “Daha bir gün önce CHP liderinin ‘Gelin şu yüzde 10 barajını indirelim’ teklifini neden reddettiniz?” * * * Yüzde 10’luk seçim barajı, bir 12 Eylül çocuğudur. 1983 doğumludur. Amaç, “sakıncalı” partileri Meclis’ten uzak tutmak, koalisyona mani olmak, tek parti iktidarını sağlamlaştırmaktır. O baraj sayesinde Özal, yıllarca tek başına iktidarda kalabilmiştir. Her farklı görüşün “sakıncalı” sayıldığı darbe döneminde Erdoğan’ın mensup olduğu Milli Görüş ve “çevredekiler”, bu antidemokratik sisteme karşıydı. Ama ne zaman ki AKP ile “çevre”, “merkez”e geldi; ne zaman ki baraj, Erdoğan’ın lehine işlemeye başladı; Başbakan’ın dilinde “demokrasi”nin yerini “istikrar” aldı. “Siyasette istikrar için yüzde 10 barajı çok önemli”ydi. Hatta (daha fenası) “Türkiye, barajın indirilmesine henüz hazır değil”di. (12.02.2010 tarihli demeci) Hani halkçıydık; milli iradeye güveniyorduk? Hani demokrattık; tek parti yönetimine karşıydık? Hani sivildik; 12 Eylül’den hesap soracaktık? * * * Yüzde 10 barajında ısrarın tek bir anlamı var: ”12 Eylül’ün keyfini biraz da biz sürelim.” Yoksa hangi demokrat bu tabloyu savunabilir: DEHAP Diyarbakır’da yüzde 56 oy alıyor. AKP’nin oyu kaç? Yüzde 16... Yüzde 56 oyla DEHAP kaç milletvekili çıkarıyor? Sıfır. Yüzde 16 oyla AKP kaç milletvekili çıkarıyor? Sekiz. Neden? Çünkü DEHAP Türkiye genelinde yüzde 10 barajının altında kalmış. O çok yüceltilen “vatandaşın tercihi” hiçe sayılarak Güneydoğu’da 2 milyon oy çöpe atılmış. AKP, halkoyuyla değil, o baraj sayesinde iktidar olmuş. Bugün sıkılmadan savundukları sistem budur. Sonra da Başbakan dün “BDP Kürtleri temsil etmiyor, bizde daha fazla Kürt milletvekili var” diyor ve inanmamızı bekliyor. * * * Yüzde 10’a dair iktidarın tüm argümanları çürüktür: “İstikrar” mı? Barajın istikrar getirmediğini, koalisyonları bitirmediğini 90’lı yıllarda gördük. “ ’Aşırılar’ı Meclis’e sokmamak” mı? Buna da yaramadığı görüldü. BDP’liler son seçime bağımsız girip Meclis’te yerlerini aldılar. “AB standardı” mı? Dün Rıza Türmen de yazdı: 47 Avrupa devleti arasında yüzde 10 barajı olan bir tek devlet yok. Büyük çoğunlukta baraj yüzde 6’nın altında... * * * O halde? Bu haliyle baraj bir tek şeye yarıyor: AKP iktidarının sürmesine... Adalet Bakanı bile “Türkiye bu barajla orta ve uzun vadede yürüyemez” dedi geçenlerde... Şimdi Kılıçdaroğlu, “Barajı yüzde 7’ye indirelim” diyerek somut teklifini ortaya koydu ve “Barajdan CHP de memnun” diyenlere net bir cevap verdi. Başbakan ne dedi? “Olmaz, istikrar bozulur.” Bu referandumun “12 Eylül’e karşı demokratik anayasa” için yapıldığına hâlâ inanan varsa inansın. O baraj orada durdukça boş laftır. Ve bilinmeli ki, Demirel’den sonra ülkemizin yeni “Barajlar kralı” Recep Tayyip Erdoğan’dır.",https://www.milliyet.com.tr/yazarlar/can-dundar/barajlar-krali-erdogan-1264642
Can Dündar,Siyasetin yeni aktörleri,21 Haziran 2010,"“Taşeron... Maşa... Kukla...” Bu sözcükleri peş peşe sıralayınca bir cinayeti aydınlatmış dedektif gibi heyecanlanıyoruz. Oysa aslında cinayeti böyle belirsiz adreslere yıkarak tam bir muammaya gömmüş oluyoruz. “Kuklacı” kim? Biliyorsak neden bunca yıldır deşifre edeceğimize biz de onun ipinin ucunda sallanıp duruyoruz? Yanıt yok. * * * Bunlar bayatlamış sözler... Tarih ise tam ters yönde seyrediyor. Tezgâh çevirenler elbette var, ama olaylar, belki de hiç olmadığı ölçüde, “büyük organizatörler”den, “küçük girişimciler”in kontrolüne geçiyor. İHH’yı düşünün: İstediğiniz kadar “maşa” deyin; bir yardım kuruluşu yola koyuldu; bir yabancı büyükelçinin hafta sonu bana söylediği gibi “kendi görüşlerini merkez medyaya dikte etti” ve uluslararası bir krize yol açıp Türkiye’nin dış politikasına ipotek koydu. PKK’nın yerel birimleri de öyle: “Taşeron” da olsalar, çoğu zaman kendiliklerinden saldırıya geçiyorlar ve bazen 20-30 kişilik bir silahlı grup, bütün savunma konseptini ya da açılım politikasını yerle bir edebiliyor. * * * Siyasetin yeni aktörleri, “büyük film”in “yardımcı oyuncuları”... Türkiye’nin kaderini değiştirebilecek büyüklükte rol oynayan sivil oyuncular... Bazen cesur bir savcı, koca bir tarikat tezgâhını deşifre edebiliyor. Bazen meczup bir şoför, birlikte olduğu papazı bıçaklayıp uluslararası bir skandalı tetikleyebiliyor. Baykal’ın odasına kamera yerleştirenler de belki “büyük senaristler”di, ama unutmayalım ki, oradaki “gönüllü küçük oyuncu”, siyasette devrim niteliğinde bir dönüşüme imza attı. Güneydoğu’da taş atan çocuklar; belki dağdaki ağabeyleri tarafından sokağa sürüldüler; ama devletin bu “küçük oyun”a gelmesiyle şimdi çözümün koşullarından biri haline geldiler. Faili meçhul yakınları da sahneye çıkıyor şimdi... Muhtemelen çok yakında şehit aileleri başrole tırmanacak. * * * Olayların küresel ölçekte birbirine bağlı olduğu bir çağda, büyük oyuncular edilgen kalınca küçükler rol çalıyor. Devlet, eski Olağanüstü Hal’den başka çare bilmiyorsa ya da açılıma cesaret edemiyorsa, küçük oyuncular bir anda rol üstlenip ve oyunu istediği gibi kuruveriyor. Amaç, ayrışmayı hızlandırmak mı; resmi politikanın akıl tutulmasının da yardımıyla iki PKK çetesi tek hamlede yapabiliyor bunu... Süreci kolayca tersine çevirebiliyorlar. Dikkat edin, son dönemde İçişleri’nin, MGK’nın, MİT’in adını daha az işitiyoruz; ama Fethullah Gülen’in iki cümlelik açıklaması bütün dengeleri altüst ediveriyor. * * * Gayri resmi aktörlerin çağındayız. Kaygan zeminde rahat at oynatan bu küçük oyuncular, resmiyetin aczinden de güç alarak son derece kırılgan bir ortam yaratıyorlar. Bunu bertaraf edebilmek için güçlü dayanaklara sahip olmak lazım. Mesela Başbakan gibi “Karşımızda CHP-MHP-BDP-PKK-İmralı cephesi var” dediniz mi, baştan kaybettiniz demektir. Çünkü iki gün sonra Cumhurbaşkanı onları (PKK ve İmralı dışında) Köşk’e davet edip akıl almak zorunda kalabilir. Siz de çaresizliğinizle sınır boyunda tam siper olup “Dik duruş gösteriyoruz” demek zorunda kalırsınız. Oysa çok aktörlü yeni dönem, çok daha kucaklayıcı bir dil, soğukkanlı tavır ve yapıcı politikalar gerektiriyor.",https://www.milliyet.com.tr/yazarlar/can-dundar/siyasetin-yeni-aktorleri-1253775
Can Dündar,Öğrenciye her gün pişti,19 Haziran 2010,"Milli Eğitim Bakanı Nimet Çubukçu önce partisinin Tokat milletvekili, peşinden de Kadın ve Aileden Sorumlu Devlet Bakanı ile aynı krem rengi döpiyesle “pişti” oldu ya... Çubukçu hemen eve gidip üstünü değiştirmiş. Erkekler için anlaşılması hayli zor bir durum... Erkek milletvekillerinin siyah-lacivert takım elbiselerle geldikleri Genel Kurul’dan “Pişti olduk” diye eve üst değiştirmeye gittiğini düşünsenize... Meclis bir gün bile çalışamaz. * * * Neyse, diyeceğim bu değil... Asıl söylemek istediğim, Milli Eğitim Bakanı’nın o gün yaşadığı duyguyu, 16 milyon öğrencinin her gün yaşadığı... Tek tip önlüklerle, askeri nizam içinde boy sırasına dizilen çocuklar her gün mecburi bir “pişti” hali yaşıyorlar. Eve gidip üst değiştirmekse bir disiplin suçu... Ben de siyah önlük ve boğazı jiletleyen kolalı beyaz yaka içinde yetiştiğim için bu duyguyu iyi bilirim. Sadece karne günü serbest bırakılan kıyafetlerin rahatlığı halen hafızamdadır. Öğrenciyken hiç hazzetmediğim bu uygulamayı sonraları “sosyal adalet” fikrine daha uygun bulmuştum. Zaten amaç da buydu: Ülkedeki derin sınıf farklılıklarını çocuklara hissettirmemek... Fakir çocukları kıyafet baskısı altında ezmemek... Zenginlerle fakirleri, kara bir örtü altında eşitlemek... * * * Tek tip önlük fikri, memlekette sosyal adalet kurmak yerine, mevcut adaletsizliği okullarda çocuklardan saklamak gibi bir niyetten doğmuştu belki, ama uygulamada aynı sonucu doğurmadı. Çünkü zengin çocuğu, yine gıcır ayakkabısından fosforlu kalemine, saç tıraşından çıkışta bekleyen makam arabasına kadar fark ettirirdi kendini... “Öbürleri”, kazınmış saçlar, pejmürde kılıklar, dağılmış yakalarla iyot gibi açığa çıkardı. O yüzden farklılıkları tıraşla törpüleme-çocukları önlükle eşitleme projesi bekleneni vermedi. Evlerde su akmadığı dönemlerden kalma bit korkulu kısa saç dayatması da, okul önlerinde favori çekiştiren muavinler eliyle bir zulme dönüştü. Oysa dünya çoktan, kafaların içiyle uğraşma çağına girmişti. * * * Asıl önemli gelişme ise ünlü markaların çakmalarının seri üretimiyle yaşandı. Bu korsanlık, marka sahiplerini sıkıntıya soktuysa da sokakta bir “çakma demokrasi” oluşumuna katkı yaptı. Sözün iki anlamında da söylüyorum: Hem, çok farklı fiyat dilimlerinde “aynı” görümlü giyim kuşamı mümkün kıldı. Hem de bunun özgürlük anlamı taşıdığına kitleleri inandırdı. Ama fiiliyatta -korsanlar sayesinde- markaların yaratabileceği eşitsizlik bariyeri de yıkılmış oldu. * * * Milli Eğitim bir süredir, çocukları bu yükten kurtarmaya uğraşıyor. Şimdiye dek forma üreticilerinin baskısı yüzünden Bakan’ın deyimiyle “serbest kıyafet tercih edilemedi.” Bu baskı aşılabilirse, ya 2011 ya 2012’den itibaren okullarda üniforma devri bitecek. Dün karne alan çocukların bir gün yaşadıkları rahatlık daim olacak. Darısı diğer tek tip dayatmalarına... Başta düşünce olmak üzere...",https://www.milliyet.com.tr/yazarlar/can-dundar/ogrenciye-her-gun-pisti-1252719
Can Dündar,Doğu’nun başladığı yer,11 Haziran 2010,"Şöyle bir sahne hayal ediyorum: Avrupa liderleri İstanbul’da toplanmış. Başbakan onlara hitap ediyor: Türkiye’nin Doğu’yla hep dost kalacağını, ama 100 yıldır Batı’ya yürüdüğünü anlatıyor. Ve Atatürk’ün bir demecine atıf yapıyor: “Osmanlı’nın düşüşü, kendini Avrupa milletlerine bağlayan bağları kestiği gün başlamıştır. Bu, bir hataydı; bu hatayı tekrarlamayacağız. Bizim siyasetimiz, geleneğimiz, çıkarımız, bizi bir Avrupa Türkiye’sine, yani yüzünü Batı’ya dönmüş bir Türkiye’ye yöneltiyor.” Sonra Fransız Başbakanı’na dönüp Hoca Tahsin Efendi’nin Avrupa seyahatinde yazdığı şiiri okuyor: “Paris’e git bir gün evvel, aklû fikrin var ise Âleme gelmiş sayılmaz, gitmeyenler Paris’e...” * * * Bu sahneden giderek uzaklaştığımız kesin... “Yüzler, sözler Doğu’ya dönüyor” deyince iktidardakiler, “Hâşâ... Sümme hâşâ” diyerek karşı çıkıyorlar. “Biz üstümüze düşeni yaptık; ama Batı’dan karşılık bulamadık” diyorlar. Boşanan çiftlerin mahkeme çıkışındaki ağız dalaşına benziyor manzara... “- Sen isteksizdin; ondan oldu.” “- Asıl senin kaprislerin beni canımdan bezdirdi; başka arayışlara itti.” Gerçek ne? Aslında çoğu aile ilişkisinde olduğu gibi ikisi de haklı... * * * 3 Ekim 2005’te AB ile müzakerelere başlayan Türkiye’nin önünde uyum sağlaması beklenen 120 bin sayfalık “AB müktesebatı” vardı. Bunlar 35 başlıkta toplandı. Türkiye kendi iç hukukunu bu başlıklara uygun hale getirdikçe fasıllar kapanacak, yeni fasıllar açılacaktı. Türkiye, 5 yılda bu 35 fasıldan sadece 1’ini kapatabildi. 11 fasıl açık... Diğerleri açılamadı bile... Çoğu Kıbrıs yüzünden, bir kısmı Fransa engelinden açılamıyor; açılsa da yürüyemiyor. Ama açılan başlıklar da Türkiye’nin ilgisizliği ve bürokrasinin ataleti nedeniyle gecikiyor. Yola çıkarken yüzde 70’lerin üstünde olan kamuoyu desteği yüzde 40’lara düştü. Tam üyelik hedefi gün be gün uzaklaşıyor. * * * Şu da var ki, bugün sırt sırta döndüğümüz “Batı”, dün Atatürk’ün dahil olmak istediği Batı’dan hayli uzak... O “Batı”, bir medeniyet projesiydi. İnsan hakları, ifade hürriyeti, örgütlenme özgürlüğü, hür basın, bilimsel düşünce, kadın-erkek eşitliği demekti. Dinin siyasetten elini çekip vicdanlarda yaşatılmasıydı. Farklı olana hoşgörüydü. Bir arada yaşama kültürüydü. Bugünkü Batı, bu Batı mı? 11 Eylül sonrası yükselen yabancı düşmanlığına, hortlayan ırkçılığa, farklıya tahammülsüzlüğe, Hıristiyan kimliğine bakılırsa, değil... Batılıların pek sevdiği deyimle ifade edersek “Batı da yüzünü Doğu’ya döndü.” * * * Ne yapmalı? Öyledir diye, Batı’dan yüz mü çevirmeli? Bu değerleri ağzına bile almayan coğrafyalara mı yönelmeli? Yapılacak şey, hem Doğu’da hem Batı’da uygarlık değerlerini savunabilmektir. Bu da gazetecileri, karikatüristleri, çocukları hapsederek, en hayati konularda “Ulemaya soralım” diyerek, ihmal kazalarını kadere havale ederek, her farklılığı “sapıklık” zannederek, yabancı işçileri kovmakla tehdit ederek, her muhalife “Beğenmeyen çekip gider” resti çekerek olmaz. Doğu hududu buralardan başlıyor.",https://www.milliyet.com.tr/yazarlar/can-dundar/dogu-nun-basladigi-yer-1249932
Can Dündar,Hamas’ı hoş görüp BDP’yi dövmek,16 Haziran 2010,"Barış ve Demokrasi Partisi (BDP)’ye yüklenen Erdoğan’a, Hamas’ı kollayan Erdoğan’ın sesini dinletmek lazım. Belki o ses, sahibini ikna eder. Çünkü ikisi aynı verilerle taban tabana zıt şeyler söylüyor. Hamas’ı kollayan Erdoğan, Batı’nın “Onlar terörist” suçlamasına “Hayır, onlar seçimle gelen direnişçiler” diyerek karşı çıkıyor. BDP’ye yüklenen Erdoğan ise “Biz seçimle geldik” savunmasına “Hayır, siz terör örgütüyle irtibatlısınız” diye kulak tıkıyor. Konuşmasında “Hamas” yerine “PKK” yazın, veya tersi; bakın ne oluyor. Çifte standardın dik alası... * * * Başbakan, seçim yaklaştıkça bunu daha çok yapıyor. Mesela “Irak’ta bir medeniyet çöktü. Yüz binlerce insan öldü” diyor. Hükümetinin, yüz binlerce insanın ölümüne yol açacak işgale ortak olabilmek için nasıl çabaladığını unuttuğu-muzu sanıyor. Mesela “Ameri-ka’nın Afganis-tan’da ne işi var” diye soruyor. Türkiye’nin de orada Amerikan güçleriyle birlikte asker bulundurduğunu, hatta bir dönem NATO kuvvetlerinin temsilciliğini üstlendiğini hatırlamadığımızı zannediyor. Unutkanlık, popülizmin en bilinen yan etkisi... Hafıza ise, demagojiye karşı en etkili ilaç... * * * Dönelim Hamas meselesine... Halkoyuyla seçilmiş olmak, terörü desteklemeyi meşrulaştırmaz tabii... Ama Başbakan gözünde Hamas’ı meşru kılan halkoyunun, BDP için de geçerli olduğunu kabul etmek gerek. BDP, Başbakan’ın dediği gibi “terör örgütüyle irtibatlı” ise “Neden bölge halkı inatla BDP ve seleflerine oy veriyor” diye de düşünmek gerekmez mi? Ayrıca eğer hükümet, “açılım”la silahlı kadroları dağdan indirip silahsızlandırmayı, legal siyasal kanalları açmayı, şiddeti çözüm aracı olmaktan çıkarmayı amaçlıyorsa bunu, yasal örgütlenmeleri yargılayarak, partileri kapatarak yapabileceğini mi sanıyor? Bunun olsa olsa “Bölgede yasal siyaset mümkün değil” anlamı taşıyacağını, yeniden dağ yollarını açacağını ve can çekişen açılımın tabutuna son çiviyi çakacağını görmüyor mu? * * * Habur’dan hükümetin bilgisi ve izniyle “Açılım müjdecileri” olarak giriş yapan örgüt üyelerinin, bugün Diyarbakır’da “örgüt üyeliği” suçlamasıyla mahkeme huzuruna çıkacak olması, “açılım”ın bitiş vuvuzelasıdır. Seçime doğru hükümet, PKK’nın da katkısıyla “açılım”ı buzluğa kaldırırken, savaşçı bir dile dönüyor. Yani bir “ittifak”tan söz edeceksek, Başbakan’ın dediği gibi “AKP’ye karşı bütün partiler+PKK” ittifakından değil, hükümetle örgüt arasında “Açılım tamam, çatışmalara devam” ittifakından söz edebiliriz. Ne yazık! AB’ye tam üyelik, Kıbrıs’ta çözüm, Ermenistan’la sınırı açma düşlerinden sonra Kürt açılımı da suya düşüyor. Türkiye, “bölgenin dev gücü” olarak Balkanlar’da, Ortadoğu’da, Kafkaslar’da çatışmalara çözüm aramaya gittiğinde “Sen önce kendi içindeki çatışmaya barışçıl bir çözüm bul” demezler mi?",https://www.milliyet.com.tr/yazarlar/can-dundar/hamas-i-hos-gorup-bdp-yi-dovmek-1251863
Can Dündar,Maskeli çocuklar köyü,12 Haziran 2010,"Bugün Ankara İncek’te bir köy açılacak. Kan kanseri tedavisi gören, tedavi için Başkent’e gelen yoksul çocuklarla aileleri yerleşecek köyün 24 hanesine... Beyaz maskeli çocuklar koşacak kırlarda... Kiminin saçı dökülmüş, yüzü süzülmüş, ama hüzünlü değil huzurlu, birbirlerinden güç alan, birbirlerine güç veren çocuklar... Bir yandan tedavi görürken eğitilecek, spor yapacak, 5 yıldızlı otel hizmetinden ücretsiz yararlanacaklar. Meslek kurslarında, uğraş atölyelerinde becerilerini geliştirecekler. LÖSEV’in “Lösemili çocuklar köyü”, dünyadaki ilk örnek olarak kayıtlara geçecek. * * * Önceki gün, yine LÖSEV imzalı “bir başka ilk”e tanıklık ettik. Ankara Angora Evleri’nde dünyanın ilk lösemili çocuklar okulunu gezdik. 1,5 yıl önce, LÖSEV dostlarının imecesiyle açılan okulda eğitim gören 150 çocukla buluştuk. Çocuklar, Ankara Tenis Akademisi’nin verdiği tenis kursunu bitirmişlerdi. Hem tenis sertifikalarını alacak, hem eğitim döneminin bitişini kutlayacaklardı. Bu mutlu gün için Hülya Avşar ve ben de ailelerimizle davetliydik.",https://www.milliyet.com.tr/yazarlar/can-dundar/maskeli-cocuklar-koyu-1250309
Can Dündar,Önce babalar,19 Haziran 2010,"Babalar, çocuklarının doğumuyla büyür; çocuklarsa babalarının ölümüyle... Bu genellemeyi bozacak her şey kural dışıdır. En çok da evladını toprağa veren babalar... * * * Geçen hafta şehir dışındaydım. Sabah 8’e doğru başucumdaki telefonun sesiyle uyandım. Uyku sersemliğimi dağıtan tokatlar gibi döküldü sözcükler: “Bir kaza olmuş... Oğlunuz hastanede... Korkmayın...” Panik halinde eşimi arıyorum. Ağlıyor telefonda: “Hastanedeyiz” diyor; “Başını yere çarptı. Kafası kanıyordu. Hatırlamıyor. Cümleleri toparlamakta zorlanıyor.” Her günkü saatinde servise binmek üzere çıkmış evden... Sonra cüzdanını evde unuttuğunu fark edip aniden dönmüş; döndüğü anda sokaktan aşağı inmekte olan belediye otobüsü ona çarpmış. Yere savrulmuş. “Ambulans” diye bağıranların sesine koşmuş annesi... Onu yerde yatarken görmüş. * * * Onlar hastanede... Ben uzak bir şehirdeyim. Uçağı bekleyecek sabrım yok. Üzerime bir pantolon geçirip arabaya biniyorum. Ve hayatımın en hızlı şehirlerarası yolculuğunu yapıyorum. 3 saatlik yol, 3 bin yıl gibi geliyor. Asfalt sünüyor adeta; ama yürekteki ateş sönmüyor. Beynimin içinde bin bir düşünce... Ama tuhaf; hiç kötü bir ihtimal düşmüyor aklıma... “Merak etme yaşar. Bunu da aşar.” Beynimde çınlayan tek ses bu... En ufak bir kaygı taşımıyorum. Sadece bir an önce varıp yanlarında olma arzusu... Gittiğimde sargılar içinde; ama en önemli uzuv, beyin dönmüş hayata... En kötü ihtimal bertaraf edilmiş. Cümleleri düzgün; kaza anını hatırlamasa da rahat konuşuyor. Anlattıklarından anladığım şu: Bir mucize eseri kurtulmuş. Her ziyaretçinin dillendirdiği o güzelim tabirle: “Verilmiş sadakamız varmış.” * * * Hastalığa varan bir merakla sokağın güvenlik kameralarından kaza anını araştırıyoruz. Ve akıl almaz bir soğukkanlılıkla “çarpma anı”nı izliyoruz. Sonuç şu: Görüntüde belediye otobüsünün acul ergene çarpıp kenara savurduğu görülüyor. İki saniye sonra çarpışsalar altına alıp sürükleyecek. O iki saniyelik gecikme, bir hayatı (hepimizin hayatını) kurtarıyor. Birbirimize sarılıyoruz. * * * Belki de hayatı kıymetlendirenlerin kıymetini bilmenin ağır test sınavları bunlar... O rabıtaları birazcık gevşettiğimizde, sevdiklerimizin her zaman yanımızda olacağı rehavetine düştüğümüzde hayat, acı bir tokatla hatırlatıyor öncelikleri; her şeyi yeniden “önem sırası”na sokuyor. “Unutma! Senin önceliğin bu” diye haykırıyor. Acıyla kendine getiriyor. * * * Babalar, çocuklarının doğumuyla büyür. Ve babalarının ölümüyle büyür çocuklar... Dün sabah da Hakkâri’den gelen çatışma haberleriyle uyanınca, daha bir yakından hissettim, evladını toprağa verecek, onun yokluğuyla ömür sürecek babaların acısını... Oysa kural belli: Evlat, babayı toprağa verir. Tersi, ebedi bir işkencedir. Bugün önem sıralamasını yeniden gözden geçirme günü biraz da... Hayatı, öncelikleri sorgulamaya bahane... Hepinizin babalar günü kutlu olsun.",https://www.milliyet.com.tr/yazarlar/can-dundar/once-babalar-1253120
Can Dündar,Bir kupa hikayesi,17 Haziran 2010,"Hayatımın maçına çıktım Pazar günü... “Hayatımın maçı” diyorum, çünkü 15 yıllık tenis hayatımda ilk kez final oynadım. İlk merak saldığımda sadece eğlencelik hafta sonu maçları vardı. Genellikle Atlı Spor Kulübü’nde Osman Müftüoğlu ile ben, Sedat Ergin-Nihat Özdemir ikilisine karşı oynardık. Zamanla işler yoğunlaştıkça takımlar dağıldı; ama ilgimiz azalmadı. 4 yıl önce kaybettiğimiz tenis sevdalısı Levent Güray adına Kavaklıdere Tenis Kulübü’nde düzenlenen veteran çiftler turnuvasına daha önce de birkaç kez katılmış, genellikle ilk turlarda elenmiştik. Geçen kış ortağım Yasin Güney’le sıkı bir hazırlık yaptık. Ankara Tenis Akademisi çatısı altında antrenmanları hiç aksatmadık. Ve bu yıla iddialı girdik. 102 tenisçi katılmıştı turnuvaya... En iddialıları, geçen yılın (ve her yılın) şampiyonu Nihat Özdemir ile ortağıydı. Çeyrek finalde Fenerbahçe formalarıyla karşımıza çıktıklarında işimizin zor olacağı belliydi. Ama Fenerbahçe’nin bu yılki kaderi, bu kez kortta onları bekliyordu. Ortağım ve hocam Yasin’in olağanüstü performansı sayesinde önce onları, sonra yarı finaldeki rakiplerimizi yenerek finale yükseldik. Finalde karşımızda Asım Özdemir-Emir Ulusoy çifti vardı. Seyircilerin en ön sırasında efsane Tuncel Kurtiz’i görmek başta Yasin Hoca’yı kilitledi. İlk seti tie-break’le 7-6 verdik. Ama çabuk toparlandık; ikinci seti 6-4, üçüncü seti 6-1 alarak kupayı kazandık. İşbu yazının özeti şudur: “Nazar etme ne olur/ çalış senin de olur.”",https://www.milliyet.com.tr/yazarlar/can-dundar/bir-kupa-hikayesi-1251912
Can Dündar,Peki Irak işgalini isteyen kimdi?,14 Haziran 2010,"Erdoğan hafta sonu yaptığı konuşmada “malum gazeteler”i İsrail taşeronu olmakla suçluyor. “Ortadoğu’daki katliamlara sessiz kalamayız” diyor ve soruyor: “Amerika’nın Irak’ta ne işi var? Şu anda Irak’ta yüz binlerce dul kadın, yetim, öksüz var. Bunların sorumlusu kim? Bunlara karşı susacak mıyız? Susarsak Fatih Sultan Mehmet’in, Yavuz Sultan Selim’in kemikleri sızlar...” Devam ediyor Başbakan: “Bu coğrafyayı bu hale getirenler, tarihe bunun hesabını vermek durumunda...” * * * İşte özlediğimiz antiemperyalist tavır... O eski politikacılar neydi öyle... Onlar, Yavuz’un, Fatih’in mirasından, Amerikan yayılmacılığından filan bihaber oldukları için “Ortadoğu’da Türkiye ile ABD’nin çıkarlarının örtüştüğünü” söyler, Büyük Ortadoğu Projesi’nin eşbaşkanı olmakla övünürlerdi. Daha eksenimiz kaymamıştı o zamanlar... Pentagon yetkilileri bile “Biz Irak’a müdahale için tereddütteydik, Türkiye bize cesaret verdi” demişti. Amerikalılar Irak işgali için kapıya dayandığında bizim lider, “Amerika’nın Irak’ta ne işi var? Bu suça ortak olmayalım. Atalarımızın kemikleri sızlar” diyen milletvekillerini azarlamış, “Buna ‘Hayır’ demek bana ‘hayır’ demektir” diye rest çekmişti. İşgale karşı çıkanları da bir daha aday yapmamıştı. Kimdi ki o? * * * Dönemin Dışişleri Bakanı, işgalciyi haklı çıkarmak için demişti ki: “Biz komşumuz olan bir ülkenin diktatoryal rejimle yönetilmesini arzu etmeyiz. Bunu Türkiye’ye yönelik bir tehdit olarak algılıyoruz.” Şimdi soracaksınız: “Peki ne oldu da komşu İran’ın diktatoryal rejimi Ankara için sorun olmaktan çıktı?” Dedim ya; bunlar eksenimiz değişmeden önceydi. Şimdi adını getiremedim; o lider Irak’ın işgaline “taşeronluk” karşılığı koparılacak hibe için yaptığı yüz kızartıcı pazarlıklar nedeniyle Amerika’da karikatürlere konu olmuştu. Bir Amerikan gazetesine yazdığı makalede şöyle demişti: “Irak’ta savaşan kahraman Amerikan askerlerinin, en az zayiatla, mümkün olan en kısa zamanda ülkelerine dönmeleri için dua ediyoruz.” Duayla kalmamıştık tabii... Meclis “kahraman Amerikan askerlerine” geçiş izni vermese de o liderin talimatıyla İncirlik kullanıma açılmış, işgal silahları Türk hava sahası üzerinden nakledilmiş, işkence uçakları Türk havalimanlarına inip kalkmıştı. Şimdi adını hatırlayamıyorum, ama bu çabaları gösteren o lidere “Amerikan Museviler Kongresi” “Cesaret ödülü” vermişti de, bizim lider, Musevi olmadan bu ödülü alan ilk politikacı olarak kayıtlara geçmişti. Adı dilimin ucunda... Neydi? * * * Bunların üzerinden henüz 7 yıl geçti. O arada bizim diplomatik eksen değişti. Dün Irak’ın işgali için nasıl çabaladıklarını unuttuğumuzu sananlar, gün geldi, “Bunların sorumlusu kim” diye sormaya başladı. Sorumluları biz unutsak, tarihin aynası unutmaz. Ve “Bu coğrafyayı bu hale getirenler, tarihe bunun hesabını vermek durumunda kalır bir gün...”",https://www.milliyet.com.tr/yazarlar/can-dundar/peki-irak-isgalini-isteyen-kimdi-1251045
Can Dündar,Hangisi daha yakın: Gemideki İsrailli mi? ABD’deki Hocaefendi mi?,06 Haziran 2010,"Kim ne derse desin: Mavi Marmara’nın Gazze’ye yelken açması, son yılların en büyük sivil itaatsizlik eylemidir. Kim sahip çıktı; ne slogan atıldı; bunlar detay... Gemide tanıdıklarım var; vicdanlarına kefilim. Eylemleriyle herkesi, hatta on yıllardır İsrail’i şımartmış Washington’u bile karşı tavır almaya zorladılar. Az şey değildir. * * * İlk haftanın sonunda eylemin bilançosuna bakıldığında kazanç hanesine yazacak çok şey var: Birincisi, can pahasına dünyanın dikkatinin Gazze ablukasına çekilmiş olmasıdır. İkincisi, İsrail vahşetinin naklen sergilenmiş oluşu... Bir başka kazanç, geminin bir “uluslararası dayanışma kadırgası” haline dönüşmesi oldu. Gemide Yunanlı aktivist de vardı; İsrail Parlamentosu’ndan milletvekili de; Hıristiyan din adamı da... Filistin bayrağı taşıyan Türkler kadar, New York’ta elde Türk bayrağıyla gösteri yapan Hasidik Yahudileri de vicdanın dini olmadığını kanıtlar gibiydiler. Washington’un tedirginliği dün Pensilvanya’da verilen demece de yansımıştı. Sanıyorum gönüllüler, Gazze eylemini New York’taki Hasidik Yahudi’nin, Hocaefendi’den daha iyi anlamış olmasını biraz hayret, biraz ibretle karşılamışlardır ki bunu da bir kırılma anı olarak kazanç hanesine yazıyorum. * * * Eylemin asıl başarısı, “medeniyetler çatışıyor” denilen bir çağda farklı dinden, ayrı milliyetten insanların, vicdan temelinde dayanışmasının mümkün olduğunu göstermesidir. Bunu gölgelemeye dönük hatalar da olmadı değil: Bazıları “Vereceğimiz destek Hamas’ı güçlendirir” diyerek Filistin’in haklı davasına uzak durdu. Bazıları “Filistin’in haklı davasına zarar verir” diye Hamas’ın da insan haklarında çuvalladığını söylemeye çekindi. Bazıları “İHH’yı övmüş olmayalım” diyerek eylemin başarısını görmezden gelmeye çalıştı. Bazıları “Eylemin başarısını görmezden gelmeyelim” diyerek Mavi Marmara’nın koruma zaafını söylemekten kaçındı. Bazıları “Bu vesileyle Yahudi düşmanlığını yayalım” derken eylemi destekleyen Yahudileri gizledi. Türkiye’de yaşayan Musevileri tedirgin etti. Böylece belki de ilk kez uluslararası çapta yankı yaratmış “bir insan hakkı davası”nı dar “bir İslam hakkı davası” boyutunda küçültmeye çalıştılar. Buna rağmen olmadı. Eylem, Dışişleri’nin baştan beri söylediği gibi, “Türkiye ile İsrail arasında bir mesele” gibi değil, “İsrail’le dünya, hatta İsrail’le insanlık arasında bir sorun” olarak görüldü. * * * Bundan sonrası da önemli: Hareket, son günlerde olduğu gibi bir “İslami direniş” havasına sokulursa ilk heybetini yitirecektir. Eylemciler, burada yakaladıkları uluslararası dayanışma ruhuna ve eylemin “dinler üstü” tabiatına bağlı kaldıkça, mesela İsrailli muhaliflerle, Hıristiyan direnişçilerle yakınlaştıkça hem Batı’nın hem Doğu’nun desteğini alacak ve Siyonist hükümeti yalnızlaştıracaklardır. Bu yönde ilk işaret, İskenderun’da papaz Padovese’nin katledilişini lanetlemek ve cenazesini Mavi Marmara şehitleri kadar içtenlikle sahiplenmek olabilirdi. Ne yazık ki, orada benzer bir hassasiyet göremedik.",https://www.milliyet.com.tr/yazarlar/can-dundar/hangisi-daha-yakin-gemideki-israilli-mi-abd-deki-hocaefendi-mi-1247224
Can Dündar,PKK limana indi,04 Haziran 2010,"PKK geçen pazar ilk kez Deniz Kuvvetleri’ne bağlı bir askeri üsse saldırdı. Nöbetçi askerlere roketatarla ateş ettiler. 6 er şehit oldu. Bu eylem, İsrail saldırısının gölgesinde kaldı, ama önemliydi. PKK Türkiye’nin en stratejik limanında, üstelik bir askeri üsse saldırarak güç gösterisi yaptı. “İstediğim zaman, istediğim yerde eylem yapabilirim” mesajı verdi. Bir yandan da yıllardır sözü edilen “dağdan limana inme, karadan denize açılma stratejisi”ni somutlaştırdı. Örgütü yakından bilen bir kaynağımdan, PKK’nın son 30 yıllık yayılma stratejisini adım adım dinledim. Sizinle de paylaşmak istediğim bu izahat, bir harita açılarak dinlenirse örgütün yayılışı çok daha net görülebiliyor. * * * İlk 10 yılda örgütün 4 büyük mevzii vardı: 1) Irak sınırı: PKK, 12 Eylül’den sonra yurtdışına çekilmişti. Militanlar Lübnan’daki Filistin kamplarına yığılmıştı. 1982’de İsrail, Lübnan’ı işgal edince PKK’lılar da Türk-Irak sınırındaki Barzani kamplarına yerleşti. İlk ve en önemli mevzi o dönem sınırda kuruldu. 2) Botan bölgesi: 1982’de TSK ilk sınır ötesi harekâtı yaptı. PKK’lılar üçe ayrıldılar: Bazıları Irak içlerine kaydı; bir kısmı sınır bölgesinde kaldı. Bazısı ise PKK’nın “Botan bölgesi” dediği “Şırnak-Siirt-Hakkâri” üçgenine yerleşti. 1984’te silahlı mücadele de buradan başladı. 3) Diyarbakır: Şiddet yayılınca örgüt için yeni mevzi ihtiyacı doğdu. Bu kez hedef, “Diyarbakır-Muş-Bingöl” üçgeniydi. Silahlı mücadele sonucu burada da kalıcılaştılar. 4) Doğu Anadolu: Çatışmaların en çok yoğunlaştığı 1993’te PKK “savaşı kuzeye yayma”ya kilitlendi. Gözünü Dersim’e dikti. 1994-95’te en çok eylem orada yapıldı ve Doğu Anadolu da şiddetin içine çekildi. Bu 4 bölge, örgütün güçlü ve sabit mevzileri oldu. Haritada bunları işaretlerseniz Güneydoğu’dan Kuzeybatı’ya doğru yayılan üçgenler görürsünüz. * * * PKK, 1993’ten sonra sloganını, “Savaşı Türkiyelileştirme” olarak belirledi. Yeni hedef, Akdeniz, İç Anadolu ve Karadeniz’di. İç Anadolu’da halk desteği sağlanamadığından mevzilenemediler. Akdeniz planı ise Suriye’nin desteğini çekmesiyle güdük kaldı. Ama Karadeniz planı işledi. Nasıl? “Birçok nedeni var, ama aslen sol örgütlerin katkısıyla” diyor kaynağım... Sol örgütler o güne dek PKK ile savaş halindeydi. Ancak Madımak katliamından sonra Alevilerde oluşan tepki, PKK’nın Sivas kırsalına yerleşmesini kolaylaştırdı. Başbağlar katliamı o günlerde yaşandı. 2000’deki kanlı “Hayata dönüş operasyonu” ise intikam yemini eden sol örgütlerin dağa çıkmasına ya da PKK saflarına katılmasına neden oldu. Böylece hareket, devletin her yanlış adımında yeni mevziler elde ederek Tokat’a doğru yürüdü. * * * Şimdi haritaya yeniden bakın: Hakkâri sınırından Tokat’a bir çizgi çekin; oradan Samsun’a çıkın; sonra çizgiyi dümdüz aşağıya doğru uzatın: Torosları aşıp İskenderun limanına ineceksiniz. Tıpkı PKK gibi... Peş peşe yapılan hataların çizdiği bu harita, “PKK bitti, bitiyor” diyerek geçirdiğimiz son 30 yılın bilançosudur. İskenderun saldırısı, bu tarih içinde yeni bir dönüm noktasını haber veriyor. Yeni bir şeyler söylemenin vakti gelmedi mi hâlâ?..",https://www.milliyet.com.tr/yazarlar/can-dundar/pkk-limana-indi-1246937
Can Dündar,Manga: Bir başarı öyküsü,30 Mayıs 2010,"Eurovision’da dün geceki oylamanın sonucu ne olursa olsun Manga’nın kazandığı kesin... Çünkü bu Ankaralı genç grup, başarısının tesadüfi olmadığını ve lokal kalmayacağını gösterdi. Önlerinde uzun ve parlak bir yol var; ama bugüne kadarki çizgileri bile bir başarı öyküsü olarak anlatılmaya değer... * * * Ankaralılar bilir: Başkent’ten sıkı rockçılar yetişir. Şehrin Limon, Manhattan, Gölge, If gibi barlarından nice yetenek çıkmıştır. Manga onlardan biri... 2000’lerin başında Limon’a takılanlar onları bir “cover grubu” olarak tanıyordu. Kendi bestelerini değil, bilinen rock parçalarını söylüyorlardı. Grubun kuruluşuna konservatuvarlı gitarist “Yamyam” (yani Yağmur) önayak olmuştu. Yağmur ve basçı arkadaşı Orçun, birçok rock’çının hayatını değiştiren o “Bir grup kursak...” cümlesini ilk kez 2001 Eylülü’nde dillendirmişlerdi. Bir davulcu gerekiyordu. Yine Ankara barlarında çalan Özgür’le randevulaştılar. Konuk Sokak’ta Dost Kitabevi önünde buluştular. Özgür randevuya takım elbiseyle geldi. “Çocuk fazla ciddiye almış” diye düşündüler. Oysa Özgür o akşam bir düğüne davetliydi. Engürü kahvesindeki görüşmede grup 3 kişiye çıktı. Ardından Eskişehirli Efe turn-table’ı ile katıldı aralarına... Sonra da Özgür, yine Limon’dan tanıdığı vokalist Ferman’a açtı konuyu... Ferman bir sürü grupla söylemişti; artık umudu tüketmek üzereydi. “Bunu da deneyeyim” dedi. O ara Orçun ayrıldı, bası Bilkentli Cem üstlendi. Takım tamamlandı. “Kendimize öyle bir isim bulalım ki, bütün dünyada aynı anlama gelsin” dediler. Hepsi Japon animasyon sanatı Manga’nın hastasıydı. Grubun adı oradan çıktı. * * * 6 Mart 2002 günü 7. ODTÜ Rock Festivali’nde, Mimarlık amfisinde, “Mor ve Ötesi”nin alt grubu olarak ilk kez sahneye çıktılar. Söz ve müziği Yağmur’a ait olan “Kal Yanımda”yı çaldılar. Seyirciyle bu ilk buluşmada ayakta alkışlandılar. Ardından Show TV’nin düzenlediği “Sing Your Song” yarışmasına katıldılar. Televizyon, bir anda onları Türkiye’ye tanıttı. Programda son derece rahatlardı; farklı bir enerjileri vardı. Başarılı olacaklarına inanmışlardı. Çekimlerde aralarından biri: “Bu, sizce bir şeyleri değiştirecek mi hayatımızda” diye sorunca diğeri şöyle cevap veriyordu: “Değişti bile manyak! * * * Değişmişti gerçekten de... 2002’deki o yarışmadan ikincilik derecesi ve bir albüm anlaşmasıyla döndüler. Anlaşma gerçekleşmedi; ama dağılmayıp direndiler. Limon’da çalmaya devam ettiler. Yeni bestelerle büyüdüler. Ve nihayet “Rock İstanbul”da Sony Müzik tarafından keşfedildiler. 2004’te çıkan ilk albümlerinin 100 bin satması herkes için sürprizdi. Ama şımarmadılar hiç... 2005’ten beri izlediğim her konserlerinde yetenek, samimiyet, emek, dayanışma ve tevazu vardı. Bu formül, 5’liyi MTV’nin “Avrupa’nın En İyisi” ödülüne ve Eurovision’a taşıdı. Hâlâ dinlemediyseniz bugün son albümleri “Şehr-i Hüzün”ü (özellikle de “Cevapsız Sorular”ı) dinleyin. Bu gencecik müzisyenlerin müzik duygusuna şapka çıkaracak, onları daha büyük başarıların beklediğine emin olacaksınız.",https://www.milliyet.com.tr/yazarlar/can-dundar/manga-bir-basari-oykusu-1244281
Can Dündar,Sandık,29 Mayıs 2010,"Yeni dul kalmış bir yaşlı kadın, hastanede hayat yoldaşının başucunda geçirdiği günleri anlattı geçenlerde... Ölümü bekleyen kanser hastaları koğuşu... Umut kesilmiş vakalar için bir nevi bekleme odası... Ecele hazırlık kapısı... Sırat köprüsü... Orada hep sakin ve anlayışlıymış doktorlar... İlk muayeneden sonra “Hastanızın durumunu biliyorsunuz değil mi” diye söze girerlermiş hep... Ümidi kapıdan sokmazlarmış. Hasta yakınları da durumu bilir, ancak kadim bir yolcuyu dönüşü olmayan bir yolculuğa uğurlamaya gelmiş gibi elde mendil, sessizce beklerlermiş. * * * Lost’un finalinde Ada’nın aslında “Araf” olduğunun anlaşılması, çoklarında hayal kırıklığı yarattı. Oysa “alternatif bir hayata açılan ada” fikri, insana hastanede soğuk bir “veda odası”ndan daha iyi geliyor. Hayalin gerçeğe bulaştığı, “akıbet”in yeşillikler içinde yaklaştığı, iki dünyanın kucaklaştığı bir “yarımada”, eşsiz bir jübile mekânı olmaz mıydı? “Göç”, böyle daha alımlı değil mi? * * * Hayko Cepkin, “çok karanlık” diye eleştirilen son albümü “Sandık”ta aslında gayet iyimser bir yerden bakıyor ölüme... Öyle “geniş kanatları boşlukta simsiyah açılan ve arkasında güneş doğmayan büyük bir kapıdan” söz etmiyor. Tersine, -kendi deyimiyle- “ömür boyu başımıza gelmeyeceğini düşünemeyeceğimiz yegâne şey”i, bir huzur durağıymış gibi tevekkülle anlatıyor. “Sandık” dediği bir tabut... İstiyor ki; “Sandık açılsın, dinlensin artık bu yürek...” Diyor ki: “Ben değil aslında/ Benden ayrı bir ben yanar/ Sandığım hazır olsun/ Elbet içi dolar...” * * * “Vefat”, bu denli korkunç hale getirilmeden önce, hayatla iç içeydi. “Ecel”, birkaç katmanlı olduğuna iman ettiğimiz uzun seyahatin mola anı idi. Mezarlıklar, şehir içindeydi. Doğumevi... Nikâh salonu... Gusülhane... “Hayat”, mahalledeki binalarda özetlenirdi. Modern insan ahiretten ümidi kestikçe, uzun yaşama hırsına düştükçe “emrihak” fikri, “motivasyon kaybı” sayıldı. “Ölüm” her canlının “tadacağı” bir kader değil, günlük telaş içinde unutacağı bir keder halini aldı. Mezarlıklardan kemikler süpürülüp şehir dışına taşındı. Cenaze namazları, mesai arasına sıkıştırıldı. “Ölüm”, göz önünden uzaklaştırıldı. * * * “Sandıktaki son çivi”yi, dün Yüksel Altuğ’da okudum. Aşk-ı Memnu’nun sonunda Bihter’e ne olacağı sır gibi saklanıyordu ya... Birileri akıl edip romanın sonuna bakmış olmalı ki, Bihter’in finalde tabancayla canına kıyacağı öğrenilmiş. Ölmeden sanal âlemde Bihter için “cemaat” toplamaya başlamışlar. Bihter’in cenazesine katılacağını ilan edenlerin sayısı şimdiden 50 bine yaklaşmış. Yüksel, esprili diliyle son bölüme helvacıların sponsor olmasını öneriyordu. Çağın en büyük “cemaat”i sayılan İnternette, sevdiklerimizle vedalaşmak bir “tık” mesafesinde artık... “Facebook” ise Araf’ın taziye defteri... * * * Sahi, bizim hayata nasıl bir final çekiyorlar acaba?.. Benim senaryom şu: Meğer burası cehennemmiş. Ölümden sonra bir şans daha verilecekmiş.",https://www.milliyet.com.tr/yazarlar/can-dundar/sandik-1243988
Can Dündar,Apo uyardı: Tasfiye sırası Erdoğan’da,07 Haziran 2010,"Hafta sonu Başbakan Erdoğan Dolmabahçe’de sporculara “Kürt açılımı”nı anlatırken Abdullah Öcalan’ın avukatları da son İmralı görüşmesinin tutanaklarını deşifre ediyorlardı. Öcalan hükümete şu mesajı vermişti: “Bu sorunu halletmezseniz üç ay sonra gidersiniz. Ayağınızın altındaki toprak kayıyor. İşte görüyorsunuz Kılıçdaroğlu geliyor. Başbakan’a diyorum ki ‘Sen çözmezsen Kılıçdaroğlu çözecek’.” Görüşmede tehditle karışık bir uyarı da vardı: “Ben 31 Mayıs itibarıyla devreden çıktım. Dikkat edin 1 Haziran’dan itibaren savaş lobisi devreye girebilir.” * * * Öcalan’a göre “lobi”, son 30 yılda 4 kez devreye girmiş. İlki Özal döneminde... “Özal Kürt sorununu çözmeye kalkıştı; biz 93 ateşkesi ile cevap verdik. Özal’ı ortadan kaldırdılar. Yerine Çiller-Doğan Güreş ikilisini getirdiler.” İkincisi Erbakan döneminde... “Erbakan’la mektuplaştık. Çözüm için adım atacaktı. Karadayı da çözümden yanaydı. 95’te ateşkes ilan ettik. Ama savaş lobisi 28 Şubat’ta Erbakan’ı da tasfiye etti.” Üçüncüsü Ecevit döneminde... “Bu dönem de çözüm için diyaloglar oldu. 98 ateşkesini başlattık. Ama savaş lobisi baskı yaptı. Beni Suriye’den çıkardılar. Bu kez İmralı’da Genelkurmay’la görüştük. Ecevit tasfiye edilince o da kesildi.” * * * Bunlar doğru mu? Özal’ın, 1993’te Çankaya’dayken önce gayri resmi olarak danışmanını, sonra da HEP’lileri Öcalan’a gönderdiği sır değil... 28 Şubat’tan 2-3 ay önce ise “örgütü dağdan indirmek için” Erbakan ile Öcalan arasında bir temas arandığını, Refah Partisi’nin Van Milletvekili Fetullah Erbaş açıklamıştı. Temasa aracı olan Cemaat-ül İslam, Suriye’ye başvurunca hükümetin iki numaralı ismi Haddam, Öcalan’ı makamına çağırıp bir teklif mektubu almış ve Ankara’ya iletmişti. Bu süreç de 28 Şubat’ta kesildi. “İmralı görüşmeleri”ne gelince... Yakalandıktan sonra Öcalan’la görüşen TSK ve MİT yetkilileri, artık neredeyse ismen biliniyor. Dolayısıyla Öcalan, yakın tarihi kendi perspektifinden ve abartarak anlatsa da veriler doğru... * * * Öcalan’a göre şimdi “4. komplo dönemi”ndeyiz. Yani Erdoğan dönemi... Ama bu kez farklı bir şey söylüyor: “Başbakan’a haksızlık yapmak istemem, ama ya savaş lobisinin üzerine gitmeye korkuyor ya da onunla uzlaştı.” Sonra görüşünü netleştiriyor: “AKP, kendi Ergenekon’unu kuruyor.” Yani? Erdoğan tasfiye edileceğini anladı; kendi “derin devlet”ini inşaya başladı. * * * Bu durumda ne olur? Öcalan, kendisinin devreden çıkmasının 3 farklı sonuç yaratabileceğini hesaplıyor: 1) Devlet, ağır saldırılarla PKK’ya ciddi kayıplar verdirebilir. 2) Karayılan, Çeçenistan’da, Kosova’da hatta KKTC’de olduğu gibi bir özerk devlet ilan edebilir. 3) Savaş uzadıkça yozlaşabilir. PKK içinde de devlette olduğu gibi kontrolsüz çeteler türeyebilir. Denetimsiz bir şiddet, yozlaşmış bir savaş gündeme gelebilir. * * * Başbakan sporculara ne derse desin; “açılım” dosyası kapanmışa benziyor. Yerine ne konacağı da belirsiz. Şehit cenazeleri yeniden yoğunlaştı. Şimdiye dek olup bitenden ders çıkarıp, olup bitebileceklere hazırlık yapmakta yarar var.",https://www.milliyet.com.tr/yazarlar/can-dundar/apo-uyardi-tasfiye-sirasi-erdogan-da-1247994
Can Dündar,50 yıl önce o gün,26 Mayıs 2010,"1991’de TRT için “Demirkırat” belgeselini hazırlarken hem Türkiye’de hem yurtdışında pek çok arşivi taramıştık. Ama bugün bu sayfada gördüğünüz fotoğraflara ulaşamamıştık. Amerikan Life dergisinin arşivi yeni açıldı ve içinden gerçekten hazine değerinde fotoğraflar çıktı. Life’ın foto muhabiri James Burke, askeri müdahaleden hemen sonra Ankara’ya gelmiş ve 1-2 Haziran günlerinde bu fotoğrafları çekmişti. Hareketin başına getirilen Org. Cemal Gürsel’in makam odasına girmiş, onu Kurucu Meclis için davet edilen profesörlerle toplantıdayken, makamında yemek yerken, arka taraftaki dinlenme odasında yatağının başucundayken ve penceresinden kapı önünde bekleyen yurttaşları selamlarken görüntülemişti. Gürsel’i beklerken, Başbakanlık koridorlarında tarihe kaydolacak görüntüler kaydetmiş; ihtilalin Albay Alpaslan Türkeş başta olmak üzere, genç subaylardan oluşan önder kadrosunu, elde silah makam nöbeti tutan silahlı askerlerin korumasında fotoğraflamıştı. Sonra İsmet İnönü’yü ziyaret etmiş, Paşa’yı da Mebusevleri’ndeki evinin önünde bekleyen vatandaşlara el öptürürken çekmişti.  Bayram yeri gibi Ama asıl ilginç görüntüler dışardaydı. 27 Mayıs’ın üzerinden 3 gün geçtiği halde “ihtilal coşkusu” hâlâ sokaklardaydı. Ortalık bayram yeri gibiydi. Burke, tankların, kamyonların üzerinde elde bayraklar, çiçekler ve Atatürk fotoğraflarıyla sevinç gösterisi yapanları görüntüledi. Nerede bir üniformalı subay görseler omza alıp tezahürata başlıyorlardı. Sevinç pozu verenlerin ellerinde 30 Mayıs 1960 tarihinde çıkan Akis dergisi vardı. Kapakta “Sabık Başbakan” Menderes, üzerine bir çarpı atılmış halde görünüyordu. Coşku o kadar büyüktü ki, radyolardan “Artık tezahürat durmalı” diye anons yapılıyordu.  Fotoğrafı çekilmeyenler Fotoğraflarda bu coşku açıkça görünüyor. Görünmeyen, yenilenlerin yüzü... Çünkü onlar, ya askeri nezarette ya da evlerinde, endişeyle başlarına geleceği bekliyorlar. O yüzden bu fotoğrafların, toplumun bütününün ruh halini temsil ettiğini söylemek haksızlık olur. Öte yandan, başta Orgeneral Cemal Gürsel olmak üzere, darbenin önder kadrosunun yüzlerinde de endişe okunuyor. Çoğu (daha sonra anılarında anlatacakları gibi) hazırlıksız devraldıkları devleti nasıl yöneteceklerini düşünüyorlar.  Madalyonun iki yüzü 27 Mayıs 1960 gününün öyküsünü hem devirenlerden, hem devrilenlerden dinlemiştim. Sevinenler, günlerce sokaklara yayılan, yıllarca yüreklerde yaşayan bir devrim coşkusundan söz ediyorlardı. Üzülenler ise, 27 Mayıs’ı “Türkiye’de demokrasinin ilk darbeyi yediği sabah” diye anımsıyorlardı. İkisinin de kendine göre haklı oldukları taraflar vardı. Ama... Sokaklara taşan coşkuyu anlamak için önce Menderes yönetiminin 1950’lerin sonuna doğru nasıl despotlaştığını hatırlamak gerekiyordu. O günkü coşkunun neden daha sonra söndüğünü anlamak için de 27 Mayıs yönetiminin nasıl kontrolü elden kaçırıp Menderes ve 2 bakanının idamına onay vererek tarihsel bir faciaya imza attıklarını bilmek gerekiyordu. Bugün, 27 Mayıs’tan 50 yıl sonra, madalyonun bu iki yanını da görmeyen her yorum, eksik gibi geliyor bana.. ORDU LEHİNE GÖSTERİLER İhtilal bildirisinin radyoda okunmasından itibaren on binlerce insan yollara döküldü. Kimisi tankların, kimisi kamyonların üzerine binerek tezahürata başladı. Elde bayraklar ve Atatürk fotoğraflarıyla Türk ordusuna destek sloganları atan kitlelerin coşkusu günlerce dinmek bilmedi. O kadar ki, birkaç gün sonra radyodan tezahüratın artık durması gerektiği konusunda anons yapıldı. ÇARPI ATILMIŞ MENDERES İsmet İnönü’nün damadı Metin Toker’in çıkardığı Akis dergisi, dönemin en etkili yayın organlarından biriydi. Muhalif yayınlarıyla Demokratların tepkisini çeken Akis, askerler için bir başucu kitabı gibiydi. 27 Mayıs’tan 3 gün sonra 30 Mayıs günü, kapağında Başbakan Menderes’in fotoğrafıyla çıktı. Ama fotoğrafın üzerine bir çarpı atılmış, altına da “Sabık Başbakan” diye yazılmıştı. Fotoğrafta Akis’in bu tarihi sayısı, yollarda kutlama yapan vatandaşlarla askerlerin elinde görünüyor. BAŞBAKANLIK... SAAT 10.35 Başbakan Cemal Gürsel, Başbakanlık merdivenlerinde... Az sonra aşağı inip tarihi kapıda kendisini bekleyen gazetecilerle karşılaşacak. Hemen arkasında daha sonra yollarının ayrılacağı, ihtilalin güçlü Albayı Alpaslan Türkeş var. BAKANLAR TOPLANTIDA 2 Haziran 1960 günü Başbakan Gürsel, kabinesiyle toplantı yaptı. Çoğu yaşlı bürokratlardan ve akademisyenlerden oluşan bu kadro, 27 Mayıs günü apar topar evlerinden davet edilmiş ve görev kendilerine tebliğ edilmişti. Fotoğrafta Başvekil’in önünde duran 60 model siyah telefon, boş raflar ve sigara içen vekiller dikkat çekiyor. RADYOEVİ: KİLİT MEVZİ Radyoevi ihtilalin en kilit mevzilerinden biriydi. 27 Mayıs harekâtının ilk hedefiydi. İhtilal gecesi radyoevini Alpaslan Türkeş ele geçirmiş ve ilk bildiriyi de orada bizzat kendisi okumuştu. “Dün gece yarısından itibaren bütün Türkiye’de deniz, kara, hava Türk Silahlı Kuvvetlerimiz, el ele vererek memleketin idaresini ele almıştır” diyen boğuk sesi hep hafızalarda kalacaktı. İhtilalden sonra da Radyoevi, askerlerce muhafaza altında tutulan bir kale gibiydi. MİLLİ BİRLİKÇİLER BAŞBAKANLIK KORİDORUNDA Yine Başbakanlık binası... Başbakan’ın makam odasının önü... Bir grup subay, Gürsel’in çıkışını bekliyor. Bunlar, ihtilalin önder kadroları... İhtilali örgütleyip Gürsel’i başa geçiren genç subaylar... O günün Milli Birlik Komitesi üyeleri... Atatürk büstünün altında Türk bayrağı asılı... Ve koridor, ellerinde sten marka makineli tabanca taşıyan askerlerin koruması altında... GÜRSEL PENCEREDE Life fotomuhabiri James Burke’ün yakaladığı en ilginç karelerden biri... Başbakanlık binası, gazeteciler, foto muhabirleri ve kameramanlar tarafından kuşatılmış. Bekleyen gazeteciler arasında İlhami Soysal dikkati çekiyor. Hemen yukarıda, 1. kat penceresinden bakan ise dönemin 1. adamı, ihtilalin lideri, Başbakan Cemal Gürsel... O DERGİ BAŞUCUNDA Başbakanlığa getirilen Org. Cemal Gürsel’in makam odasının hemen arkasında bir dinlenme odası vardı. Life dergisinin foto muhabiri James Burke, özel izin alıp o odaya da girdi. Gürsel’in mütevazı karyolasının başucundaki sehpanın üstünde o hafta çıkan Akis dergisi bulunuyordu. Kapaktaki Menderes fotoğrafının üzerine bir çarpı atılmış, altına da “Sabık Başbakan” yazılmıştı. FOTOĞRAFLAR: JAMES BURKE  Copyright: Time & Life Pictures/ Getty Images/ Serimaj",https://www.milliyet.com.tr/yazarlar/can-dundar/50-yil-once-o-gun-1243131
Can Dündar,Dünya neden suskun?,31 Mayıs 2010,"Dünyanın gözü önünde beyaz bayraklı bir sivil yardım konvoyuna silahlı komandolarla baskın yapıp içindeki silahsız insanları öldürürsen dünya ayağa kalkar değil mi? Muhtemelen Mavi Marmara’dakiler de öyle düşünüyordu. Ama öyle olmadı. Dünya, olanlardan “üzüntü duydu”, ayıpladı, yarım ağız kınadı. Batı medyası bunu Türkiye ile İsrail arasındaki gerginliğin kaçınılmaz sonucu olarak yorumladı. Nasıl olur? İnsanlık nasıl bu kadar vicdansızlaşabilir? İsrail, 10 Amerikalı sivili öldürse tepki bu mu olurdu? * * * Oysa yaşanan, Amerika’nın şımarttığı “güç sarhoşu” bir devletin, uluslararası hukuku, insan haklarını, egemenlik yasalarını çiğneyen aleni bir terör saldırısı... Muhtemelen Türkiye’ye “Bana bulaşırsan başına bunlar gelir” mesajı vermeye dönük bir güç gösterisi... Silahsız bir müdahaleyle kolayca kontrole alabileceği bir gemiye, karasularına girmesini bile beklemeden ateş açarak yaptığı gaddarca bir meydan okuma... kışkırtma... Öyleyse Batı’nın suskunluğu neden? * * * Hep İsrail lobisinin gücünden söz edilir bu durumlarda... Bir de Batı’nın Yahudi soykırımından ötürü hissettiği suçluluk duygusundan... O suçluluk duygusuyla İsrail’i kınayamamasından... Ama bence burada bunlardan fazlası var: Batı’daki temkinliliğin önemli bir nedeni, -Mavi Marmara’nın yolcu listesi ne kadar kozmopolit olursa olsun- bu kampanyanın “insani değil İslami” bir manzara arzetmesinden... Önayak olanların, Hamas’la ilişkilendirilmesinden... Zaman zaman anti-semitik görüntü vermesinden... * * * 1970’li, 1980’li yıllarda Filistin davası dünyanın, özellikle de sosyalistlerin sahip çıktığı simge davalarından biriydi. Arafatsadece o davanın değil, emperyalizme bayrak açan “mazlum milletler”in lideriydi. FKÖ’nün erimesi, “uzlaşmacı” Arafat’ın tecrit edilmesi, dünyada solun gerilemesi sonucu Filistin davası da “İslamileşti”, siyasi değil, dini bir sorun olarak görülmeye başladı. “İşgalci bir güce karşı Filistin halkının meşru direnişi” iken, kökleri İsa’ya, Musa’ya uzanan bir “Yahudi-Müslüman çatışması”haline sokuldu. Bu, hem İsrail’deki radikallerin hem de dini kimliğini politik kimliğinin önünde tutan Filistin örgütlerinin işine geldi. Onlar böylece saflarını sıklaştırabildiler. Ama Batı, Filistin’e vereceği desteğin radikal İslam’ı güçlendireceği kaygısına kapıldı. Bugünkü suskunluğun kökenini biraz da bu kaygıda aramak lazım. * * * Son yardım konvoyu eyleminin içeriğine bakın: Sivil itaatsizlik... anti-militarizm... barış inisiyatifi... işgal kırıcılık... Eski sosyalist eylemlerin bayrakları bunlar... Bugün İslami hareketin gönderine çekilmiş durumdalar. Eğer Filistin davası yeniden “insanlığın davası” haline dönüştürülecekse; -konunun “dinler çatışması”görüntüsünden çıkarılması, - Hamas’ın tekelinden, “şehitlerimiz” söyleminden uzaklaşılması, - Hamas’ın insanlık dışı eylemlerinde de bu kadar duyarlı olunması - “Bir suçlu bulduk” deyip elde kanıt olmadan PKK saldırısını da İsrail’e yıkma türü kolaycılıklardan cayılması, - “anti-semitik” yaklaşımdan kaçınılması, - barış yanlısı Musevilerle dayanışılması gerekiyor. Batı’daki duyarsızlık barikatının yıkılmasının, sorunun BM, AB gibi uluslararası platformlara taşınmasının ve Gazze’deki drama bütün insanlığın sahip çıkmasının koşulu bu...",https://www.milliyet.com.tr/yazarlar/can-dundar/dunya-neden-suskun-1245046
Can Dündar,Kader,09 Haziran 2010,"İstanbul’da sele kapılıp kaybolan temizlik işçisinin kızı NTV’de... Üzgün, ama tevekkülle konuşuyor. Önce büyük ihmal olduğunu, bir canın bu kadar ucuz olmaması gerektiğini söylüyor. Sonra ekliyor: “Pis bir suyun altında saatlerce can çekişerek öldü. Kötü bir ölüm şekli... Yaşasa iyi olurdu. Ama nasip değilmiş. Kader... Bir şey diyemiyorum.” “Devletten bir talebiniz var mı?” diye üsteliyor muhabir: “Hiçbir şey istemiyoruz” diyor genç kız: “Yeter ki, cesedi çıkarılsın. Bir tören yapılsın. Cenazesi kalksın.” * * * Umudun, sabrın tükendiği yerde tevekkül giriyor devreye... “Takdir-i ilahi”ye, “ezelden ebede hayır ve şerrin Allah katında malum olduğuna” inanmak acıları hafifletiyor; dayanmayı kolaylaştırıyor. Bu, anlaşılabilir bir şey... Ama bu iman, aynı zamanda yönetmeyi de kolaylaştırıyor. Çünkü ihmalin hesabını sorumlusundan sormaya gücü yetmeyenler, faturayı alınyazısına kesiyor. “Mukadderat”, denince akan (pis) sular duruyor. İnsan canını ucuzlatan eller kader çeşmesinde yıkanıyor. 30 işçinin canına mal olan maden göçüğünden sonra ne demişti Başbakan: “Maalesef bu işin kaderinde bu var.” Karşı çıkanlar oldu. Başbakan onları inançsızlıkla suçladı: “Senin kazaya, kadere inancın yoksa o ayrı mesele... Onu git Diyanet İşleri Başkanı ile konuş.” * * * Başbakan “kader” karşısında aciz olduğuna göre, onun muhatap gösterdiği Diyanet İşleri Başkanı’na sormak isterim: Neden aynı maden kazası Almanya’da olunca hiç can kaybı olmuyor da “yazgı”, Türkiye’de 30 canı alıyor? Türkiye’nin ölümlü maden kazalarında Avrupa birincisi olması da alınyazısı mı? Maden ocaklarının girişinde bile “Önce tedbir, sonra tevekkül” yazarken Başbakan neden tevekkülü tedbirin önüne koyuyor? Niçin Stokholm’deki yağmurda bir tek belediye işçisi boğulmuyor da İstanbul’daki işçiye boğulmak “nasip” oluyor? Peki Mavi Marmara’da öldürülenler de “kader mahkûmu” mu? Öyleyse son anda AKP milletvekillerini gemiden indiren irade, neden “kader”e müdahale ediyor? İsrail’e karşı sivil direnişin “fıtratında” da ölüm var mı? Varsa neden orada Başbakan Diyanet’le görüşmüyor da Birleşmiş Milletler’e gidiyor? Başbakan’ı dinleyip kadere boyun eğersek, ömür boyu sularda, ocaklarda, sandıklarda boğulup gitmez miyiz? Hem neden bu “kader”, az okuyanı çok, çok okuyanı az etkiliyor? Neden toplumların gelir seviyesi yükseldikçe işleri kadere yıkma eğilimi de azalıyor? * * * ABD Savunma Bakanı “Avrupa’nın Türkiye ile bağlarını artırmadaki isteksizliği Ankara’yı Doğu’ya itti” dedi dün... Doğrusu ben “Doğu’ya itilmeyi”, Brüksel’in isteksizliğiyle, Ankara’nın İsrail’e öfkelenmesiyle, Hamas’ı sahiplenmesiyle, İran’ı desteklemesiyle ilişkilendirmiyorum. “Doğu”, aklın karşısına kaderin, bilginin karşısına inancın, fikrin karşısına baskının, sorgulamanın karşısına boyun eğişin dikildiği coğrafya... “Kader”, en çok bu topraklarda hükmediyor. O yüzden ben, yüzlerin Doğu’ya döndüğünü, asıl bu mevzularda hissediyorum. Dış politika kolay değişir de; ihmalde babasını yitiren bir evlat ne zaman “nasip” diye sineye çekmek yerine hesap sorar? Bunu da Diyanet’e mi soralım?",https://www.milliyet.com.tr/yazarlar/can-dundar/kader-1248926
Can Dündar,Roman yazmak lazım,24 Mayıs 2010,"Köşe yazarı değil, romancı olsam son 2 haftada olup biteni bambaşka boyutlarıyla yazmak isterdim. En çok Baykal’ın yalnızlaşmasını kâğıda dökmeye çalışırdım dilim döndüğünce... “Devrik Kral”ın penceresinden bakardım sokağa... Dev kalabalıkların kuşatmasından, bir gecede terk edilmişliğin tenhasına geçmenin onun ruhunda yarattığı hezimeti işlerdim. “Sakın bizi bırakma” diye kapısında ağlaşanların bir gün içinde “Bırak artık bizi” isyanına geçmelerini, batmaktan olan gemiden, kalkmakta olan gemiye atlamak için birbirlerini ezmelerini nasıl bir iç çekişle ve hangi ibret hissiyle izlediğini anlamaya çalışırdım. Uzunca bir dönem kendisinin de nasiplendiği iktidarın çekim gücünün nasıl kitleleri ışığa koşan kelebeklere dönüştürdüğünü ondan dinler, aniden ışıksız ve kelebeksiz kalıvermenin trajedisini gözlerinde gözlerdim. “Kral öldü” taziyesiyle “Yaşasın yeni kral” tezahüratının böyle peş peşe duyulmasının Devrik Kral’da yarattığı depresyonu en iyi o tarif edebilirdi. Terk edilmişlere özgü bir ricat hissi mi? İntikam hırsını kamçılayan bir öfke seli mi? Yoksa küsüp köşeye çekilme bezginliği mi? * * * Sonra Sezar-Brütüs ikilisinin Baykal-Sav ilişkisine misal gösterilmesini deşerdim biraz... “İkinci Adamlar”ın aslında Birinci’lerin izdüşümü olduğundan, ikisinin birbirini yaratıp yok ettiğinden söz ederdim. İkinci Adam’ın, her daim Birinci’nin gölgesinde kalmasının, bütün sırlarına vakıf olmasının, her zaferde imzası bulunmasına rağmen adının hiç anılmamasının onun ruhunda büyüttüğü hırs ve hıncı yazardım. Bu hırsın zamanla onu, en yakın dostu olduğu Birinci’nin en amansız rakibine dönüştürmesini, itimat ve itaatle başlayan ilişkinin, iftira ve ihanetle sona ermesini anlatmak isterdim. “Onu ben var ettim, onsuz da idare ederim” diyerek en yakınını tasfiyeye hazırlanan Birinci Adam’a İkinci’nin “Sana tacını ben giydirdim; istediğim zaman alır, başkasının başına takarım” diye meydan okuması, “Krallığa değişim lazımsa onu da biz getiririz” diyerek yepyeni bir “Birinci”yle ortaya çıkması, nasıl destansı bir roman olurdu kim bilir... * * * Tamamen bir erkek oyunu sanılan siyasetin nasıl aslında gizliden gizliye kadınlar tarafından yönetildiğini betimlemek isterdim bir de... Gece 5 dakika süren bir yastık sohbetinin, gündüz saatler süren kurul toplantısından daha etkili olduğunu göstermek, ülkenin hakiki karar mekanizmalarına dair kuşkular yaratır mıydı acaba? Darbelerin tankla topla deviremediği liderleri, kadınların alımla cilveyle devirebilmesi, asli güç dengelerini göstermesi açısından ibretlik sayılmaz mıydı? Kadınların iktidar tutkusunu, iktidardakilerin kadın tutkusuyla iç içe anlatmayı denerdim bir de... Bu tutkunun her ikisini de nasıl içten içe kemirdiğini, onları öldürürken iktidarı ölümsüzleştirdiğini sergilemeye çalışırdım. Aradan iktidar çekilince bağların çözülüşünü yansıtmak, “iktidarsızlık” acısını bir de böyle anlatmak isterdim. Köşeler yetmiyor şu yaşananları anlatmaya... Roman açılımı lazım...",https://www.milliyet.com.tr/yazarlar/can-dundar/roman-yazmak-lazim-1242187
Can Dündar,Gölge oyunu,14 Mayıs 2010,"CHP’de 5 gündür sürdürülen “sözde lider arayışı”, kabak tadı vermeye başladı. Sıkıcı bir gölge oyunu sahneleniyor. Perde önünde bazı siluetler var, ama “oynatıcı”nın el hareketini bekledikleri için, kımıldamadan duruyorlar. “Oynatıcı” ise, “Hadi ben elimi oynatmadan kımıldayın da göreyim” havasında... Çoğumuz ilk dakikadan beri biliyoruz ki, aslında bu yolla seçeneksizliğin apaçık ortaya çıkmasını bekliyor; ki geri döndüğünde “Eh, ben şans verdim, kimse çıkmadı; ne yapayım” diyebilsin. Birisi kafasını çıkarmaya kalkışsa, “CHP’yi yeniden tanzim tezgâhının mimarı” damgasını yiyecek. Böyle lider arayışı mı olur? * * * Dünkü Kılıçdaroğlu görüşmesi öncesi bazı iyi niyetliler, Baykal’ın halefini işaret edeceğini sandı. Ben de bu sayede epey iddia kazandım. Baykal “Çekildim” demedi ki kendine halef seçsin. Tersine her demeciyle, ekibinin her işaretiyle, dönüş sinyalleri veriyor. “Bakın bakalım yerimi doldurabilecek kimse var mı” yaklaşımını başka nasıl yorumlayabiliriz ki? Ayrıca yerine aday olabilecekleri beğenmemek, tahtına veliaht göstermemek Baykal’a özgü bir zaaf da sayılmamalı... Ondan öncekiler halef gösterdi mi ki? Ecevit yerine veliaht bıraktı mı? İnönü kimseyi işaret etti mi? Atatürk “Benden sonra şu” dedi mi? * * * Türk siyasetinin böyle bir geleneği yok ne yazık ki? Çıkan liderler, genel başkanların lütfuyla değil, ona meydan okuyarak doğdular. Ecevit, İnönü gibi bir tarihe kafa tutmayı göze aldı. Tıpkı, daha sonra kendisine “Hodri meydan” diyecek Deniz Baykal gibi... Peki Baykal’ın tahtına aday gösterilen Kılıçdaroğlu’nda böyle bir potansiyel görüyor muyuz? Ne yazık ki hayır! Kılıçdaroğlu, cesaretle ortaya çıkıp “Ben varım” demek şöyle dursun, neredeyse aday olarak adının geçmesini önlemeye çalışır halde... Bu delege yapısıyla ve Baykal’ın bakış açısıyla, bu işlerin icazetsiz olamayacağını iyi bildiğinden olsa gerek, bir kenarda görevlendirme bekliyor. Oysa görevlendirmeyle lider ancak darbe dönemlerinde çıkabiliyor; onların siyasi ömrü de kısa sürüyor. * * * Kılıçdaroğlu’nun seçim kampanyasında ciddi bir kamuoyu desteğine kavuştuğu, “yolsuzlukların üstüne giden, dürüst adam” olarak puan topladığı kesin... Ancak bu yetmiyor. Liderlik için daha fazlası gerekiyor. Son dönemde imza attığı “iki ricat”, onda liderlik kumaşı arayanları hayal kırıklığına uğrattı. İlki “Dersim tartışması”nda Onur Öymen’in istifasını isteyen tavrının arkasında duramamasıydı. Diğeri ise Kürt sorununun çözümünde “af”fı telaffuz edip Baykal’ın çıkışı karşısında geri adım atması... Bu testlerde sendeleyen Kılıçdaroğlu, son gölge oyununda da kendisini sahne önüne itenlerden köşe bucak kaçarak sanıldığı gibi “yeni bir Ecevit” olmadığını gösterdi. Ona güvenerek “Baykal artık bize babalık yapar” diyen Gürsel Tekin de dün “Eve dön baba” söylemine geçti. CHP’nin lider adaylarına önce “CHP tarihi”ni iyi okumalarını tavsiye ederim. Formül orada yazıyor: “Lider, lidere rağmen olunur, lider sayesinde değil...”",https://www.milliyet.com.tr/yazarlar/can-dundar/golge-oyunu-1238251
Can Dündar,Tahran anlaşmasının sırrı,18 Mayıs 2010,"Dışişleri Bakanı Davutoğlu’nun cep telefonunda İngiliz meslektaşı Miliband’ın yolladığı bir teşekkür mesajı duruyor. Mesajda Miliband, kasım sonu İran karasularına izinsiz girdikleri için gözaltına alınan 5 İngilizin iadesindeki çabaları için Davutoğlu’na teşekkür ediyor. Türkiye o krizde İngilizlerin serbest bırakılmasını sağlayarak Tahran’a söz geçirebileceğini Batı’ya gösterdi. Nükleer krizin çözümünde de kilit aktörlerden biri haline geldi. Ve bu konumuyla dün Tahran’da imzalanan anlaşmada taraf olabildi. * * * Batı ile İran arasındaki anlaşmazlığın perde arkasında “Nükleer enerjiye kim hükmedecek?” kavgası var. Yaşlı Avrupa, Çinliler gibi düşük ücret vererek ekonomik gücünü perçinleyemiyor. Türkler gibi tek kelime yabancı dil bilmeden çantasını alıp Kenya’da ticarete kalkışacak girişimciliğe de sahip değil. Artan uluslararası rekabet karşısında rakipleri gemlerken mevcut refahını korumanın en önemli araçlarından biri, enerji girdi maliyetlerini kontrol etmek... Bu kozu kaptırmak istemiyor. O yüzden de nükleer kulübü oluşturan 5 ülke, OPEC’vâri bir örgütlenme içinde... OPEC’in petrolde yaptığı gibi nükleer teknolojiyi tekel altına almak istiyorlar. Nükleer teknoloji geliştirmek isteyen ülkelere “Yakıtı ben sana veririm, sen teknoloji geliştirme” diyorlar. Böylece nükleer yakıtın fiyatını belirleme, enerji piyasasına hükmetme, muhtemel rakiplerini denetleme imtiyazını ele geçiriyorlar. İran ise istediğinde nükleer silah üretebilecek teknolojiye kavuşma amacında... Enerjide etkili bir aktör haline gelmek ve İslam dünyasında liderliğe oynamak da istiyor. Batı’nın bunu engellemek için daha ağır yaptırımlara hazırlandığını görüyor, ama geri adım da atmak istemiyor. * * * Türkiye’ye gelince... Tahran’a dindaşlık hissettiği doğru; ama arabuluculuk ısrarının yegâne nedeni bu değil... Türkiye de, dünyanın büyük ekonomileri arasına girme yarışındaki ülkeler gibi enerji ihtiyacı içinde... Gazın, petrolün fiyatını belirleyemediğinden, nükleer teknolojiye umut bağlıyor. Dolayısıyla o da, İran gibi nükleer teknoloji üzerinde Batı’nın tekeline karşı çıkıyor. Bir yandan da muhtemel Batı ambargosunun, bölgede oluşturmaya çalıştığı serbest ticaret atlasına, Trabzon Limanı ile İran’ın Bander Abbas Limanı arasında örmeye hazırlandığı transit mal taşımacılığı hattına set çekeceğini görüyor. Irak ambargosunda yediği darbeyi hatırlıyor; İran’la 10 milyar dolarlık ticaret hacminin daralmasını istemiyor. * * * Bir yanda dahil olduğu Batı dünyasının, kendi enerji açılımına da set örebilecek tekel olma baskısı... Diğer yanda komşusunun nükleer silahlanma hırsı... Bu kıskaçta Ankara şu formülü geliştirdi: “Nükleer silahın sınırlanmasına evet, nükleer teknolojinin sınırlanmasına hayır!” Bu ilkeyle Tahran’a “Nükleer silahtan vazgeç” derken Batı’ya da, “İran nükleer silah yapmasın, ama yakıt üretebilecek teknolojiyi gerçekleştirmesini engelleme” dedi. Ve Davutoğlu’nun 1 Ekim Tahran ziyaretiyle başlayan 8 aylık diplomatik çaba dünkü “takas çözümü” ile sonuçlandı. Ancak Beyaz Saray’dan, Avrupa Birliği’nden, Moskova’dan hayli olumsuz tepkiler geldi. Hem Batı’dan gelen ters tepkiler hem de Türkiye’nin zenginleştirilmiş uranyumu topraklarına kabul ederek üstlendiği riskler önümüzdeki günlerde çok tartışılacaktır.   Locayı basanlar “Nerede o o....” diye bağırıyordu Fenerbahçe-Trabzonspor maçının hemen sonrası... Taraftar, şampiyonluk sevinciyle sahaya fırlamış, oyuncularını kucaklamış; ancak ardından gelen “Şampiyon başkasıymış” açıklamasıyla elinden oyuncağı alınmış çocuk gibi yıkılmış. Heyecanın birkaç saniye içinde hüsrana dönüştüğü anlar... Zaferin yerini bozgunun almasıyla karnaval havası da birden hiddet dalgası şeklinde kabarıyor. Derin hayal kırıklığı hızla şiddetli bir öfkeye evriliyor. Önce stadın koltukları kırılıp devriliyor. “Mücadelenizle hayata direniyoruz” diyen pankartlar ateşe veriliyor. Şimdi kale arkasında, yukarıdan yağan sandalyelere karşı baraj oluşturmuş polisler var; bir de itfaiye araçları... Yanan tribünlere su sıkılıyor. Kara bir duman, sarı lacivert balonların asılı durduğu kapalı tavanına üşüşüyor hızla... Zafer tacı olarak hazırlanmış konfetiler alev alıyor. Saat 23.00 olmuş; maç biteli 1 saati geçmiş. Az önce “En büyük başkan” olarak selamlanan adam, şimdi öfkenin hedefinde... Çılgın kalabalık, nefretini yöneltecek hedef arıyor. Çıkış tünelinin körüğünü tekmeleyerek; “En büyük taraftar/ yönetici sahtekar” diye bağırıyorlar. O sırada 1907 locasından bir genç kız, aşağıda isyan bayrağı açanlara “Nankörler”diye bağırıyor. Bağıran, Fenerbahçe yöneticilerinden birinin kızı... 5 dakika sonra 15-20 kişilik bir erkek grubu, (belki de öğlen Develi’de söz Cimbom’dan açılınca “Fenerbahçe büyüktür/küfretmez” diye sus işareti yapanlar) ağızlarında en gariz küfürlerle locayı basıyor: “Nerede o o...u” diyerek genç kızı arıyorlar. Genç kız, yan kapıdan zor bela kaçırılıyor. Bir linç, kılpayı önleniyor. Dayağı, kızı korumaya çalışan koruma yiyor. Sessiz koruma, kalabalık taraftar karşısında çaresiz, hırpalanıyor. Olay yerine gelen polise “Siz karışmayın, bu iç işimiz” deniliyor. Polis gözetiminde tokatlar, yumruklar havada uçuşuyor. Az sonra, stadı bir yangın yeri gibi bırakarak dağılan kalabalık, önce basın toplantısının yapılacağı konferans odasının kapısını tekmeliyor. Yeniçeri ayaklanmasını hatırlatırcasına “kelle istiyor”. “Onları bize verin” diye haykırıyor. Kimseyi bulamayınca stadın üst katlarına çıkan duvarlarda asılı fotoğraflardan alıyor hıncını... Aziz Yıldırım’ın ve futbolcuların gülümseyen dev fotoğrafları birer birer devriliyor, yırtılıyor, tekmeleniyor. Bir halk ihtilali havası var. Kapıdakiler “Dışarı çıkmayın, orası daha kötü” diyor. Kadıköy sokakları bir iç savaş görüntüsü yansıtıyor. Polis, itfaiye, ambulans, özel güvenlikçiler oraya buraya koşturup isyanı bastırmaya çalışıyorlar. Futbolcular ve yöneticiler içerde; kaçmanın, canlarını kurtarmanın bir yolunu arıyorlar. Yerler kırılmış bira şişeleri, indirilmiş camlar, yırtılmış bayrak ve pankartlar, sönmüş balonlarla kaplı... Sağda solda hıncını alamamış çubuk formalı Fenerliler ağlıyor. Kör öfke, az sonra polisi de hedef alıyor. Onların üzerine de bira şişeleri yağıyor. “Bir spor müsabakası”ndan geceyarısı “Canımızı kurtardık, şükür” diye ayrılıyoruz. İnsanoğlunun yenilmeyi sindiremeden yenmeyi öğrenemeyeceği gerçeğini bir kez daha acıyla idrak ediyoruz.",https://www.milliyet.com.tr/yazarlar/can-dundar/tahran-anlasmasinin-sirri-1239340
Can Dündar,"Milli Şef, rakibinin aşk skandalının belgesi getirilince ne yapmıştı?",13 Mayıs 2010,"Baykal “kaset komplosu”ndan iktidarı sorumlu tutuyor. Erdoğan ise “İlk andan itibaren görüntülerin yayınının engellenmesi ve bu özel durum üzerinden siyaset yapılmaması için talimat verdim” diyor. Bu olumlu bir yaklaşım... Ancak Başbakan burada kesmiyor; devam ediyor: “İddianın uydurma olmasını temenni ettik. Ama Baykal’ın yalanlamaması üzüntümüzü artırmıştır.” Yani? Başbakan “bu özel durum üzerinden siyaset yapıyor.” Bunu seçim meydanlarında da sürdürebilir. “Hitler bıyıklı Milli Şef”i hatırlatmanın zamanıdır. * * * 1950’lerin başında kulisler Başbakan Menderes’in opera sanatçısı Ayhan Aydan’la ilişkisine dair söylentilerle çalkalanıyordu. Ancak kimse bu konuda kalem oynatmıyordu. Yeni Sabah gazetesinin başyazarı, CHP’li Nihat Erim, Ankara büro şefi Kamuran Özbir’e bu ilişkiden söz etti. Aydan’la bir röportaj yapmasını istedi. Özbir, Aydan’dan randevu aldı; foto muhabiri Hüseyin Ezer’le birlikte sanatçının Sağlık Sokak’taki evine gittiler. Kapıyı hizmetçi açtı. “Ayhan Hanım birazdan gelecek. Sizi misafir odasına alayım” dedi. Odaya girer girmez radyonun üzerinde, gümüş çerçeve içindeki Menderes fotoğrafını gördüler. Üzerinde elyazısıyla şunlar yazılıydı: “Ayhan... yine sana... fakat daha derin bağlılıkla... Adnan Menderes...” Hüseyin Ezer hemen bu fotoğrafı görüntüledi. Az sonra Ayhan Aydan geldi, röportajı yapıp çıktılar. * * * Büroya döndükten 1 saat sonra Emniyet 2. Şube’den sivil polisler Yeni Sabah bürosunu bastı. Ayhan Hanım’ın evinde çekilen fotoğrafları istediler. Özbir, “Fotoğraflar Hüseyin Ezer’de” dedi. Ezer, aynı zamanda Ulus gazetesinin foto muhabiriydi. Fotoğrafları basmak için Ulus’un Rüzgarlı Sokak’taki bürosuna gitmişti. Polisler hemen oraya yöneldi. Özbir derhal Ezer’i aradı: “Geliyorlar, fotoğrafları sakla” dedi. Polislere başka fotoğraflar verildi; Menderes imzalı fotoğraflar ise anında CHP yönetimine iletildi. Şimdi ana muhalefetin elinde büyük bir koz vardı. Seçimde meydanlarda kullanabilecekleri, etkili bir koz... * * * Ayhan Aydan endişeyle Başbakan’ı aradı. Olanları anlattı. Menderes telefonda küplere bindi. “Ahlaksızlık bu... Özel hayata girmek neymiş göstereceğim onlara...” diye bağırdı. Ancak ondan önce bunun “ahlaksızlık” olduğunu İsmet İnönü söylemişti bile... CHP’liler “fotoğrafı seçim kampanyasında kullanma” planını genel başkanlarına anlatınca İsmet Paşa, “Sakın ha!” demiş ve mahremiyete saygısızlık saydığı böyle düzeysiz işlere itibar edilmemesini tembihlemişti. CHP lideri “Bu bahsi gömün” dedi. Fotoğrafın haber olması böylece önlendi. * * * Menderes’in yasak aşkının manşetlere çıkması ve “Devrik Başvekil”i aşağılamak için kullanılması, 27 Mayısçıların marifetidir. Türkiye tarihine bir utanç sayfası olarak eklenmiştir. Dileriz Erdoğan, 27 Mayısçıların izinden gidip o tarihe yeni bir utanç sayfası eklemek yerine Hitler’e benzettiği İsmet Paşa gibi davranıp yıllar sonra saygıyla anılmayı hak eder.",https://www.milliyet.com.tr/yazarlar/can-dundar/milli-sef-rakibinin-ask-skandalinin-belgesi-getirilince-ne-yapmisti-1237166
Can Dündar,Dümeni sola kırdı,22 Mayıs 2010,"Ankara Türk siyasetinde bir liderin doğuşuna tanıklık ettik dün... Kılıçdaroğlu, partililer, seyirciler, gazetecilerden oluşan dev bir jüri önünde ilk olağan(üstü) kongre sınavına girdi ve kürsü hâkimiyeti, samimiyeti, belâgatiyle herkesi etkiledi. Önceki gün “Nasıl bir konuşma yapacaksınız?” diye sorduğumda “Sıcak bir konuşma” demişti. Öyleydi. Sıcak, (torunu gibi) duru ve en önemlisi (“eski bürokrat” diye burun bükenleri yalanlarcasına) “sivil”di. “Geliyoruz” diye başladığı konuşmasını, “Hep beraber iktidara koşacağız” diye noktaladı. Sadece hükümet eleştirisi duymaya alışkın kurultay salonu, belki de ilk kez ayrıntılı bir vaatler manzumesi, bir iktidar hamlesi, “Ben hazırım” diyen bir gölge başbakan sesi duydu. Kılıçdaroğlu, Rahşan Ecevit’in yanına gidip kasketi de takınca herkes onu “Karaoğlan”a benzetti. O da bu 1970 model umut kampanyasını sözleriyle besledi: Nâzım Hikmet’ten, Ahmet Arif’ten dizeler söyledi. Cumhuriyetten, laiklikten değil, işsizlerden, yoksullardan, çöpten kâğıt toplayanlardan, gece aç yatanlardan söz etti. “Bu düzeni yıkacağız” dedi; “Hakça bölüşeceğiz” dedi, “Faşizme geçit yok” dedi. Balıkçı yaka kazağıyla sol yumruk havada çektirdiği fotoğrafın altındaki tribünler “Halkçı Kemal”, “Devrimci Kemal” diye inledi. “İnadına Baykal, inadına sol” sloganı hızla “İnadına Kemal, inadına sol”a çevriliverdi. Baykal’a “Deniz” demeye bir türlü dili varmamış CHP’lilerin ona ilk günden ilk ismiyle hitap etmesi manidardı. Özetle, CHP gemisi, bir faciadan bir fırsat üretti ve dün “Kemal”le dümeni sola ve iktidara doğru çevirdi. * * * Sanki atıl duran bir barajın kapağı açılmış ve yıllardır set ardında biriken sular salona doğru çağlamıştı. Baykal döneminde partiye uzak durmuş, uzak tutulmuş, dışlanmış kim varsa sel olup gelmişti. Konuklar tribünü bir “küskünler galerisi” gibiydi. Eşref Erdem’den Adnan Keskin’e, Murat Karayalçın’dan Rahşan Ecevit’e, Kamer Genç’ten Arif Sağ’a pek çok isim “Büyük kırgınlar buluşması” için toplanmıştı adeta... Bu toplanmadan ahenk mi çıkar, kaos mu? Bunu Kılıçdaroğlu’nun tavrı ve kuracağı kadro belirleyecek. Önündeki ilk zorluk bu... Bunca küskünden, bunca beklentiden, herkesi tatmin edecek bir kadro kurmak... Parti içindeki gücü bilinen statükoyu ürkütmeden değişimi gerçekleştirebilmek... Destek uğruna “eski” isimlerden oluşturulmuş bir yönetim yerine gerçekten “yeni” izlenimi verecek bir vitrin kurabilmek... Vaat ettiği demokrasiyi önce parti içinde sağlayabilmek... Bunu, bu kurultayda başarabilmesi zor görünüyor. Tek adayla seçime giden, önseçim vaat etmeyen, delegenin listede istediği yöneticiye oy vermesini engelleyen bir parti demokrasiden bahsedebilir mi? Kılıçdaroğlu’nun ilk güçlüğü, hayal ettiği partiyle, başına geçtiği parti arasındaki uçurumu kapatabilmek olacak. Eğer kendi isminin yarattığı değişim heyecanını yarın parti yönetiminde de sağlayabilirse, eskilere “Bir dönem dinlenin” deyip akademisyenler, sivil toplum önderleri, kadınlar, gençler, sanatçılarla donanmış bir ekip kurabilirse, “Recep Bey”in işi bundan sonra gerçekten zor demektir.  “Recep Bey” ile “Kemal Abi” Şu “Recep Bey”e de değinelim: Dün CHP kurultayını en çok neşelendiren hitap buydu. Kılıçdaroğlu, Başbakan’dan inatla “Recep Bey” diye söz etti. Bir anlamda onu ismiyle karikatürize etti. Hatırlatalım: “Tayyip”, “temiz, iyi, güzel, hoş” anlamı taşıyor. “Recep” ise “Gösterişli, heybetli” demek... “Kemal Bey”, Başbakan’ın “temizlik”ten ziyade “gösteriş” çağrıştıran ismini muhatap aldı. Oradan yüklendi. Asıl önemlisi, onu kendi silahlarıyla vurdu: Kasımpaşalılara “Kasımpaşalı dedikodu yapmaz. Ondan ‘Kasımpaşalı’ unvanını geri alın” dedi. “İnancımıza göre sağ elin verdiğini sol el görmeyecek. Senin yaptığın inanca sığar mı?” diye sordu. Merdivenaltı atölyelerdeki başörtülü kızlara el uzattı. Özetle, en cahile bile uzanan, umut veren, kalbine giren bir üslupla “Atma Recep, din kardeşiyiz” dedi. Kürsüdeki bir delegenin salona sorduğu soruyla noktalayalım; “Sizin hiç ‘abi’ dediğiniz bir genel başkanınız oldu mu? Bizim artık var!”",https://www.milliyet.com.tr/yazarlar/can-dundar/dumeni-sola-kirdi-1241522
Can Dündar,Ecevitlerin kavgası Ergenekon’da,15 Mayıs 2010,"2003’te, Karaoğlan Belgeseli için röportaj yaptığımız Bülent ve Rahşan Ecevit kamera önünde tartışmaya başladılar. O tartışma belgeselde yer almadı. Ancak “Ecevit ve Gizli Arşivi” adlı kitapta yayımladık. Mehmet Haberal’ın avukatları bunu mahkemeye delil olarak sundular. İşte o tartışma, mahkeme dosyasından önce Milliyet’te... Önceki gün 2. Ergenekon davasına bakan İstanbul 13. Ağır Ceza Mahkemesi heyeti, Bülent Ecevit’in, eşi Rahşan Ecevit’le birlikte “Karaoğlan Belgeseli“ için verdiği röportajın video kaydının CNN Türk’ten istenmesine karar verdi. Röportajın getirtilip mahkemede izlenmesini isteyenler, sanık Prof. Dr. Mehmet Haberal’ın avukatlarıydı. Mahkemeye getirtilmesi istenen röportajı yapan ise bizdik: Rıdvan Akar ve ben...  İş göremez raporu Röportajın mahkeme için önemine değinmeden, kısaca “hastalık tartışması”nı hatırlatmakta yarar var. 2002 yılı Mayıs ayında Bülent Ecevit, Prof. Mehmet Haberal‘a ait Başkent Hastanesi’nde tedavi görmüştü. Daha doğrusu, tedavi için gittiği hastanede geçirdiği 11 günün sonunda durumu kötüleşmişti. Bunun üzerine Rahşan Ecevit’in ısrarıyla tedavisi tamamlanmadan hastaneden çıkarılmış, eve götürülmüş, evde kısa sürede toparlandığı söylenmişti. Ecevit, o günden sonra Prof. Haberal’la randevusuna gitmemişti. Bunun nedenini dönemin DSP Grup Başkanvekili Emrehan Halıcı şöyle açıklamıştı: “O randevuya gitseydi, kendisine ‘çürük’ veya ‘iş göremez’ raporu verilecek ve Başbakanlıktan düşürülecekti.” O dönem Ecevit’in koruma amirliğini yapan DSP İzmir Milletvekili Recai Birgün de aynı görüşteydi: “Dünyada tedaviyi kesip de ayağa kalkan tek insan Ecevit’ti. O gün yaşananlara, 57. Hükümet’in düşürülmesi operasyonun bir parçası olarak baktık. Bu operasyonun bir ayağı da Ecevit’in devre dışı bırakılmasıydı.“  “Ergenekon’un komplosu” mu? Rahşan Hanım başta olmak üzere Ecevit’in yakın çevresi, Hüsamettin Özkan’ın imzasını taşıdığına inandıkları bu operasyonun “Ecevit’in devre dışı bırakılması”yla ilgili bölümünü Özkan’ın yakın dostu Prof. Haberal’ın üstlendiği kanısındaydı. Kimine göre Amerika, Irak operasyonuna direnen Ecevit’i bu yolla bertaraf etmeye çalışıyordu. Kimine göre ise “Ergenekon”, bazı komutanların desteği ve Prof. Haberal’ın katkısıyla Ecevit’i devirip Özkan’ı başbakanlığa hazırlıyordu. Komplo teorileri böyle iddialı olduğu için de Ecevit’lerin görüşü önem taşıyordu.  Ecevitlerin tartışması Rıdvan Akar’la birlikte hazırladığımız “Karaoğlan Belgeseli” için 2003’te Bülent ve Rahşan Ecevit’le günlerce süren uzun bir röportaj yaptık. Bu röportajda tabii hastalık konusu da gündeme geldi. Ancak konuyu açınca, bunun aile içinde hala kanayan bir yara olduğunu fark ettik. Haberal ve Özkan’ı sorunca Bülent-Rahşan Ecevit çifti, kendilerinden beklenmedik bir şekilde kamera önünde tartışmaya başladılar. Rıdvan’la bu tartışmayı bir süre müdahil olmadan izledik. Bülent Ecevit’in (sanılanın aksine) eşi karşısında daha sert ve dominant bir tavrı olduğunu fark ettik. Belgeseli montajlarken de, hayli uzun süren bu tartışmanın Ecevit’in tüm hayatını konu alan bir yapımda yer almasının doğru olmayacağına karar verdik. Ancak tartışmanın ayrıntılarını, daha sonra “Karaoğlan’ın belgeleri”ne de yer verdiğimiz “Ecevit ve Gizli Arşivi” adlı kitapta (İmge, 2008) yayımladık. O kitaptaki tartışma, Prof. Haberal’ın avukatlarının dikkatini çekmiş olacak ki, Ecevit ve eşinin sözlerini mahkemeye delil olarak sundular. Haberal’ın avukatı Köksal Bayraktar, müvekkiline sorulan soruların büyük kısmının Ecevit’in tedavi süreciyle ilgili olduğunu hatırlatarak mahkemenin bu röportajın ham bantlarını istetip izlemesini istedi. İşte o tartışma, mahkeme dosyasından önce Milliyet’te... BÜLENT BEY’İ KIZDIRAN YAZI RIDVAN AKAR: Emin Çölaşan’ın yazısı için yorumunuz nedir? BÜLENT ECEVİT: Çok çirkin bir yazı idi tabii... Rahşan haklı olarak tepkisini söyledi ve tabii üniversite hastaneden verilen, dışarı sızdırılan birtakım şeyler, söylentiler, iddialar; o da ayrıca çirkindi. Kimler yaptı, kimler yapmadı bilemiyorum tabii. Neyse ama, biraz fazla bu konu üzerinde durduk. CAN DÜNDAR: Şunun için durduk üzerinde: Yani gerçekten kamuoyunda artık sizin başbakanlık yapamayacağınız yönünde bir inanç oluşturulmaya çalışılıyordu. RAHŞAN ECEVİT: Evet o inanç oluşturulmaya çalışılıyordu. CAN DÜNDAR: Orada belli ki inisiyatif size geçti, bir şekilde kamuoyunu kim oluşturuyorsa ona ‘Dur’ dediniz ve kalktınız. O günden beri de hiç (tedavi) yaptırmadınız gördüğümüz üzere.. RAHŞAN ECEVİT: Evet... RIDVAN AKAR: Yani bardağın taştığı bir yer mi vardı? BÜLENT ECEVİT: Şimdi efendim, seçim geliyor, ben yatakta kalacağım; bunu içime sindirmem mümkün değildi yani... Gerçekten yataklık hasta olsaydım, çaresiz katlanırdım ama... CAN DÜNDAR: Fakat bir yandan hepimizin yüreğini ağzına getiren bir sahne yaşandı hastane önünde merdivenden inerken... Gerçekten bir düşme tehlikesi atlattınız ve doktorlar ‘Çıkmamalıydı hastaneden’ dediler. RAHŞAN ECEVİT: Evet ama o bu şeyle ilgili değildi. Belki iyi göremedi filan... Yani herkes bir merdivende sendeleyebilir. TARTIŞMANIN TAM METNİ  Rahşan, bu konuyu kapatalım lütfen! Bülent! dedikodu yapayım ister misin? RIDVAN AKAR: Hastalığınız süreci... Herhalde özel hayatınıza ilk defa bu kadar doğrudan bir müdahale oldu ve bu kadar çok şey yazıldı, çizildi. Sizin de çok üzüldüğünüzü biliyorum. Siz hastaydınız. Bunu kamuoyunun değerlendiriş tarzı üzerine değişik yazılar çıktı. BÜLENT ECEVİT: Bu, kişiden kişiye değişiyordu. Medyadan çok insafsızca, zalimce yaklaşanlar da vardı; daha anlayışlı yaklaşanlar da vardı. Koalisyon ortaklarımız çok anlayışlı idi. RAHŞAN ECEVİT (araya giriyor): Ama biraz da ‘Medya birisinin elinde’ diyorlardı. Onun da yazdırdıkları vardı tabii... Özür dileyerek... BÜLENT ECEVİT (eşini uyarıyor): Rahşan! RAHŞAN ECEVİT: Özür diledim. Özür diledim. TARTIŞILAN HASTANE SEÇİMİ CAN DÜNDAR: Nasıl başladı hastalık Rahşan Hanım? RAHŞAN ECEVİT: Yani hastadır; herkes hasta olur. O da normal, herkes gibi hasta oldu. Ama hasta olduğu anda bindirdiler. CAN DÜNDAR: Bu hastane ve doktor tercihi sonradan çok tartışıldı. O hastaneye ve o doktora nasıl karar verdiniz? BÜLENT ECEVİT: Şimdi efendim bir kere hastaneden bir şikâyetim yok. Birtakım spekülasyonlar çıktı, onlar da en azından abartıldı. Genel Merkez’in hemen yanı başındadır biliyorsunuz Başkent Üniversitesi Hastanesi... Genellikle bir ivedi sorunumuz olduğu vakit ona başvururuz veya partililer oraya başvururlar. Benim de öyle ani bir şey bastırdı. '7 AY YATSA SİYASİ HAYATI BİTERDİ' RAHŞAN ECEVİT: Şimdi orada merak edilen konu, Ecevit’e yanlış tedavi mi yaptılar? Hayır! Ecevit’e orada yanlış tedavi yapmadılar. Sadece orada bazı kimseler Bülent’e çok aylara yayılan bir dinlenme gereksinimi telkin ettiler. Bu demek oluyordu ki en aşağı böyle 7-8 ay dümdüz yatacak. BÜLENT ECEVİT: O kadar büyük bir şey değil. RAHŞAN ECEVİT: Öyle... Öyle dediler. BÜLENT ECEVİT: Dediler... RAHŞAN ECEVİT: Dediler... dur şimdi işte söylüyorum... Dediler... Ve bu da demek oluyordu ki, bir partinin genel başkanı 7 ay yatacak ise onun siyasi hayatı biter. BÜLENT ECEVİT: 7 ay sürecek gibi bir şey söylenmedi bana. RAHŞAN ECEVİT: Söylendi Bülent... BÜLENT ECEVİT: Hayır söylemediler. Aksine işte ‘Şu tarihten 11 gün sonra gel, durumuna yeniden bakalım. İyi gidiyor, iyileşiyorsun. O durum nasıl, 11 gün sonra yeniden gel...’ RAHŞAN ECEVİT: Hayır öyle olmadı o... Bir kere daha muayene etmek istediler; o ayrı... Ama onun dışında bu şekilde bir telkin yapıldı ve biz de bu telkine ayak uydur-madık. 'DEDİKODU YAPAYIM İSTEMEZSİN' BÜLENT ECEVİT: Hayır bana o şekilde ‘7-8 ay yatakta kalacaksın’ denmedi. RAHŞAN ECEVİT: Tabi sen onu işte... Neyse... BÜLENT ECEVİT: Ve dediğim gibi işte, ‘Şu tarihte yeniden gel...’ RAHŞAN ECEVİT: ‘Yeniden gel’ dendi evet. BÜLENT ECEVİT: ‘Durumuna bakalım’ dedi ve genellikle durumumun hızla iyileşmekte olduğunu söyledi. Onun dışında öyle 7 ay, 8 ay gibi bir şey söz konusu olmadı. RAHŞAN ECEVİT: Evet söylendi ve öyle söylendiği için biz çok bunaldık. BÜLENT ECEVİT: Kim söyledi? RAHŞAN ECEVİT: İşte şimdi burada dedikodu yapayım ister misin? İstemezsin tabii... BÜLENT ECEVİT: Rahşan, bu konuyu kapatalım. RAHŞAN ECEVİT: Kapatalım Bülent... Ben de kapatıyorum. Ama sana böyle bir telkinde bulundular. BÜLENT ECEVİT: Kim bulundu? RAHŞAN ECEVİT: Söylemek istemiyorum şimdi... BÜLENT BEY'İN KIZDIĞI AN BÜLENT ECEVİT: Ama şimdi Rahşan... ‘İyi gidiyor’ dendi; o yürümeye, rahat yürümeye... RAHŞAN ECEVİT: Tamam işte, ‘Sen iyisin’ dendi; ‘İyi gidiyor’ dendi. BÜLENT ECEVİT: Tamam... RAHŞAN ECEVİT: Ama ‘Böyle bir şey de yap’ dendi. RIDVAN AKAR: Doktor değil miydi onu söyleyen? BÜLENT ECEVİT: Hayır, öyle 7 ay-8 ay denmedi. RAHŞAN ECEVİT: Dendi Bülent ve biz onun üzerine vazgeçtik. BÜLENT ECEVİT: Hayır onun üzerine vazgeçmedik. RAHŞAN ECEVİT: Ve sen yataktan kalktın ve harekete geçtin. Bu biraz ‘Cumhurbaşkanı kitabı kime fırlattı’ tartışmasına benzedi, neyse... BÜLENT ECEVİT (kızarak) : Rahşan lütfen... lütfen.... RAHŞAN ECEVİT: Tamam. İşte, peki bu kadar söyledim. Fazla da bir şey söylemedim. BÜLENT ECEVİT: Daha ne söyleyeceksin? 'YANLIŞ YORUMLANIR DİYE GİTMEDİM' BÜLENT ECEVİT: Hayır benim ayrılışımın nedenini biliyorsun. O gazetecilerin... yine beni yanlış yakalayacaklar... Sonra evin önünde... RAHŞAN ECEVİT: Hayır, sen hastaneye yine gitmedin; o ayrı, o ayrı... Ama bunu bize söylediler. Biz de onu yapmadık ve onun üzerine zaten ‘Ecevit hastaneyi bıraktı, iyi oldu’ dediler. CAN DÜNDAR: Yani ‘yatması gerekiyor’ derken, kalkmasını siz mi söylediniz? RAHŞAN ECEVİT: Evet, evet kalktı ve ayakta kaldı. CAN DÜNDAR: Halbuki kamuoyu... RAHŞAN ECEVİT: Yani orada yanlış bir tutum vardı. RIDVAN AKAR: Grup toplantısına gittiniz galiba değil mi? BÜLENT ECEVİT: Evet. RAHŞAN ECEVİT: Oradan MGK’ya gittin galiba değil mi? Evet oradan da MGK’ya gittin. CAN DÜNDAR: Yani doktorların sözünü dinlemediniz aslında? RAHŞAN ECEVİT: Evet evet... CAN DÜNDAR: O noktada ne oldu da siz vazgeçtiniz telkinden? BÜLENT ECEVİT: Hayır efendim onlar, doktorlar 11 gün sonra mı ne, evde, ‘İyi, çok iyi gidiyor. 11 gün sonra gel. Yeniden muayene edelim, durumuna bakalım’ dediler. Ben onu göze almadım. Çünkü gazeteciler dışarıda sabah akşam bekliyorlardı. Oradakiler dürüst davranıyordu. Fakat o medyanın daha yetkili kesimi veya yazar-çizer kesimi, kim bilir yine neler diyecekler, nasıl ters yorumlayacaklar, her şey sağlığım bakımından düzelmişken yeniden birtakım yanlış yargılar yayılacak, diye gitmemeye karar verdim. 'DR. ZİLELİ SÖYLEDİ' CAN DÜNDAR: Yanlış tedavi uygulandığı iddiası? RAHŞAN ECEVİT: Hayır, orada hiçbir yanlış tedavi uygulanmadı. CAN DÜNDAR: Tüm hastalık sürecinde yani hiç?.. RAHŞAN ECEVİT: Hayır, hiçbir yanlış tedavi uygulanmadı. Zaten hiçbir doktor onu yapamaz. CAN DÜNDAR: Belki bilerek değildir, ama hani ihmal... RAHŞAN ECEVİT: Hayır, hayır hiç öyle bir şey olmadı. Sadece dediğim gibi... ona da izin yok... ‘7 aylık telkin hikâyesi’... Neyse... BÜLENT ECEVİT: İlk defa duyuyorum bu 7 aylık telkini... RAHŞAN ECEVİT: Ama Bülent, öyle söyledi. BÜLENT ECEVİT: Kim söyledi? RAHŞAN ECEVİT: Zileli öyle söyledi... Öyle söyledi Bülent ve üstünde çok durdu onun ve o kadar üstünde durdu ki biz bunaldık ve ayağa kalktık.",https://www.milliyet.com.tr/yazarlar/can-dundar/ecevitlerin-kavgasi-ergenekon-da-1238607
Can Dündar,Rövanş günü,21 Mayıs 2010,"Geçen sene 29 Mart seçimlerine bir hafta kala Kılıçdaroğlu’nu kürsüde izlemek ve belagatini görmek üzere Çağlayan mitingine gitmiştim. Birçok insan da onun için gelmişti. Herkesin elinde onun fotoğrafı vardı. Ancak o gün sadece Baykal konuştu. Kılıçdaroğlu, liderin arkasında boynunda CHP atkısıyla sırasını nafile bekledi. Konuşamadan sahneden indi. Bugün, rövanş günü... Baykal evinde bekliyor. Kılıçdaroğlu, tek aday olarak Kurultay kürsüsüne çıkıyor. Dün, Kurultay öncesi son röportaj için NTV’de buluştuğumuzda o günü hatırlattım. “Siz o gün konuşamamıştınız. Çünkü CHP bir ‘lider partisi’ydi. Bundan sonra ‘kadro partisi’ olabilecek mi? Yeni yüzler sahneye çıkabilecek mi” diye sordum. Gülümsedi. “Kesinlikle çıkacak” dedi: “Belki de ben daha az konuşacağım. Partide herkesin konuşabileceği ortamı yaratmak zorundayız.”  “Başbakan korksun benden” Yayından önce makyaj yapılırken Başbakan’ın konuşmasını sordum. İzlememişti. “Sanıyorum sizi kastederek, ‘Bizim argümanlarımızı kullanıyorlar’ dedi” dedim. “Bu iyi” dedi. İki açıdan iyiydi:",https://www.milliyet.com.tr/yazarlar/can-dundar/rovans-gunu-1241189
Can Dündar,"Gençlik, yeni bir hayatı göze alabilmektir",19 Mayıs 2010,"“Neee? 1966 doğumlu mu?” İngiltere’nin yeni Başbakanı Cameron’ın yaşını duyduğumda ilk tepkim bu oldu. 44 yaşında bir Başbakan... Britanya’da son 200 yılın en genç başbakanı... 35 yaşındayken milletvekili olmuş. 39 yaşında partisinin Genel Başkanlığı’na seçilmiş. Aristokrat kökenli... Ceketsiz, kravatsız, beyaz gömlekli görüntüsü, vurgulu konuşması ve ayak bileği yunus dövmeli hamile eşiyle yürüttü kampanyasını... Görevi aldığında şöyle dedi: “Önümüzdeki görev, siyasi sistemimize yeniden güven tesis etmek olacaktır. Bunun için kontrolü halka vermemiz, politikacıların onların efendisi değil, daimi hizmetkârı olmasını sağlamamız gerekiyor.” * * * 19 Mayıs Gençlik Bayramı vesilesiyle, yaş sırasıyla bizim Meclis’teki liderlerin nüfus kütüğüne bakalım: BDP Genel Başkanı Selahattin Demirtaş 1973 doğumlu... Erdoğan 1954 doğumlu... 56 yaşında... Bahçeli 1948 doğumlu... 62 yaşında... Baykal 1938, Kılıçdaroğlu 1948 doğumlu... Şimdi 62 yaşındaki “Gandi”nin, CHP’yi 72 yaşındaki Başkan’dan devralıp “gençleştirmesini” bekliyoruz. * * * Tarihten bir hatırlatma yapalım: Fatih Sultan Mehmet İstanbul seferinde 21 yaşındaydı. Mustafa Kemal, 39 yaşında Meclis Başkanı seçildi. İsmet Paşa 36’sında Genelkurmay Başkanı oldu. Bayar 38 yaşında İlk Meclis’in İktisat Vekili’ydi. Demirel, 31’inde Devlet Su İşleri’ne Genel Müdür atandı. İsmail Cem 34 Yaşında TRT Genel Müdürü olmuştu. Ecevit Çalışma Bakanlığı’na atandığında 36’sındaydı. Şimdi 20’li, 30’lu yaşlarda bir insanı önemli mevkilerde görmek neredeyse imkânsız... 19 Mayıs’ta da 23 Nisan’da olduğu gibi yaşlılardan bir günlüğüne koltuklarını gençlere devretmesini mi istesek? * * * Türkiye’nin gençleşmeye ihtiyacı var; ama yaştan ziyade, fikriyatta bir gençleşmeye muhtacız... Bir zihniyet yenilenmesine... Hafta sonu Cemal Reşit Rey’de “4 delikanlı”, kurşuni saçlarıyla “bir gençlik konseri” verdiler. 1942’li emekli büyükelçi Murat Sungar’ın bestesini çaldılar. 1940’lı Durul Gence davuldaydı. Emekli büyükelçi Burak Gürsel gitar, “grubun en genci” Sedat Ergin bas çaldı. 1942’li Gürer Aykal (bir başka genç), orkestrayı yönetti. Sahneden öyle bir enerji yaydılar ki, salonda herkes bir enstrüman çalamadığına hayıflandı. Gürer Aykal, konserden sonra “Kim kendinde müzik yeteneği görüyorsa, bize başvursun” diye yüreklendirdi “potansiyel gençler”i... * * * Ben Kılıçdaroğlu’nun adaylığını da böyle genç esintili bir “yüreklendirme” olarak görüyorum. “Vakti geldiği halde ortaya çıkmıyor, haklı olduğu konularda direnmeyip geri adım atıyor” diye eleştirmiştim kendisini... Nihayet beklenen meydan okumayı yaptı; böbürlenmeyen bir manifestoyla ortaya çıktı. Yıkık sosyal demokratlara bir tazelenme ümidi sunabildi. 62’sinde korkmadan, yeni bir hayatı göze alabildi. Gençlik, biyolojik yaşta değil, önce kendini, sonra dünyayı dönüştürme iddiasındadır. “İhtiyarladıkça” dünyayı değiştirme iddiasını tüketip kendini değiştirme sevdasına düşer insan... Dileyelim Kılıçdaroğlu hep genç kalsın ve onun yüreklendirmesiyle alevlenen gençlik ateşi tüm siyaseti ve hayatı kundaklasın.",https://www.milliyet.com.tr/yazarlar/can-dundar/genclik-yeni-bir-hayati-goze-alabilmektir-1240161
Can Dündar,Kusursuz erkeğin peşinde...,10 Mayıs 2010,"Tanıdığım bir CHP’li genç kız, Baykal’ın kasetini öğrendiğinde “Ayrıntıları bilmek istemiyorum” diye kasavetleniyordu. Bir başkası “N’olur, biri bunun doğru olmadığını söylesin” diye sızlanıyordu. Eşlerini yatakta yakalamış gibiydiler: “Yataktaki adam” inkâr etse, gördüklerine değil, sevdiklerine inanmaya hazırdılar. Ama kimse “Yalan” demiyordu. Aradıkları ve Baykal’da bulduklarını sandıkları “kusursuz erkek”i yitirmiş olmanın yıkımını yaşıyorlardı. * * * Ünlü psikanalist Vamık Volkan’ın “Kusursuz Kadının Peşinde” kitabını (OkuyanUs, 2004) okuyorum bu ara... Kendini “kadın bağımlısı” olarak tanımlayan 57 yaşındaki mutsuz bir adamın, 5 yıl süren terapi sürecini anlatıyor. Adam, çocukluğundan miras acıları dindirmek için birbiri ardına kadınlarla birlikte oluyor. Onlarda “kusursuz kadın”ı arıyor. Bulamadıkça yenilerine gidiyor. Her hayal kırıklığında biraz daha göçüyor. * * * Baykal’a kadınların tepkisi, bu örneği anımsatıyor bana... Onlar da çaresizce, bağlanabilecekleri “kusursuz erkek”i arıyorlar. Lakin (hadi “Yok aslında” deyip “iyiler”e haksızlık etmeyeyim) bulmak giderek zorlaşıyor. Eskiden vardı da azaldılar mı; yoksa “iyi” sandıklarımız da “kötü”lüklerini mazinin küçük evreninde garantili mahremiyet perdeleri ardına mı gizliyordu, bilmiyorum; ama artık yoklar. Belki de asrımıza özgü bir “imalat hatası” var ortada... Efsanelerin bittiği çağdayız. “Mükemmel” öldü; şimdi sadakatle hürriyet, siyasetle mahremiyet, zaaflarla şahsiyet arasında sınır savaşları var. * * * “Son kale” (de) çökünce yıkılan, acılarını dindirmek için kendilerine yeni idol arayan, bulamadıkça bunalıma giren ve nihayette cümle erkek soyuna lanet eden kadınlar için, Volkan’ın kitabının sayfalarını hızla çevirip 5 yıllık “hasta”yı rahatlatan terapi sonucunu özetleyebilirim: “Ne kusursuz kadın bulmak gerekiyor, ne de kusursuz erkek olmak...” * * * Bu sonuca varabilmek için izlenen yöntem kitapta var. Ben, kitabı okumadan önce bu noktaya nasıl ulaştığımı açıklayayım: Defosuz insan beklentisinin, sadece hayalperestlik değil, aynı zamanda haksızlık olduğunu erken anladım. Sevdiklerimi en ufak kusurda defterden silmenin, “Bir daha asla” demenin, “istifa”sını istemenin, “kimsenin masum olmadığı” bir çağda, kasvetli bir yalnızlığa yelken açmak olduğunu fark ettim. Kendimce bir “yıkımdan korunma” metodu geliştirdim: Kahramanlarımla daha gerçekçi bir ilişki kurdum. Onların kusursuz olmadıklarını kabul ettim. Bendeki kredilerini yükselttim. Zaaflarını erdemlerinden ayırıp eksilttikleriyle değil, kazandırdıklarıyla ilgilenir oldum. Sanattan örnekleyeyim: Picasso’nun aynı dönemde hem karısı hem sevgilisi için yaptığı tabloları, içeriğini sorgulamadan sevebiliyorum. Nâzım’ın oğluna yazdığı şiir, oğluna yaptığı muameleyle taban tabana zıt olsa da beni duygulandırıyor. Dostoyevski, kumar tutkusuyla değil, kumarı kâğıda döküşüyle kalıyor aklımda... Böylece hem onlar yüzünden iyi resimden, iyi şiirden, iyi romandan vazgeçmemiş, hem de onların yaratıcılarını zihnimde, oynayamayacakları bir role itmemiş oluyorum. * * * Baykal’a da yapacağım bu... “Zaaf”ının görünür olması, onun kusursuz olmadığına kanıt; ki bunu biliyorduk zaten... Ama “erdem”, belki istifayı değil ama şimdi başka bir jesti gerektiriyor. Onu da yarına kadar bekleyeceğim.",https://www.milliyet.com.tr/yazarlar/can-dundar/kusursuz-erkegin-pesinde-1235767
Can Dündar,Türk sağı Tan baskınında doğdu,04 Mayıs 2010,"Başbakan hem CHP’ye çakmak, hem Anayasa firesiyle aleyhine dönen gündemi çarpıtmak için birkaç gündür tek parti yönetimini taşlıyor. Önce İnönü’ye “Hitler” benzetmesi, ardından Atatürk’ün camiler genelgesi, dün de Tan Matbaası baskını Erdoğan’ın dilindeydi. O baskının belgeselini yapmıştım. Hem baskıncılarla, hem basılanlarla konuştum. Yorumum şu: Tan baskını, özünde tek parti döneminin finalinde faşizan bir devlet operasyonu olsa da, aynı zamanda antikomünist Türk milliyetçiliğinin şahlandığı ilk linç eylemidir. Hedefteki bir avuç sosyalistin karşısında öyle geniş bir koalisyon vardır ki, orada kimsenin masumiyet iddiası olamaz. Başbakan’ın içinden çıktığı siyasi akım dahil...  Çifte kavrulmuş 2. Cihan Harbi’nin bittiği, dünyanın devler arasında pay edildiği dönemdi. Moskova, Türkiye üzerinde haklar talep ediyordu. Harpte Almanya’ya yatmış Türk basını, Rus tehdidini de görünce paniğe kapıldı ve kendine komünistleri hedef seçti. Komünistlerin simgesi, Sertel’lerin çıkardığı Tan gazetesiydi. Üstelik CHP’den kopan Menderes ve arkadaşları da gazete çevresiyle dirsek temasındaydılar. Bir taşla iki kuş: Hem sosyalistler sindirilecek, hem yeni muhalefet bastırılacaktı.  Hem Demirel hem İlhan Selçuk Başbakan’ın Aziz Nesin’e atfen yaptığı gönderme doğru: Bu, bir CHP operasyonuydu. Ama bir yandan da saldırganlar arasında siyasi tarihimizin en geniş güçbirliği yaşanıyordu. Saldırıyı, -sonradan CHP milletvekili olacak- Hüseyin Cahit Yalçın’ın Tanin’deki “Kalkın Ey Ehl-i Vatan” başlıklı yazısı tetiklemişti. Anında Beyazıt Meydanı’nda toplanan gençlerin ellerine Atatürk ve İnönü resimleri tutuşturulmuştu. Bunlar doğru... Ama “Kahrolsun komünistler” diye bağırarak Cağaloğlu’na yürüyen kalabalığı, Vakit gazetesi penceresinden Necip Fazıl’ın selamladığı da doğru... Polisin eylemcilere ses etmediği, hatta aralarına kışkırtıcı siviller yerleştirildiği doğru; ama Nazilere gönül vermiş Turancıların, yağmaladıkları binanın tepesine Türk bayrağı astıkları da doğru... O koalisyonun ne kadar geniş olduğunu, yaptığımız belgeselde isimlerle kanıtlamıştık. Yeniden hatırlatayım: Evet, İlhan Selçuk’un, Orhan Birgit’in o gün Tan’a yürüyenler arasında olduğu doğru, ama Süleyman Demirel’in, Turgut Özal’ın orada olduğu da doğru... Muhtemelen Erbakan kardeşlerin de...  Tan’ı bırak Özgür Gündem’e bak Bu geniş koalisyon, bilerek bilmeyerek, gönüllü veya kullanılarak, el ele verip Türk demokrasisinin sakat doğumuna imza atmıştır. İçlerinden hiçbiri de “Bu işe katıldık. Aslı şudur. Hata ettik. Kullanıldık” gibi bir özeleştiri yapmamıştır. Ertesi gün Hüseyin Cahit’in kullandığı tabirle bu “Milli Türk mukavemeti”nin doğum tarihidir; ki derin devletin “yavru kurtlar”la flörtünün ilk meyvesi de sayılabilir. O gün estirilen antikomünist rüzgâr, 1960’ların başına kadar 15 yıl Türkiye’yi felç etmiş, Türk sağına beşiklik etmiştir. O beşikte doğup büyüyenlerin, bu tür örneklerden laf açarken daha temkinli olmaları beklenir. Mevzu derin devlet operasyonlarıysa, 65 yıl önce Tan’ı yağmalayanlar yerine 15 yıl önce Özgür Gündem’i bombalayanların izini sürseler ya... Asıl Ergenekon, o kalıntının altında...",https://www.milliyet.com.tr/yazarlar/can-dundar/turk-sagi-tan-baskininda-dogdu-1233814
Can Dündar,Bu film burada bitmez,10 Mayıs 2010,"Baykal’ı tanıyanlar iki uç tavır bekliyorlardı: Kaset hiç yokmuş gibi davranmasını... Veya istifa etmesini... İkinciyi seçti. Böylece hakkında yapılacak spekülasyonların ve belki de “kasetin kalan bölümü”nün önünü kesti; CHP’nin hedef haline gelmemesi için kendini feda etti; ama bir yanıyla da gerçekten bir “komplo” varsa, sonuç almasını sağladı. Baykal, “Ama...”lı kınama cümlelerine isyan etmekte haklı... Çünkü tartışmanın kasetin “içerik”ine çekilmesi, “komplo”yu görmezden gelmek, hatta ona alet olmak anlamı taşıyor. Oysa arşivinde herkese ait bir kaset bulunduran ve sızdırmak için doğru zamanı kollayan bu “korku imparatorluğu”nun kaderi, biraz da Baykal’ın vereceği bu ilke mücadelesine bağlı... Yine de ben ”Üçüncü bir yol vardı” diye düşünüyorum: Çıkıp samimiyetle işin aslını anlatabilir, gerekirse zarar verdiği, hayal kırıklığına uğrattığı insanlardan özür dileyebilir, ama komploya boyun eğmeyeceğini, mücadeleye devam edeceğini söyleyebilirdi. Çok daha inandırıcı olurdu. * * * Bunun yerine, “vuruşarak çekilme” taktiğinde karar kıldı. Gerçekten çekildi mi? Bence hayır! Konuşma dikkatle deşifre edildiğinde, daha güçlü dönmeye yönelik başka bir hareket planının ipuçları çıkıyor ortaya: 1. Baykal, genel başkanlığı bıraktığını açıklarken, “bu kara kampanyaya teslim olmayacağını” da vurguladı. “İstifam teslimiyet değil, meydan okumadır” dedi. Burada “Mücadeleye devam” kararlılığı açık... 2. 22 Mayıs’taki kurultaya katılmayacağı söylendi, ama parti toplantısında “Vereceğiniz her göreve hazırım” dediği de dışarı fısıldandı. 3. Gün boyu konuşan CHP’liler onu bırakmayacaklarını gözyaşları içinde vurguladılar. Zaten o da 2 hafta içinde CHP’ye güçlü bir genel başkan adayı çıkamayacağının farkında... 4. Komplonun ardındaki adres olarak hükümeti göstermesi, konuşmasında Hazreti Peygamber’e ve Fethullah Gülen’e atıf yapılması, Baykal’ın görevi bırakmaktan ziyade siyasi bir rövanşa hazırlandığının ve seçime doğru yeni ittifaklar aradığının işaretleri... 5. Nihayet “İstifamla Türk siyasetini ve CHP’yi yeniden tanzim etmek isteyenlere bir imkân tanıdım” diyerek yerine aday olabileceklere peşinen ipotek koymuş oldu. Bu tabloda ilk ortaya çıkacak aday, o “tanzim”e alet olmuş, hatta komploda rol almış damgasını yiyecektir. * * * Bu deşifreden benim okuduğum şu: Baykal, aleyhine gelişen durumu, bir manevrayla lehine çevirmeye çalışıyor. İstifası, iki adım ileri atılabilmek için bir adım gerileme anlamı taşıyor. Kurultayda 81 il başkanı ortak imzayla Baykal’ı yeniden göreve çağırabilir, O da “taban baskısıyla ısrarlara dayanamayıp” genel başkanlığa dönebilir. “Ülkenin bu kritik döneminde partiyi lidersiz bırakamazdım” diyebilir. Ya da partiyi bir süre bir emanetçiye devredip, daha sonra olağanüstü kurultayla dönebilir. Ama tanıdığım Baykal, evde oturmaz; ne yapar eder, bu istifadan istifade eder; bunu bir fırsata dönüştürmeyi dener. İşe yarar mı? İşte orası soru işareti...",https://www.milliyet.com.tr/yazarlar/can-dundar/bu-film-burada-bitmez-1236243
Can Dündar,Siyasetçi ve kamera,07 Mayıs 2010,"Siyasetçi ile kamera... Birbirinin hem yaratıcısı, hem tüketicisi... Hem başarı garantisi hem ölüm perisi... Bir şovun, birbirinden beslenen, birbirinden tiksinen iki yüzü... Siyasetin olmazsa olmaz, kopsa da ayrılmaz ikilisi... * * * Geçen hafta İngiliz Başbakanı Gordon Brown, sokakta karşılaştığı bir partili kadınla sohbet etti. Kadının uzayıp giden şikâyetlerini dinledi. Sonra makam arabasına binip yardımcısına “Beni bu dar kafalıyla buluşturmak kimin fikriydi?” diye sordu. Bunu söylediği anda, yakasında bulunan SKY televizyonunun mikrofonu kayıttaydı. Az sonra bu sözler, tüm İngiltere’nin diline düştü. Bir hafta sonra da Brown başbakanlıktan düştü. * * * Siyasetçi, kendisine iktidar yolunu açan kameranın bir gün kendi mezarını kazmaya da yarayacağını biliyor. Bu bilgiyle yaşıyor. Kendisine rahatsızlık veren bir solunum borusu gibi, hem kameradan kurtulmak istiyor, hem onsuz yapamıyor. Aynı şey kamera için de geçerli: Siyasetçiyi sevmiyor; ama parasını onun görüntüsünden kazanıyor. * * * Son 3 haftada Meclis’te bu “aşk-nefret ilişkisi”nin gerilim filmini seyrettik. Sohbet ettiğim bir Komisyon Başkanı, “Kameralar olmasa izlediğiniz gerginliklerin çoğu yaşanmaz” dedi ve ekledi: “Biz komisyon toplantılarında başta kameraları içeri alıyoruz. Bütün kavga kıyamet o anda kopuyor. Kameralar çıktıktan sonra sükûnetle çalışıyoruz. Genel Kurul da öyle... Çoğu arkadaşımız, kamera var diye tribüne oynuyor.” Acaba gerçekten “Seçmenim beni izliyor, şuna okkalı bir cevap vereyim veya sıkı bir tokat aşkedeyim” mantığı mı işliyor? Meclis bu kadar şeffaf olmasa, kameralar görüşmeleri yayınlamasa bazı siyasetçilerin şov merakı azalır mı? Kalitesi arttıkça reytingi azalan tartışma programları gibi, görüşmelerin çıtası yükselir mi? * * * Gerçi kavga anlarında Meclis TV, sadık bir dost gibi gözlerini kapatıyor. Ancak orada da fotoğraf makineleri devreye giriyor. O yüzden mebusların yeni hedefi, fotoğraf makineleri... Eskiden de Genel Kurul’da uyuklayan ya da ayakkabısını çıkarıp koltuğunda bağdaş kuran milletvekillerinin görüntülenmesi rahatsızlık yaratırdı, ama anayasa maratonunda iki fotoğraf, iktidar partisinden büyük tepki aldı: Biri Milliyet’te Mustafa İstemi imzalı, “19+1” fotoğrafıydı; diğeri ise Vatan’da Barış Oral imzalı “Fire listesi” fotoğrafı... Bunlar, küçük çaplı iç savaşlara yol açtı. “Bundan böyle Genel Kurul’a kamera ve fotoğraf makinesi sokmayalım” sesleri yükseldi. Önceki gün Meclis Başkanı Mehmet Ali Şahin’e sordum. Çok net konuştu: “Bu, bir geri adım olur. Ben böyle bir şeye aracı olmam.” * * * Medya ve politika... Siyasetçi ve kamera... Birbirlerinden hazzetmeseler de yapışık ikizler gibi, birlikte yaşamak zorundalar. Ama hain pusular, kalleş tuzaklar, adi şantajlar, belaltı vurmalar, sansürcü yasaklar... Siyasetçinin kamerayı, kameranın siyasetçiyi rakip sayması, hedef alması... Güçlerinin birbirini yok etmekte kullanılması... Bunlar, hem kamerayı bitiriyor, hem siyasetçiyi... Biri zehirlenince öbürü de ölen yapışık ikizler gibi...",https://www.milliyet.com.tr/yazarlar/can-dundar/siyasetci-ve-kamera-1235162
Can Dündar,Şeyh Sadi’den öğütler,09 Mayıs 2010,"Son üç haftayı Meclis’te geçirdim. Saldırgan hareketler izledim; sinsi ihanetler, yavan hitabetler, abartılı sadakat gösterileri, duygusal patlamalar... Sevinç gözyaşları, zafer alkışları, çirkin davranışlar, bıçkın dayılanışlar... Sakin başlamıştı ama uzun, uykusuz gecelerle psikolojiler bozuldu, tartışmaların seviyesi düştü. Yükselen hararet, ölçüsüz hakareti getirdi. Tatsız bitti. Büyük maratonun ardından istirahata çekilmiş yorgun mebuslara Abdülkadir Geylani’nin talebesi, 13’üncü asrın büyük İslam alimi Şirazlı Şeyh Sadi’den öğütler iletmek istedim. Bu güzelim satırları kendimce harmanlayıp hatiplere, liderlere, yardakçılara, kavgacılara üleştirdim. Kulaklara küpe olsun diye...  Hatiplere: “Bilmediğin kalenin duvarını taşlama; kaleden de sana taş atılır / Şayet bir gönül kırdınsa, mutlak senin gönlün de kırılır.” “Sana zarar gelince katlan. Günahtan arınırsın affedersen / Madem her şeyin sonu toprak, toprak olmadan, toprak ol sen...” “Engin deniz, taş atmakla bulanmaz / Güceniyorsa kişi, sığ sudur; ondan arif olmaz.” “Konuşmadan köşesinde oturan dilsiz, dilini tutamayan gevezeden evladır.” “Hayır uğruna söylenen yalan, fitneye yarayan hakikatten âlâdır.” “İki şey ruhumuzu karartır: Konuşacakken susmak, susacakken konuşmak...”  Liderlere: “Hak adamı ekmeğinin yarısını yese kalanını yoksula verir / Padişah yedi ülkeyi alsa, yenisine niyetlenir.” “Gücüne güvenip zayıfı ezme. Arpa değerindeki o kul, kıyamette koca padişahı yüce mahkemeye götürür.” “Sana gönülden bağlanmayana gönül bağlama / Acele yürüyen yaren, sana yoldaş değildir.” “Başkasının ayıbını sana sayıp döken, senin ayıbını da mutlak başkasına diyecektir.” “Kükreyen fille savaşa kalkma; akıllı adamın yapacağı iş değil / Öfkelensen dahi saçmalama; arif insan bu değil...” “Aslana ‘orman kralı’ denir; eşek ‘adi’ diye küçültülür / Akıllı âdem odur ki, yük çeken eşeği, adam paralayan aslandan üstün görür.”  Yardakçılara: “Koyun çoban için değildir. Aslında çoban, onun hizmetçisidir.” “Kendi ekmeğini yiyip oturmak, altın semer takıp el pençe divan durmaktan iyidir.” “Çorak toprakta bitmez sümbül / Kötülere iyilik, iyilere kötülüktür.” “Demire cila vurma, pasını gideremezsin / Kara yürekliye öğüt verme; taşı çiviyle delemezsin.” “Sözü Padişaha tesir eden, iyilik dışında bir şey derse yazık eder / Suçundan emin olmadığını şikayet etmek, gün olur şikayetçiyi de canından eder.” “Padişaha yoldaş olan, arada altın bulur, lakin bazen de başı gider.” “Bahçenin gülünde beka, gül mevsiminde vefa yoktur / Kalıcı olmayana gönül bağlamak boştur.”  Kavgacılara: “Cenk eriysen, öyle biriyle savaş ki, ya ona ihtiyacın olmasın ya da ondan kaçıp kurtulasın.” “Ey hasetçi, sözümü duyasın: Haset öyle bir hastalıktır ki, ölmeden kurtulamazsın.” “Ademoğulları aynı bedenin uzuvlarıdır. Bir uzva elem gelirse, öbürlerinin huzuru kalmaz.” “Kişi nefsinin kötülüğünden kurtulur da, iftiracının zannından kurtulamaz.”  Son söz (Bu da yaklaşan Köşk savaşının taraflarına gitsin:) “10 derviş bir kilimde uyur da iki padişah bir kilime sığmaz.”",https://www.milliyet.com.tr/yazarlar/can-dundar/seyh-sadi-den-ogutler-1235360
Can Dündar,Davutoğlu Oxford’dan hangi kitabı aldı?,03 Mayıs 2010,"Dışişleri Bakanı Ahmet Davutoğlu Oxford gezisinde bir ara Blackwell Kitabevi’ne girdi, Paul Ricoeur’un “Memory, History, Forgetting” kitabını aldı. Kitabın Türkçesi: “Hafıza, Tarih ve Unutmak...” Bu başlık, bakanın “Türk Dış Politikası” konferansına katılan Şevket Pamuk, Baskın Oran, Şahin Alpay, Cengiz Aktar gibi akademisyenlerle yaptığı kahvaltıda da öne çıkan konuydu. Davutoğlu, kahvaltıda ağırlıkla Ermeni açılımını tartıştı. Bazı cadde adlarının değiştirilmesinden sınıra ortak anıt dikilmesine, nefret dili kullananların uyarılmasından, çözümün Bakü’ye endekslenmemesine kadar tüm önerileri dinledi. Bir ara Sabancı Üniversitesi’nden Ayşe Kadıoğlu dedi ki: “AKP iktidara geldiğinde ‘çevre’yi ‘merkez’e taşıdığı söylendi. Merkez-çevre analizinin bir boyutu da şu: Çevre ‘dün’ü hatırlar. Merkez ise ‘gün’le uğraşır; unutmaya meyillidir.”  “Türkiye’nin de diasporası” Davutoğlu bu tezi “adil hafıza” kavramıyla yanıtladı. Hatırlarken insani boyutu öne çıkaran bir üslup gerektiğini söyledi. Türkiye’nin Erivan’a, hatta Ermeni diasporasına böyle bir dille açıldığını anlattı. Ankara, Batı’daki Ermeni diasporasını, “Türkiye’nin de diasporası” gibi görüyor, onlarla da diyalog arıyor artık... Bakan Davutoğlu, “Bizim topraklardan giden herkese sahip çıkmak gerekir. Buna Brezilya’daki 3 milyonu aşkın ‘El Turco’ da dahil” diyor. Gün gelir, Türkiye onlara vatandaşlık teklif edebilir. Anavatanları olan eski Osmanlı topraklarına, Lübnan’a Suriye’ye geçerken İstanbul’da konaklamalarını sağlayabilir. Bu da kinlerden arınmanın bir yolu olabilir.  “Tarih geriye akmaz” Ya protokoller? Ankara, Erivan’ın “Protokolleri dondurduk” açıklamasını dikkate almadı. Yokmuş gibi davrandı. Oxford dönüşü uçakta konuştuğumuz Davutoğlu “Protokoller ölmedi, ölmesine izin vermeyiz” diyor: “Dikkat ettiyseniz, kimse ‘Protokolleri geri çekelim’ demedi. Çark bir kez döndü mü, geri çevirmek çok zor. Bu tarih geriye akmaz artık.” Ancak Bakü’den bağımsız bir Erivan açılımının söz konusu olamayacağı da belli. Davutoğlu sorunun bütün olarak ele alınmasından yana... “Parçayı tamir işe yaramıyor” diyor; Suriye-İsrail örneğini veriyor: “İki ülke görüşüyordu. Ama Gazze karışınca süreç durdu. Burada da Karabağ’da çıkacak bir çatışma, açılacak sınırı yeniden kapatabilir.” Türkiye-Ermenistan sınırının açılmasının, önce Erivan’ın işgal ettiği bölgelerden çekilmesine, bu çekilmenin Bakü’yü tatmin etmesine ve Azeri-Ermeni sınırının açılmasına bağlı olduğu anlaşılıyor. Erivan’ın işgal altında tuttuğu bölgelerden çekilmesine dair diplomatik pazarlık halen sürüyor. Ermenistan, işgal ettiği 7 bölgenin birkaçından çekilse, Azeri güçleri oraya zafer havasında girse, Türk kamuoyundaki psikolojik baraj da kalkabilir; sınırlar açılabilir. Hem Bakü’nün, hem Erivan’ın, hem Ankara’nın kazandığı bir sonuç doğabilir.  Bakü daha esnek Niye olamıyor? Davutoğlu, Aliyev’e haksızlık edildiği kanısında: “Bakü, Erivan’a göre daha esnek davranıyor” diyor: “Şimdi önümüzde bir sükûnet dönemi var. Herkes protokollere halel gelmeden önerilerimizi düşünecek ve bir sonuca varılacak.” Ne zaman? “Çok geç değil... Aylar, hatta haftalar içinde...”",https://www.milliyet.com.tr/yazarlar/can-dundar/davutoglu-oxford-dan-hangi-kitabi-aldi-1233304
Can Dündar,Davutoğlu’nun bir yılı,02 Mayıs 2010,"Dışişleri Bakanı Ahmet Davutoğlu, Bakanlığı 1 Mayıs 2009’da devralmıştı. 90 yaşına basan Dışişleri’nde o da 1. yılını kutladı. Oxford Üniversitesi’nde benim de katıldığım “Değişen Dünyada Türk Dış Politikası” başlıklı konferansta bir bilanço çıkardı. 1 yılda 100 dış gezi yapmış Davutoğlu... Bu 100 gezinin dökümü, Türkiye’nin değişen önceliklerini göstermesi açısından anlamlı: 28 kez Avrupa’ya gitmiş. 27 Kez Ortadoğu’ya... 18 kez Balkanlar’a... 9 kez Asya’ya... 8 kez ABD’ye... * * * Batı’nın ağırlığının giderek azaldığı görülüyor. Bakan’ın cumartesi günkü konuşmasında AB hiç yoktu. Sadece bir yerde “Ben dahil tüm Avrupalı entelektüeller, Topluluğun geleceğini düşünmeli” dedi. Bir ara da kendisini Türkiye’nin farklı köşelerinde “bir Akdenizli, bir Arap, bir Kafkas, bir Egeli, bir Balkanlı, bir Avrupalı, bir Ortadoğulu” hissettiğini söyledi. Muhtemelen yaşlı kıtanın eninde sonunda Türkiye’nin genç enerjisine ihtiyaç duyacağını öngörüyor. O zamana kadar, AB kapısında onay bekleyen pasif bir aday gibi davranmaktansa, Avrupa’nın görmezden gelemeyeceği, hatta kendiliğinden içine almak isteyeceği bir bölgesel güç olma stratejisi izliyor. * * * Davutoğlu, bir siyasetçi ya da diplomattan çok, kürsüsüne yeniden kavuşmuş bir akademisyen gibi konuştu Oxford’da... Türkiye’nin “proaktif dış politikasını” anılarla süsleyerek ve heyecanla anlatırken hayali bir harita çizdi: “Batı sınırı, Almanya-İtalya olan bir hat çizin. Kuzeyde Rusya olsun; doğuda Hindistan ve Çin... Arada kalan bölgede -Afrika dahil- en büyük ekonomi Türkiye’nin” dedi. Bu bölgesel gücü, şimdi Latin Amerika’ya, Afrika’ya, Kafkaslara yayarak perçinlemeyi arzuluyor. Kendi “kadim coğrafyası”nda Ortadoğu’dan Balkanlara tüm sorunlarla bizzat ilgilenen, Irak-İran geriliminden, Sırp-Boşnak barışına, Lübnan krizinden, Azeri-Ermeni anlaşmasına kadar her alanda sözü dinlenen, etkisi hissedilen bir “lider Türkiye” yaratmaya çalışıyor. * * * “Kadim”... “Mazinin derinlikleri”ni ve “tarihsel devamlılık”ı çağrıştıran bu sözcük, Bakan’ın dilinde hep... Davutoğlu, 1990’ların başında, Boğaziçi’nde öğretim üyesi iken Malezya’ya “Siyasal Düşünceler Tarihi” dersi vermeye gittiğinde yanında George Sabine’nin kitabını götürmüş. Sınıfa bir bakmış: Yarısı Çinli, bir kısmı Hintli, kalanı Müslüman... Fark etmiş ki, okutacağı kitaba göre “sınıfın çoğu tarihte hiç yok.” Sanki geçmişte hiç yaşamamışlar; gelecekte de olmayacaklar. Kitabı kenara koyup onların da dahil olduğu bir tarih anlatmaya başlamış. Bugün de diplomatlarına “dinler tarihi” hatta “mezhepler tarihi” bilmeden Ortadoğu’da diplomasi yürütemeyeceklerini söylerken aynı şeyi yapıyor. Diplomaside “Türkiye’nin Müslüman kimliği” öne çıkmış gibi görünse de, bu algı tam doğru değil: Davutoğlu, zamanında Müslümanlara soykırım uygulamış Sırplarla işbirliğinden, Azeri topraklarını işgal etmiş Ermenistan’la yakınlaşmadan ya da Yunanistan Başbakanı’na “Sizin kaderiniz, bizim kaderimiz” dediğinden söz ederken heyecanlanıyor. “Tarihinizi ve coğrafyanızı değiştiremezsiniz, ama onları yeniden yorumlayabilirsiniz.” Türkiye şimdi bunu yapmaya çalışıyor.",https://www.milliyet.com.tr/yazarlar/can-dundar/davutoglu-nun-bir-yili-1232869
Can Dündar,Meclis kulisinde bir gece yarısı,07 Mayıs 2010,"Önceki gece yarısı Meclis kulisi... Servis arabalarının üzerinde, tepsiler içinde, Afyon’dan gelmiş ekmek kadayıfı ve kaymak var. Görevliler beyaz plastik tabak çatallarla servis yapıyor. İktidar kulisinde hemen hepsi siyah takım giyinmiş milletvekilleri öbek öbek toplanmış haldeler... “Göbek göbek” desem de olur; çünkü herkes anayasa maratonu süresince hayli kilo almış durumda... Görüşmeler başladığından beri her milletvekili kendi yöresinin yiyeceğini getirtip Meclis’e tattırma yarışında... Adana, Urfa, Antep milletvekilleri herkesi kebap, çiğ köfte, baklavaya doyurdu. Dün Diyarbakırlılar karpuz, Ispartalılar yeni moda “elma cipsi” sundu. Kürşad Tüzmen’in suşi partisi vermesi ise, “Sen Tokyo milletvekili misin” esprilerine neden oldu. Hareketsizlik ortamında bu kadar yemek hem kilo yapıyor, hem rehavet veriyor. Dip koltuklarda uyuklayanlar var; sadece milletvekilleri değil; korumalar, danışmanlar, gazeteciler de bitap düşmüş durumda... Ancak bir hakkı teslim edelim: Uyuklama deyince akla gelen Atilla Koç, toplantı aralarında sürekli merdiven inip çıkarak ve koridorlarda tempolu bir şekilde turalayarak zar zor verdiği kiloları geri almamaya çalışıyor ve -evet- artık hiç uyuklamıyor.  Maç tribünü AKP kulisinde en kalabalık grup TV önünde 6 sıralık bir tribün oluşturmuş, La Liga’dan İnter-Roma maçını seyrediyor. Hemen ötede kadın milletvekilleri bir “gün” havasında toplanmış sohbet ediyor. Bu kamplaşma bir “haremlik-selamlık” havası oluşturuyor. Tepsilerde çaylar gidip geliyor. Ama çaydan bıkıp bitki çayı içenler de çok. Kulisten bahçeye çıkınca bir yazlık çay bahçesi manzarasıyla karşılaşıyoruz. Orada da simit-çay servisi var. Havaya kesif bir sigara dumanı yükseliyor. Başbakan’ın yanında içemeyenler buraya kaçıyorlar. Sohbet koyu... Tanıdık milletvekilleri durumun dışarıdan nasıl göründüğünü soruyorlar. Söylediklerimden memnun olmayarak, sonucun neden benim tahmin ettiğim gibi olamayacağını anlatmaya çalışıyorlar. Tartışma hararetlendiği noktada grup başkan vekillerinden biri geliyor, “Oylama başlıyor” diye bağırıyor. Sigaralar söndürülüp içeri geçiliyor. “Tak-şak” Milletvekilleri kuliste, Genel Kurul’daki kadar gergin değiller, ama çok yorgun görünüyorlar. 3 haftadır çoğu 4-5 saatlik uykuyla geliyor Genel Kurul’a... Ama bu, AKP grubunda bir izci kampı havasına yol açmış. Hiç bu kadar uzun süre kesintisiz bir arada olmadıklarını söylüyorlar. Kapılar ziyarete kapalı; o yüzden iş takip eden seçmenler yok. Bazıları çocuklarını görmek için Meclis’e getirtiyor. Geçen hafta bir milletvekili kuliste ilkokul 5’teki kızının ödevine yardımcı oluyordu. Bazen ulaşmakta zorluk çektikleri bakanlar şimdi her an yanıbaşlarında... Hatta Başbakan bile... Erdoğan’ın talimatı doğrultusunda Kabine, Bakanlar Kurulu sıralarında çakılıp kalmak yerine sıralara dağılıyor. Böylece hem yakınlık sağlanıyor, hem markaj yapılıyor. Milletvekilleri de kendi sıralarında oturan Başbakan’la cep telefonuyla fotoğraf çektiriyorlar.  Tuvalette ikna seansı Devamlılık çok önemli... O kadar ki, kardeşini kaybeden AKP’li Yerlikaya da, saldırıya uğrayan Bakan Yıldız da cenazeden, hastaneden kalkıp oylamaya geldiler; durum o kadar kritikti. Oylamaya getirmek de yetmiyor; bazen ikna etmek de gerekiyor. Tecrübeli bir Meclis muhabiri, ikna için gözden uzak olsun diye bazen erkekler tuvaletinin kullanıldığını söylüyor. Geçenlerde muhalif bir ismi “ikna odası”na almışlar. Muhabirler de peşinden girince “iş” yarım kalmış. Tuvalet demişken genelde sorulan bir soruyu yanıtlayayım: Hayır, söylendiği gibi bütün tuvaletler alaturkaya çevrilmiş filan değil; benim gördüğümde denge yarı yarıya idi. Ama alafranganın kapısında alafranga simgesi vardı. İbadete gelince: Oylama telaşında camiye gidip gelmek vakit alacağından AKP’liler çoğunlukla mescidi kullanıyor. Mescit CHP grubunun olduğu yerde... O yüzden iktidarla muhalefet arasında “sıcak temas”, daha çok namaz vakitleri gerçekleşiyor.  “Çak-şak” Genel Kurul’daki “sıcak temas”ı saymazsak tabii... Çoğu milletvekili, sık yaşanan gerginlikleri yorgunluktan kaynaklanan “fren boşalması”na bağlıyor. Uykusuzluğun verdiği asabiyetle en ufak bir sözde birbirlerine giriyorlar. Anayasa Mahkemesi’nin yapısını düzenleyen maddenin kabulünden sonra kopan alkışlar böyle bir boşalma anıydı mesela... Kendini tutamayıp aralarında “çak” yapanlara, karşı sıralara “şak” yapanlar da karışınca kavga çıktı. Ve o boşalmanın etkisiyle, önceden çalışması planlandığı halde o gece Genel Kurul tatil edildi. YARIN KAMERA OLMASA KAVGA ÇIKAR MI?",https://www.milliyet.com.tr/yazarlar/can-dundar/meclis-kulisinde-bir-gece-yarisi-1234790
Can Dündar,Peki bu türküler kimin?,28 Nisan 2010,"Gelen mesajlarda bir panik havası var: Siirt’teki olaylara tepki gösterenler “Ne oldu bize?” diye feveran edip soruyor: “Neden böyle olduk?” Çoğunluk medyayı suçluyor. Hükümeti suçlayanlar da var. Bu kadar “namusuna düşkün” bir toplumun, bunca “namus düşkünü” hale gelmesine suçlu aranıyor. * * * Bir “Yahşi Batı” öyküsü anlatayım: Bizimki bara girip Kızılderiliye sormuş: “Niye sizin şarkılarınız hep yağmur üzerine?..” “Bizde neyin kıtlığı varsa onun üzerine şarkı yazılır” demiş Kızılderili... “Peki sizin şarkılarınız niye hep sevgi üzerine?..” Bir toplumda bu kadar çok namustan söz ediliyorsa, durup düşünmek lazım: “Acaba, belimizden eksildikçe, dilimize mi vuruyor?” * * * “Neden böyle olduk”a benim cevabım, Başbakan’la aynı: “Medya yüzünden!” Ama gerekçem onunkinden biraz farklı... Medya yüzünden bazı namussuzluklar gizlenemez, sere serpe ortaya dökülür hale geldi. Şu “Pervari anlaşması”na bakın: 8 oğlan, 2 bebeğin ırzına geçiyor. Birini öldürüyor. Ama bölgede kan davası tehdidi var. Ölen bebeklerin aileleri şikâyetçi olmuyor. Muhtemelen bir “kan parası” ödeniyor. Aileler barıştırılıyor. Oğlanlar salıveriliyor. Yargı devre dışı bırakılıyor. Konu kapatılıyor. Ve Belediye Başkanı basını kışkışlıyor: “Burası küçük bir yer. Olayı kendi aramızda kapattık. Gelin Pervari’nin balını haber yapın.” Medya, işte bu anlaşmayı bozduğu için suçlu... * * * “Ne oldu bize? Niye bebeklere, kız çocuklarına, oğlanlara bile musallat olan bir toplum haline geldik” diyenlere biraz Divan edebiyatı okumalarını tavsiye edeceğim. “Yaz olunca avratlara, kışın oğlanlara meylet ki, vücutça sağlam olasın” tavsiyesi hangi Saray’dan çıkmadır acaba? Bu, Saray’ın rezilliği mi? Peki Anadolu’ya bakalım öyleyse: “Bir güzel ki 10 yaşına girince/ gonca güldür henüz açılır/ 11’inde gonca diye koklarlar/ 12’de elma deyip saklarlar/ 13’ünde cevrü cefa çekerler/ 14’ünde hamre şekere benzer” türküsü acaba hangi topraklarda yakılmıştır? “O tepeden bu tepeye oyun olur mu/ 14 yaşında da Nazife de hanıma doyum olur mu” türküsüne nerelerde neşeyle el çırpılmıştır? “Henüz 3 yaşında bir kardeşim var/ seni ondan bile kıskanıyorum” diyen türkü acep hangi dilde yazılmıştır? * * * Aslında gökkubbenin altında yeni bir şey yok. Yeni olan, bir zamanlar pek normal kabul edilen, sefası sürülen, cefası çekilen, modern çağda ise yadırganan, ayıplanan, giderek cezalandırılan ve öyle oldukça da yorgan altına itilen, gözlerden saklanan bir ayıbın medya çağında artık gizlenemez hale gelmesi... “Kapattık” deyince kapatılamaması... Örtünün bir daha örtülemeyecek şekilde aralanması... Kan parasıyla, başlık parasıyla, kız takasıyla süregiden bir cinsel sömürü düzenine çomak sokulması, harcanan canların, söndürülen hayatların hesabının sorulması... “Pervari’nin balı” mı? Hele şu kovanın hesabı verilsin de... Ona da bakarız.",https://www.milliyet.com.tr/yazarlar/can-dundar/peki-bu-turkuler-kimin-1231212
Can Dündar,Balbay ile Soysal,25 Nisan 2010,"Arkadaşımız Mustafa Balbay, bir yılı aşan tutukluluk süresine ilaveten “ilk müebbet cezasını aldığını” açıkladı geçen hafta... Artık Cumhuriyet’in Ankara Temsilcisi değildi. Cumhuriyet’in bu tasarrufu, birçok yazarı arasında da rahatsızlık yarattı. Karara isyan edenlerden biri de Prof. Mümtaz Soysal’dı. Balçiçek Pamir’e “Balbay’a bunun yapılmaması gerekirdi” dedi ve ekledi: “Bu arkadaşımız bilinen nedenlerle cezaevinde... Yerine bir vekil tayin edilirdi. Belki daha şerefli bir görüntü yaratılabilirdi.” Mümtaz Hoca’yı dinlerken, belleğinden sökülüp gelen iç sesine kulak veriyordum. Balbay’ın yaşadıklarıyla 40 yıl önce kendi yaşadıkları arasında bir bağ kurduğunu hissettim. “Daha şerefli bir veda...” Bu, Mümtaz Hoca’nın da bir dönem arzuladığı ama en yakınlarının kendisinden esirgediği talepti. 12 Mart’tan 18 gün önce tam bir kaos döneminde Siyasal Bilgiler Fakültesi dekanlığına seçilmişti Prof. Soysal... Muhtırayla Demirel devrildiğinde Mülkiye’de sevinen çok olmuştu. Çünkü Mülkiyeli Atilla Karaosmanoğlu Başbakan Yardımcılığına getirilmişti. Bunun bir reform kabinesi olacağı ümidi doğmuştu. Öyle olmadığı kısa zamanda anlaşıldı. İsrail Başkonsolosu Elrom’un kaçırılışının ardından “Balyoz operasyonu” ile 500’ü aşkın aydın tutuklandı. Ve operasyon derhal Mülkiye’ye ulaştı. “Mülkiye belgeseli”ni hazırlarken bizzat Prof. Soysal’dan dinlemiştim. 18 Mayıs 1971 günü Mümtaz Hoca büyük amfide Anayasa dersi veriyormuş. Anayasaların halk desteği olmazsa anlamsız metinler olduğunu anlatıp “Anayasaya halk sahip çıkmalıdır” diyormuş. Tam bunu derken kapı açılmış ve Öğrenci İşleri Şefi kafasını uzatıp “Hocam geldiler” demiş. Hoca anlamış; lafını tamamlamış:“İşte halk sahip çıkmayınca böyle olur...”  Komutandan azar Sonrası okulun tarihinde yazılı: Mümtaz Hoca öğrencilerin alkışları arasında bir askeri cipe bindirilip götürüldü. Anarşinin kaynağı olarak görülen Mülkiye’yi cezalandırmaya çalışan askerler, Soysal’ın ardından Bahri Savcı’yı, Cahit Talas’ı, Muammer Aksoy’u da gözaltına aldılar; okulda hiç direnişle karşılaşmadılar. Reform ümitleri suya düşen Fakülte, Sıkıyönetim’le temas imkanları aradı. Sefa Reisoğlu başkanlığında dört profesörü askerle görüşmekle görevlendirdi. Hocalar dönemin Sıkıyönetim Komutanı Semih Sancar’a gidip gözaltındaki arkadaşlarının salıverilmesini rica ettiler. Ama Sancar azarladı hocaları: “Kanun tanımaz bir fakültenin hocalarısınız siz” dedi: “Onlar suçsuz da biz sadist insanlar olduğumuz için mi içeri alıyoruz?” Sonra Özer Ozankaya ile Mete Tunçay gözaltına alındı; Sadun Aren ve Mümtaz Soysal için tutuklama kararı çıktı. Fehmi Yavuz, Cevat Geray, Alpaslan Işıklı, Gündüz Ökçün’ün de aralarında bulunduğu 13 öğretim üyesi Başbakan Erim’e mektup yazarak arkadaşlarının salıverilmesini istediler. Atilla Karaosmanoğlu’na giderek hiç olmazsa içerdeki öğretim üyelerini ziyaret etmesini istediler. “Tutuklananlar arasında hocalarım var” dedi Karaosmanoğlu; ama o da şikayetçiydi: “Bakan arabasıyla gittim, içeri sokmadılar”. 12 Mart’ı Mülkiye’de yaşamış hangi hocayla konuştuysam, okulun en değerli isimlerinin götürülüşünü çaresizce izleyip tavır koyamamanın acısını dillendiriyorlardı. Bırakın protestoyu, bazıları hazırolda askerden davet beklemeye geçmişti. Hatta bazıları ihbarcılığa girişmişti. Mümtaz Soysal’ın dergi yazılarında suç unsuru bulunamayınca okuldaki hasımları “Asıl ders kitabında komünizm propagandası var” diye jurnallemişlerdi. Hoca, “Anayasa Hukuku” kitabından yargılandı. Yıllarca öğrettiği hukuku, savunmasıyla askeri hakimlere anlattı. İlk duruşmalara tek tük giden öğretim üyeleri oldu; zamanla onlar da azaldı. Ve Mümtaz Soysal, Dekanı olduğu fakülte tarafından kaderine terk edildi.  “Tükür yüzüne!” Geldik yazının başında atıf yaptığım olaya: Tam o dönem bazı hocalar, “Böyle bir dönemde fakülteyi dekansız bırakamayız” diyerek yeni seçim istediler. Dekanlıkta üç ayı doldurmamış Mümtaz Hoca’ya “Dekanlıktan ayrıl” mesajı ilettiler. Direndi Mümtaz Hoca: ‘Seçimle geldim, yeni seçime kadar görevde kalırım” dedi. Bekliyordu ki Fakülte karşı koysun; “Siz Dekanımızı haksız yere tutuyorsunuz. O çıkana kadar yenisini seçmeyeceğiz” desin. Ama okuldan (adını vermek istemediği) bir isim “Seçim şart” diyerek lobi yapmış ve Dekanlığa kurulmuştu. O gün hissettiklerini bana şöyle anlatmıştı Mümtaz Hoca: “Kızdım ben de... Ziyaretime gelen arkadaşa dedim ki, ‘Git, onun yüzüne tükür benim namıma...’” Mümtaz Hoca 1,5 yıl hapis yattı. Çıktığında o, eskisinden daha itibarlıydı; ama ondan “şerefli bir veda”yı esirgeyen Mülkiye, tarihine bir kara sayfa yazdırmıştı.",https://www.milliyet.com.tr/yazarlar/can-dundar/balbay-ile-soysal-1229323
Can Dündar,Körlük,21 Nisan 2010,"Siirt meydanına perde gerip ahaliye “Körlük” filmini izletmeli... Ya da Portekizli yazar Saramago’nun filme alınan kitabı okutulmalı... Romanda isimsiz bir şehirde sebepsiz bir körlük yayılır. İlk kör olanlar eski bir hastanede karantinaya alınır. Körlük yayıldıkça karantina kalabalıklaşır. Aralarında bir tek doktorun karısı, bu illete yakalanmamıştır. O, her şeyi görür: Açlığın büyümesini... Yokluğun mafyayı doğurmasını... Körlüğün eşitlediği insanlar arasında, o şartlarda bile derhal hiyerarşi oluşmasını... Karantinanın, dışarıdaki eşitsiz dünyanın vahşileşmiş bir modeli haline dönüşmesini... Devlet kontrolü altında, güçlünün ayakta kaldığı bir talan düzeninin kurulmasını... * * * Karantinada iktidarı ele geçiren erkekler zulme başlar. Diğer körlerin yiyeceklerine el koyarlar önce... Sonra eşyalarına ve kadınlarına... Kadınlar itiraz eder; erkekler namustan söz eder. Ancak ahlakın bedeli açlıktır. Ve onların “seçme hakkı” sınırlıdır: Aç karnına ahlak ya da etine karşı ekmek... 7 kadın, tecavüz için kuyruğa girer. * * * Tecavüzcüler, sıradan insanlardır, ama kurulan düzenin cazibesiyle anında suça ortak olurlar. Kitle psikolojisi herkesi körleştirir. Toplu suç, suçluluk duygusunu köreltir. Ar damarını tıkar. Yaptıklarının vahametini düşünmeden talana katılma yarışına girerler. İktidar, hükmedenin imtiyazı değil, ganimetten pay kapan herkesin nemalandığı sari bir hastalıktır çünkü... Hem zalimi, hem mağduru körleştiren bir talan sofrasıdır. Devlet kontrolünde toplu tecavüz, zamanla rutine biner; bu yoldan karnı doyan erkekler “Daha çok ekmek gelecekse kadınlar daha çok yatsın” diyecek hale gelir. İktidar gibi, zulüm de yayıldıkça çoğalır. Kadınlarsa acıyı, tersine, üleşerek azaltır. Herkes kördür artık: Tecavüzcü de, tecavüze uğrayan da, göz yuman da... Bu düzene son veren, aralarındaki tek gören olur. Doktorun karısı her şeye tanık olur; ilk makası savurur ve zulmü durdurur. Zamanla görebildiklerinde, görülesi bir şey kalmamıştır artık... * * * Dünkü Hürriyet’te Gülden Aydın’ın Siirt izlenimlerini okuyanlar, neden Siirt’e “Körlük”ü tavsiye ettiğimi anlamışlardır. 7 kız çocuğu... 4’ü kardeş... İlkokul öğrencileri... 14-70 yaş arası onlarca erkeğin tecavüzüne uğramışlar. Aylarca... Okulun müdür yardımcısı başlamış, sonra esnaf duymuş. Üşüşmüşler. “Hayır” diyecek gücü kalmayan 7 kız tecavüz için sıraya girmiş. Bazen 3-5 lira para, bazen çikolata, şeker, çubuk kraker karşılığı vermişler bedenlerini... Görmezden gelerek körleşen babalarına ekmek taşımışlar. Devlet kontrolünde fuhuş zamanla rutinleşmiş. Şehir, göz yumarak körleşmiş. Sonra bir gün, kızlardan biri konuşup zulmü durdurmuş. Şimdi yüzlerce erkek zan altında... Bakkallar, hacılar, dedeler, askerler, polisler... Kızların okulunun bahçesindeki oğlanlar fotoğrafçıya sırıtırken bağırıyorlarmış: “Ellere var da bize yok mu?” diye... İktidar böyle bir suç ortaklığı işte: Validen, başkandan, amirden ibaret değil... İktidardan pay alan herkes iktidar... İlkokuldaki çocuk bile... * * * Sağanak delirdi dışarıda... Zihnimde Can Yücel’in “Nisan Tezi”: “Güneş gözlükleri gökyüzünün kırılmış Kırkikindilere düşüyor bütün iş Gayrı siz ağartacaksınız çocuklar Işığın yüzünü... Toprağı öpe öpe öpe öpe Damlalar siz Açacaksınız körün gözünü...”",https://www.milliyet.com.tr/yazarlar/can-dundar/korluk-1228198
Can Dündar,Şemdin Sakık’a cezaevinde maket gemiyle suikast girişimi,25 Nisan 2010,"Şemdin Sakık, ocakta Diyarbakır E Tipi Cezaevi’nde yaptığımız söyleşiden beri bana kapsamlı, uzun mektuplar yolluyordu. Son yolladığı mektup 2 hafta önce elime geçti. Dağ ile koğuş hayatı arasındaki farkı anlatıyordu. Dağda çatışma günlerinde “Ah şu gece karanlığı çabuk çökse de kurtulsak” derlermiş. “Şimdi her daim ışıklı koğuşta ise gecelere hasretim” diyordu. Karanlığın tadını çıkarabilmek için sık sık lambaları söndürüp pencerelere kalın perdeler çekiyormuş. Bu alışkanlığın, hayatını kurtardığını bilmiyordu bunu yazdığında...  Bombalı maket Muhtemelen o mektubu kaleme alırken masasının üzerinde bir gemi maketi duruyordu. Bir itirafçı adayından gelmişti maket... Bir süredir onunla da yazışıyordu. Hatta ondan bir de resim çerçevesi hediye almıştı. O da eski PKK’lıydı. Yargılanma aşamasında itirafçı olmak için başvurmuş, ama reddedilmişti. Geçenlerde de müebbet hapis cezasına çarptırılmıştı. Sakık’la yakınlaşmayı başarınca ona bir maket gemi yaptı. Prize takılınca ışıkları yanan cinsten bir maketti bu... Ama içinde, prize takılınca devreye giren bir patlayıcı düzeneği vardı. Sakık gemiyi odasına koydu, ama -belki de bahsettiğim karanlık sevdası yüzünden- prize takmadı. Suikastçı ise 6 gün sonra, suikast planını ihbar etti. Bomba uzmanları hemen Sakık’ın koğuşuna gidip maketi inceledi. Doğruydu. İçinde bir bomba düzeneği vardı ve Sakık prize takmış olsa artık hayatta olmayacaktı.  Efsaneyi yıkmak için Suikastı planlayan PKK’lı derhal sorguya alındı. Dağda Şemdin’i “hain” olarak tanıttıklarını anlattı: “Ama o kadar iyi korunuyor ki, kimse onu cezalandıramaz” deniliyordu. İşte bu efsaneyi yıkmak, cezalandırmanın her koşulda mümkün olduğunu kanıtlamak istemişti. Ama ne olduysa, son anda vazgeçmişti. Suikastçı derhal Ankara’da bir cezaevine nakledildi. Sakık’ın koruma önlemleri artırıldı. Olayla ilgili soruşturma açıldı. Suikast emrini kimin vermiş olabileceği araştırılıyor. “Reklam amaçlı” bir eylem olup olmadığı da soruşturuluyor.  Sakık’tan yeni uyarılar Bu vesileyle Sakık’ın mektubundan da kısaca söz edeyim. Hem dağı, hem devleti yakından görmüş biri olarak pek çok konuyu dışarıdakilerden daha iyi görüp yorumluyor. Mesela “Anayasa referandumu ülkede korkulan bölünmeyi derinleştirebilir” diyor. Kürtlerin, BDP’nin işaretiyle “Değişikliğe hayır” diyeceklerini söylüyor: “Böylece Kürtler ilk kez CHP ve MHP cephesinde yer alacaklar. Polisle, askerle aynı yönde oy kullanacaklar” diye tahmin ediyor. “Sonuçta Hakkâri’de yüzde 99, Diyarbakır’da yüzde 90 ‘Hayır’ çıkabilir. Bölgenin 1. partisi olma iddiası sona eren AKP bir anda CHP-MHP gibi tabela partisine dönüşebilir” diyor. “Bu durumda Kürt siyasetçiler dünyaya dönüp ‘Biz Kürtlerin yüzde 90’ını temsil ediyoruz’ derse Ankara’nın diyecek sözü kalır mı” diye soruyor. Bir başka uyarısı da yüzde 10 barajla ilgili: “Yüksek baraj sürerse Kürtler önümüzdeki seçime girmeyebilir. Kuzey Irak’taki gibi bölge meclislerine ağırlık verebilir. Bu da bölünmeyi derinleştirir. Ülke bölünmesin istiyorsak Kürtleri her ne biçimde olursa olsun Ankara’ya davet etmeliyiz” diyor.",https://www.milliyet.com.tr/yazarlar/can-dundar/semdin-sakik-a-cezaevinde-maket-gemiyle-suikast-girisimi-1229827
Can Dündar,Mukaddes ve yaralı vatanın bağımsızlığı için vazifeye!,22 Nisan 2010,"90 yıldır Genelkurmay Başkanlığı’na bağlı Askeri Tarih ve Stratejik Etüt (ATASE) Başkanlığı arşivinde duran sararmış bir yaprak... Üzerinde “Tamim” yazıyor. Altında “Mustafa Kemal” imzası var. Bu, Kemal Paşa’nın 21 Nisan günü, “Temsilciler Kurulu adına” vilayetlere yolladığı tamim... Belgenin altında telgrafı alıp çözenlerin imzaları var. 2 gün sonra toplanacak yeni Meclis için olağanüstü koşullarda yapılmış bir çağrı bu... Kurtuluş Savaşı’nı ateşleyecek bir ”toplan” borusu... Günün dengeleri gözetilerek kaleme alınmış bir davet mektubu... Mustafa Kemal’in yıllar sonra Nutuk’ta kullanacağı ifadeyle, “o günün duygu ve düşüncelerine ne kadar uymak zorunda kalındığını gösteren bir belge”... 90 yıl sonra Milliyet’te...  İşte Tamim metni “21 Nisan 1920 Gayet aceledir. Kolordulara, Bütün Vilayetlere, Bağımsız Livalara, Müdafaa-i Hukuk Heyeti Merkeziyelerine, Belediye Riyasetlerine, 1. Allah’ın yardımıyla Nisan’ın 23’üncü Cuma günü, cuma namazını müteakip Ankara’da Büyük Millet Meclisi açılacaktır. 2. Vatanın bağımsızlığı, yüce Hilâfet ve Saltanat makamının kurtarılması gibi en mühim ve hayati vazifeleri yapacak olan bu Büyük Millet Meclisi’nin açılış gününü Cuma’ya tesadüf ettirmekle, anılan günün mübarekliğinden istifade ve bütün değerli mebusların hazır bulunmaları ile Hacıbayram Veli Camii Şerifi’nde Cuma namazı kılınarak Kur’an ve namazın nurlarından da feyz alınacaktır. Namazdan sonra, Sakal-ı Şerif ve Sancak-ı Şerif taşınarak Daire-i Mahsusa’ya (ilk Meclis binasına) gidilecektir. Daire-i Mahsusa’ya dahil olmazdan evvel, bir dua okunarak kurbanlar kesilecektir. İşbu merasimde Camii Şerif’ten başlayarak, Daire-i Mahsusa’ya kadar Kolordu Kumandanlığı’nca askeri kıtalar ile özel tertibat alınacaktır. 3. Anılan günün kutsiyetinin teyidi için, bugünden itibaren vilâyet merkezinde, Vali Beyefendi Hazretleri’nin tertibiyle, hatim ve BuharÓ-i Şerif okunmaya başlanacak ve Hatimi Şerif’in son aksamı, teberrüken Cuma günü namazdan sonra Daire-i Mahsusa önünde tamamlanacaktır.  Mukaddes ve yaralı vatan 4. Mukaddes ve yaralı vatanımızın her köşesinde aynı suretle bugünden itibaren BuharÓ ve Hatimi Şerif okunmasına başlanarak, Cuma günü ezandan evvel minarelerde Salavat-ı Şerife okunacak ve hutbe esnasında Hilafetmaabımız Padişahımız Efendimiz Hazretleri’nin namı namii hümayunu zikredilirken, Zatı Şevketsimatı Padişahileri’nin ve Memalik-i Şahaneleriyle bütün teba-ı mülûkânelerinin (uyruklarının) bir an evvel kurtuluşa ve saadete nail olmaları duası ilaveten okunacak ve Cuma namazının kılınmasından sonra da hatim tamamlanarak, yüce Hilafet ve Saltanat makamının ve bütün vatan kısımlarının kurtuluşu maksadıyla vuku bulan milli mesainin ehemmiyet ve kutsiyeti ve her millet ferdinin kendi vekillerinden meydana gelen bu Büyük Millet Meclisi’nin vereceği vatani vazifeleri yapmaya mecburiyeti hakkında vaazlar verilecektir. Ondan sonra Halife ve Padişah’ımızın, din ve devletimizin, vatan ve milletimizin kurtuluşu, selameti ve bağımsızlığı için dua edilecektir.  Meclis’in açılışı her yerde kutlanacak Bu vatani ve dini merasim yapılmasından ve camilerden çıkıldıktan sonra, Osmanlı beldelerinin her tarafında, hükümet makamına (vilayet konağına) gelinerek Meclis’in açılmasından dolayı resmen tebrikler icra edilecektir. Her tarafta Cuma namazından evvel münasip şekilde Mevlid-i Şerif okunacaktır. 5. İşbu tebliğin hemen yayımlanması ve tamimi için her vasıtaya müracaat olunacak ve sür’atle en ücra köylere, en küçük askeri kıtalara, memleketin bütün teşkilat ve müesseselerine ulaştırılması temin edilecektir. Ayrıca büyük levhalar halinde her tarafa asılacak ve mümkün olan mahallerde basılacak ve çoğaltılacak ve ücretsiz dağıtılacaktır. 6. Cenabı Hak’tan tam muvaffakiyet niyaz olunur. Heyet-i Temsiliye Adına Mustafa Kemal” İşte bütün vilayet temsilcilerini 23 Nisan’da Ankara’ya çağıran tarihi belge",https://www.milliyet.com.tr/yazarlar/can-dundar/mukaddes-ve-yarali-vatanin-bagimsizligi-icin-vazifeye-1228743
Can Dündar,"23,5 Nisan",24 Nisan 2010,"Yine bir 23 Nisan sevincinin üstüne geldi 24 Nisan gerilimi... “Güçlü Türkiye”, yine ABD Başkanı’nın ağzına bakacak bugün; “O lafı dedi mi, demedi mi” diye... “Acep bu hangi parlamento bizi ‘soykırım suçlusu’ ilan edecek’ diye kaygılanacak; küsecek dünyaya; içine kapanacak. Ermenistan protokollerinin kaderi gösterdi ki, dış baskıyla, siyasi taktikle, ipotekli diplomasiyle sorundan çıkış yok. İnsani çabalara ihtiyaç var; mahkemede çözülemeyip bir fincan kahvede eriyen komşu kavgaları gibi... Ege’deki gerginliğin deprem dayanışmasıyla yatışması gibi... Bugün İstanbul’da bir grup vicdan sahibinin yapacağı anma etkinliği gibi... Birbirimizin dilinden anlamaya ihtiyacımız var. Bugün, iki dili de sevdayla konuşup yazmış birine bırakacağım sözü... 23 Nisan coşkusuyla 24 Nisan hüznü arasında sıkışmıştı o... Arada kalmışlığını, “23,5 Nisan” yazısında anlatmıştı. Onun uğruna öldüğü barış çabalarının tökezlediği şu günde sözü saygıyla, özlemle Hrant Dink’e bırakıyorum: * * * “Sancılı on yıllardan çıkmış ulusun tarihinde çok önemli bir akgündür 23 Nisan... ‘Egemenlik kayıtsız şartsız milletindir’ düsturunun Meclis salonuna perçinlendiği gündür. Ve böyle bir günün ‘yaşam’ denilen, çocuğa ve geleceğe akıtılan mirasıdır. Türk Ulusu’nun belki de en akıllıca yaptığı öngörünün tarihidir. ‘Gelecek’ ve ‘çocuk’ ne de güzel buluşturulmuştur öyle... Ve de ne ustaca bir değerlendirmedir, yıllar sonra 23 Nisan’ı sadece Türkiye ile sınırlı tutmayıp bütün dünyanın çocuklarıyla paylaşma düşüncesi... Türk çocuklarına da dünya çocuklarına da kutlu olsun. * * * “Yeryüzünün dört bir yanına ‘savrulmuş’ Ermeni ulusunun tarihinde çok önemli bir karagündür 24 Nisan... 3-5 Ermeni yan yana gelmeye görsünler; alırlar ellerine pankartları, dökülürler sokaklara hemen... Nedir bütün bunların sebebi? Niçin yollara düşer bu insanlar 24 Nisan’da? “Tarih, 24 Nisan 1915’in şafak vakti... Özellikle İstanbul’daki Ermeni aydınları, yazarlar, sanatçılar, öğretmenler, avukatlar, doktorlar, mebuslar teker teker alınırlar evlerinden... Götürülürler. Ve bir daha da geri dönmezler. Birkaç gün sonra bütün Osmanlı İmparatorluğu sınırları içinde gerçekleştirilen ‘tarihsel Ermeni dramı’nın başlangıcıdır bu tarih... “Kim nasıl anlayabilir bunu bilemiyorum, ama hem Ermeni olmak, hem Türkiyeli; hem 23 Nisan’ı yaşamak bütün coşkusuyla ve ertesi günün bir parçası olmak bütün hüznüyle... Kaç insan bu ikilemi yaşıyordur şu yeryüzünde? Ne anlaması kolay, ne de anlatması... * * * “Dilerim kimse de yaşamasın bu ikilemi bir daha... 23 Nisan nasıl daha bir coşkuyla yaşanır? 24 Nisan nasıl hafızalardan sildirilir? Bütün bunlar çözümsüz sorular değil aslında... 23 Nisan bütün çocukların olacaksa eğer, ben derim, Ermenistanlı çocukların da olsun bir biçimiyle... Çağırın onları da bu kutlamalara... Barıştırın çocukları birbirleriyle, tanıştırın. Sadece 23 Nisan da olmasın, 24 Nisan’ı da katın içine. Daha da uzasın o günler, bütün nisanı katın, bütün baharı katın. Hadi siz beceremiyorsunuz diyelim, varolan kinler engel buna; bırakın bari dünyayı çocuklara; onlar bu işi halleder, yeter ki engel olmayın siz... * * * “Bir başka severim 23 Nisan’ları... Hem bizim de hanımla evlendiğimiz gündür aynı zamanda... Gerdeğe girişimiz de 23 Nisan’ı 24 Nisan’a bağlayan geceye rastlar. İlk çocuğumuza can verdiğimiz andır o... Ne 23 ne de 24 Nisan... 23,5 Nisan’dır belki de o an...”",https://www.milliyet.com.tr/yazarlar/can-dundar/23-5-nisan-1229118
Can Dündar,Taksim’de son 1 Mayıs,01 Mayıs 2010,"Taksim’de son 1 Mayıs kutlandığında yıl 1979’du. Sıkıyönetim, açık hava toplantılarını yasaklamıştı. DİSK “100 bin kişi hapse girse de Taksim’de olacağız” dedi. İstanbul Sıkıyönetim Komutanı Org. Üruğ “emir dinlemeyenlere ateş açılacağını” açıkladı. Sonuçta 1 Mayıs’tan önce DİSK yöneticileri, 1 Mayıs’ta da meydana yürüyen TİP lideri Behice Boran’la 300 partili gözaltına alındı. Direniş kırıldı. 1979 baharıydı. Darbe, göstere göstere geliyordu. * * * Dönemin Genelkurmay Başkanı Evren’in anılarına baktım. (Milliyet Y., 1990) Yaşananlara “İhtilal provası” diyor ve ekliyor: “O günlerde Brüksel’e NATO tatbikatına gittim. NATO komutanları Türkiye’deki terörden duydukları endişeyi dile getirdiler.” Humeyni İran’a yeni dönmüştü. Türkiye istikrarsızlaşmış, Yunanistan da Kıbrıs harekâtından sonra NATO’nun askeri kanadından çekilmişti. “Bölge çöküyor” paniğine giren Washington, “Yunanistan NATO’ya dönmeli” diye bastırıyordu. Ama veto hakkı olan Türk hükümeti ayak diriyordu. Org. Evren, Amerikalılara şöyle demişti: “Biz askerler, Yunanistanlı bir NATO’nun daha güçlü olacağına inanıyoruz. Yetki elimizde olsa, bu işi bitiririz”. New York Times’ın Türkiye temsilcisi Marwine Howe o dönem defterine şu notu düşmüştü: “Ankara’dakiler Yunanistan’ın NATO’ya dönüşüne imkân sağlayacak bir TSK müdahalesinin Amerika’nın gözünde kabul edilebilirlik ihtimalini yüksek görüyorlar.” (“Kanat Operasyonu”, Ufuk Güldemir, Tekin, 1985). * * * 12 Eylül döneminin Köşk sözcüsü Ali Baransel’in anılarında (“Bıçak Sırtında Çankaya Köşkü Yılları”, Remzi, 2006) Evren şöyle diyor: “Parlamenterler gruplar halinde beni ziyaret eder, ‘Bu iş böyle yürümüyor. Ne olur artık daha fazla beklemeyin’ derlerdi. Aynı şekilde yargı, üniversite, işçi, işveren temsilcileri, ünlü gazeteciler, yazarlar, sanatçılar, toplumun diğer kesimlerinden etkili kişi ve kuruluşlar, her gün kapımızı aşındırırdı. (..) 12 Eylül’den sonra aylarca kutlamalar yapıldı. Hangi ile gitsek meydanlar insan almıyordu. (..) Sonra seçim yapıldı, demokrasi işlemeye başladı. O gün kapımızı aşındıranlar, zamanla bizi amansızca eleştirmeye başladı. Sıkı demokrat geçinir oldular.” * * * Meclis, 12 Eylül yöneticilerinin yargılanmasını engelleyen geçici maddeyi kaldırdı geçen hafta... Şimdi, 93 yaşında Ankara’da hastalıklarla boğuşan Evren’in yargılanması mümkün olabilecek. Gerçi Evren “Yargılanmaktansa beynime sıkarım” dedi, AKP de “Zaman aşımı kaldırılsın” diyen CHP önerisini reddetti, ama yine de bu kapı açılmış oldu. Peki ya o şakşakçılar?.. Darbecileri kışkırtan milletvekilleri, hocalar, gazeteciler, yazarlar?.. Sonradan “Ne iyi ettiniz” diye tebrik kuyruğuna girenler? Onlar da “darbenin suç ortakları” olarak yargılanacak mı? Yoksa Evren’in tabiriyle “sıkı demokrat” mı sayılacaklar? * * * 31 yıl sonra Taksim yeniden 1 Mayıs’a açılıyor bugün... İşçilerin bayramı kutlu olsun. Bir hatırlatmayla bitireyim: Darbe, Taksim’deki son 1 Mayıs’tan 1.5 yıl sonra eylül ayında geldi. Ekim’de askerler, veto hakkından vazgeçip Yunanistan’ın NATO’nun askeri kanadına dönüşünü koşulsuz onayladı.",https://www.milliyet.com.tr/yazarlar/can-dundar/taksim-de-son-1-mayis-1232170
Can Dündar,Cinsel terör,26 Nisan 2010,"“Çocuk gibi masum” ifadesini birçok yazıda kullanmışımdır. Artık kullanmayacağım. “Efsane”, dün Siirt’ten gelen haberle sona erdi benim için... Oysa biliyordum ki, bir toplumdaki masumiyet ortalaması neyse, çocukların payına da o kadarı düşer ancak... * * * Mardin ve Siirt’ten gelen haberlere bakın: Dün Bilge Köyü katliamı davasında mahkûm olanlar arasında 14 yaşındaki bir çocuk da var. Bir düğün evinde, hem de namaz kılmakta olan insanların üzerine ölüm yağdıranlardan biri o... “Neden yaptın?” sorusuna “Namus için” cevabı verenlerden... Yaşı küçük olduğundan katliamdan 15 yıl hapis cezası aldı; tam 44 kez... Siirt’te aylarca, onlarca erkeğin tecavüzüne uğrayan kız da 14 yaşındaydı; Pervari’de 2 yaşında bir bebeğe tecavüz edip öldüren yatılı bölge okulu öğrencileri de... 14 yaşında bir çocuk babası için, akıl almaz, yürek dayanmaz haberler bunlar... * * * Büyüklerin küçüklere, küçüklerin daha küçüklere uçkur çözdüğü bir zorbalık zinciri... Yarın ümitlerinin bu dünyada yer bulamayıp öbür dünyaya ertelendiği bir ülke... Şiddetin kural, barışın istisna olduğu bir coğrafya... Bir yanda ahlak uğruna işlenen “namus cinayetleri”, öte yanda küçük çocukları, hatta bebekleri sıraya dizen bir ahlaki erozyon... Bu erozyonun hem mağduru olan hem ondan nemalanan çocuklar... Sıradanlaşan ölüm, olağanlaşan zulüm... Adeta bulaşıcı bir cinsel terör... Ya da terörle gelen pornografi... Zalimlerin arsızlığı, masumların kayıtsızlığı... Topyekûn bir vicdan kaybı... * * * Evde, camide, okulda, kırda, kışlada, dağda, yatılı okulda, Kuran kursunda ha babam dayak yiyerek yetişen, hep ölüm, hep nefret haberleriyle, dağdan gelen silah sesleriyle, acılı şehit cenazeleriyle büyüyen, bir an önce korucu ya da gerilla olup silaha kavuşmanın, cana kıymanın rüyasını gören nesiller yetişti doğuda, güneydoğuda... Erken büyüyüp erken öldüler. Onlarla birlikte sorunlar ve nüfus da büyüdü. Büyümeyen, kişi başına düşen ekmekti, güvenceydi, sevgiydi. Doğru dürüst eğitim de veremedik onlara; yeterli okul, sınıf, kitap, bilgisayar, öğretmen gönderemedik, geleneği kovalarken modern sosyal hayatı yeşertemedik, flörtü fuhuş zannettik. Onlara ulaşabildiğimiz tek kanal televizyondu; onda da ekran aracılığıyla zihinlerine bolca cinsellik zerk ettik. Açlığın ormanında, ziyafet sofrası sergilemenin yağmayı kamçılayacağını göremedik. * * * Şimdi bu derin soruna iki sığ çözüm bulmuş gibiyiz: Suçu habercilere atıp felaketin üstünü örtmek... Ya da çocukları mahkûm edip temize çıkmak... İkisinin de çare olmadığının bilincindeyiz. Suçlular küçük olsa da suçun büyüğü bizde; biliyoruz... Biz ne kadar masumsak, o kadar masum çocuklarımız... Düşünün: Bir mezbahadan kaç vejetaryen yetişebilir ki?",https://www.milliyet.com.tr/yazarlar/can-dundar/cinsel-teror-1230292
Can Dündar,Asıl polise açılım yemeği lazım,18 Nisan 2010,"Şarkıcılar, besteciler, oyuncular, yönetmenler, yazarlar... Açılım kampanyası için hepsinin desteğine ihtiyaç var. Onlar ikna olursa, şarkılarında, dizilerinde, filmlerinde, yazılarında mevzuu ele alıp kamuoyunu açılıma inandırabilirler. Ve bu, kuşkusuz ki siyasetçilerin konuşmalarından çok daha etkili olur. * * * Buraya kadar her şey iyi de, Başbakan yazarlarla yemekte demokratikleşmeden, özgürlüklerden, açılımdan, “sadece fikirlerinden, yazılarından dolayı hedef olanlar”dan söz ederken, dışarıda polislerin “fikirlerinden dolayı hedef olan” Ahmet Türk’ü koruyamaması, önlem almaması, saldırıyı seyretmesi “Bu ne perhiz bu ne lahana turşusu” dedirtmiyor mu? Sadece geçen haftanın haberlerine bakalım: Geçen pazar üniversite sınavını protesto eden gençlere polisin sert müdahalesi kameralara yansıdı. Valilik “orantısız güç kullanımı”yla ilgili soruşturma başlattı. Pazartesi Samsun’dan Ahmet Türk’e saldırı haberi geldi. Saldırıda ihmali görülen Samsun Emniyet yetkilileri görevden alındılar. Salı günü Türk’e yapılan saldırıyı protesto gösterisine katılan 14 yaşındaki bir çocuğu polisler annesinin gözleri önünde öldüresiye dövüp yerlerde sürüklediler. Çocuğun elmacık kemiğini kıran iki polis açığa alındı. Aynı gün Kuşadası’nda bir sivil polis, 27 yaşındaki genci, işlek bir sokağın ortasında yere yatırıp kafasına sıktı. Halk, polisin üzerine yürüdü. Tanıklar, ifade vermemeleri için sivil polislerden baskı gördüklerini söyledi. Polis, gözetim altına alındı. Bunun 2007’de Polis Vazife ve Salahiyetleri Kanunu’nda yapılan ve kullanılacak şiddetin ölçüsünü polise bırakan değişiklikten sonraki 85’inci kurban olduğu söylendi. Ve perşembe günü, Hrant Dink suikastı sırasında Emniyet İstihbarat’ın başında olan Sabri Uzun’un itirafı geldi: “Suikasttan önce Dink’in öldürüleceğine dair raporu benden saklamışlar. Bildirseler Hrant ölmezdi.” * * * İşte polisin (sadece bir haftalık) sicil karnesi... Cumartesi de ne yazık ki, Samsun’dan bu kez polise yönelik bir saldırının haberi geldi. Ladik ilçesinde seyir halindeki ekip aracına uzun namlulu silahlarla ateş açıldı. 2 polis memuru hayatını kaybetti. Samsun saldırısı bir misilleme miydi; henüz bilinmiyor. Bilinen şu ki, bir süre azalan polis haberleri yeniden birinci sayfalara tırmanıyor. Göründüğü kadarıyla açılımın zayıf halkası sanıldığı gibi garnizonlar değil, karakollar... İşin ilginç yanı, demokratik açılım sürecini götüren isim de -her nedense- polisi kontrol eden bakan: Yani İçişleri Bakanı... Ve o, kendi açtığı demokratikleşme paketine, bombalı paket muamelesi yapan, onu sabote eden polislere hiçbir uyarı yapmıyor. Sürecin karakolda bitmesini sessizce izlemeyi tercih ediyor. * * * İşte o yüzden bence Başbakan diğer kanaat önderlerinden önce derhal polis şefleriyle bir yemekte buluşmalı, Ece Ayhan’ın “Velhasıl onlar vurdu, biz büyüdük kardeşim” dizesini onlara okumalı ve yüzlerine bakıp “Arkadaşlar vurmayın artık! Açılıyoruz biz” demelidir. Polis açılıma inanmazsa, yazar inanmış, kaç yazar?",https://www.milliyet.com.tr/yazarlar/can-dundar/asil-polise-acilim-yemegi-lazim-1226862
Can Dündar,Mutluluk çubuğu,18 Nisan 2010,"Geçen haftanın sadece bir gününden 3. sayfa haberleri aktaracağım. İnanması zor, ama hepsi 9 Nisan 2010 tarihli gazetelerde yayımlandı. İşte bir cuma gününden, her biri bir film konusu insan ve insanlık manzaraları:  Diyarbakır, Maraş, İzmir 18 yaşındaki Selman Diyarbakır’da kendini iple tavana asmış. Amcası Saffet eve girip yeğenini son anda ipten kurtarmış. Hastaneye götürmek üzere ambulansa bindirmiş. Yolda Selman’ın kalbi iki kez durmuş. Ambulanstaki doktor Ersin onu iki kez hayata döndürmüş. Onlar arkada kalp masajı yaparken ambulansı kullanan Ahmet, karayolunda ilerleyen ve hiçbir lambası yanmayan bir traktöre çarpmış. Selman’ı hayata döndüren doktor Ersin ölmüş. Bir saat içinde üç kez gidip gelen Selman da... Onu kurtaran amcası Saffet de... Aynı gün, aynı sayfa, bir başka haber: Maraş’ta iki çocuk annesi biyoloji öğretmenine âşık olan ve psikolojik tedavi gören 18 yaşındaki Veli, öğretmeninin yaşadığı 12 katlı apartmanın terasına çıkmış. Onun eve gelmesini beklemiş. O arabasından eşyalarını alırken ölüme atlamış. Âşık olduğu öğretmenin gözleri önünde parçalanmış. Aynı gün: İzmir Kemalpaşa’da 55 yaşındaki emekli kimya öğretmeni Nilgün hanım karşıdan karşıya geçerken 16 yaşındaki ehliyetsiz sürücünün kullandığı kamyonetin altında kalmış. Kamyonet onu 15 metre kadar sürüklemiş; sonra üzerinden geçmiş. İlçenin tek ambulansı başka yerdeymiş. Nilgün hanım yarım saat kanlar içinde yerde beklemiş. Acil servis ekipleri duran kalbini çalıştırmışlar. Eşi diş hekimi 57 yaşındaki Mehmet bey yetişmiş, elini tutmuş, başucunda “Hayatım, canım... sakın ölme” diye ağlamış. Ambulans sonunda gelmiş. Ancak Nilgün öğretmen yolda hayatını kaybetmiş. Bu da o günün haberi: Diyarbakır Yoğun Köyü’nde 30 yaşındaki Vedat, 7 aylık hamile eşi Gülistan’ı (28), hayvan otlatmaya gitmedi diye dövmüş. Hırsını alamayınca kafasına keserle vurmuş. Gülistan’ı hastaneye değil, baba evine götürmüşler. Orada fenalaşmış. Hastaneye kaldırmışlar. Orada önce karnındaki 7 aylık kızın öldüğü, ardından da Gülistan’ın hayatını kaybettiği anlaşılmış. Aynı gün: Ev hanımı Deniz, eşi İsmail ve 3 yaşındaki kızı Bilge’yle Bakırköy pazarına gitmiş. Kucağında kızı, elinde filelerle otomobillerine doğru yürürken hırsız sanılıp sivil polislerce gözaltına alınmış. Beş sivil, Deniz’i polis aracında ve karakolda dövmüşler. Sonra hatalarını anlayınca kusurlarından büyük bir bahane söylemişler: “Seni Roman’a benzettik de...” Aynı gün: Bodrum’a Iğdır’dan iş aramaya gelen üç erkek garson, barda tanıştıkları 34 yaşındaki bekar S.Y.’yi eve götürmüşler, bağlayıp sabaha kadar tecavüz etmişler. Altı saatlik ilk duruşmanın sonunda üçü de serbest bırakılmış.  Mutluyum, mutlusun, mutlu Prof. Yılmaz Esmer, birkaç yıl önce yaptığı araştırmada basit bir soru sormuştu: “Mutlu musunuz?” Araştırmaya katılanların yüzde 86’sı az ya da çok “Evet” demişti: “Evet, mutluyuz.” Bu oranla Türkiye dünyanın en mutlu toplumlarından biri koltuğuna kurulmuştu. Bir günün gazete sayfasına Diyarbakır’dan Bodrum’a, İzmir’den Maraş’a bunca mutsuzluk sığmışken toplumumuzun kahir çoğunluğunun, (10 kişiden handiyse 9’unun) saadet içinde ıslık çalıyor görüntüsü vermesi nasıl ve niçin ola ki? İki ihtimal var: 1. Yalancıyız. 2. Mazoşistiz. Ya da fazlasıyla kanaatkarız. “Benden daha beterleri var. Benim derdim bunların yanında ne ki?” diye düşünüyoruz. “Beterinden kolla Rabbim” diye tahtalara vuruyoruz. Yani çok düşük hizada duruyor mutluluğumuzun standart çubuğu... Öyle olunca da herkes üzerinden kolayca atlayıp “Mutluyum” diyebiliyor. Beklenti çıtasını azcık yükseltsek, çubuğu biraz yukarı itsek, mutluluk göstergelerini evrensel standarda çeksek, mesela kocadan, polisten dayak yememeyi, toplu tecavüze uğramamayı, ehliyetsiz ya da farsızlarla dolu bir trafiğe çıkmamayı mutluluğa dahil etsek, epey takılan, düşen olacak; mutsuzluk oranı artacak. Ama eşik, “Bugün de doyduk şükür” mertebesinde tutulunca hepimiz geçebiliyoruz saadet sınavından... “Mutluluk çubuğu”nun bile kaldırılamadığı bir ülkede, kıt kanaat eldeki saadetle idare ediyoruz. Etrafa çaktırmamaya çalışıyoruz. Elalem ne-der-se-de-sin-hadi-hadi-hadiiiiii...",https://www.milliyet.com.tr/yazarlar/can-dundar/mutluluk-cubugu-1226425
Can Dündar,28 yıl sonra Meclis’te...,19 Nisan 2010,"Dün saat 13.00’te gong çalıp da Meclis, Anayasa maratonuna başladığında ortam sakin görünüyordu. Beyaz mermer zemin üzerine yayılmış ceylanları akla getiren koltuklar genelde boştu. Sonra lacivert-siyah çoğunluk, zil sesiyle sınıfa giren talebeler gibi geldi. Ama kürsüde konuşanlara ilgisiz, kendi aralarında sohbet ettiler. Türkiye’nin kaderini değiştirecek bir yargı devrimine imza atacaklarmış havasında değillerdi. İlk konuşmacı “Dikkat! Taktik savaşları başlıyor” dedi. Öyle de oldu. Partilerin başkomutanları henüz gelmemişti. Öncüler, usul tartışmasında kıyasıya mücadele edip müzakereyi geciktirmeyi başardılar. * * * 1982’in Danışma Meclisi’ni hatırladım. Bugün değiştirilmeye çalışılan Anayasa’nın doğuşunu, parlamento muhabiri olarak o Meclis’te izlemiştim. 28 yıl olmuş. “Ne değişmiş?” derseniz: O zaman kürsü çok yüksekteydi. Başkanlar gökler katından bize bakar gibiydi. Şimdi yeryüzüne indi. Kenan Evren ve 4 komutan, asık yüzlerle oturumu şeref locasından izlerdi. Anayasa tartışması 8 gün sürmüştü. Ve darbe koşulları altında, askerlerin seçtiği isimlerden kurulu o Meclis, 8 gün boyunca Anayasa’yı -bir üyenin tabiriyle- “kesif topçu ateşi”ne tutmuştu. Ne yalan söyleyeyim; tayinle gelmiş, partisiz o üyelerin bir kısmının, dün kürsüye çıkanlardan daha iyi hatip, daha sağlam muhalif olduklarını düşündüm. O Meclis’ten bu Meclis’e miras Kamer Genç’in ağarmış saçlarıyla hâlâ “en baş edilmez muhalif” pozisyonunda olması da bunun göstergesi değil mi? * * * Bugüne ışık tutma açısından 1982’de en çok tartışılan iki konuyu hatırlatayım: Birincisi, Cumhurbaşkanı’na verilen aşırı yetkilerdi. Anayasa’nın bir tür “başkanlık sistemi” getirdiği söyleniyordu. “Bu yetkiler verilecekse cumhurbaşkanını halk seçmeli” diyenler vardı. İkinci eleştiri konusu ise Cumhurbaşkanı ile Anayasa’nın aynı sandıkta oylanacak olmasıydı. Yine darbe liderini eleştirmenin imkânsızlığı nedeniyle “Ya Evren’i isteyip Anayasa’ya karşı çıkanlar ne olacak?” diye soruluyordu. Referandumda iki konu için ayrı sandıklar kurulması isteniyordu. Evren “Ben Anayasa’ya kefilim” deyip noktayı koydu. * * * Koydu da ne oldu? Evren’e ve kefil olduğu Anayasa’ya yüzde 90’la “Evet” diyen halk, bir yıl sonra Evren’in kefil olduğu MDP’ye sandıkta yine büyük ekseriyetle “Hayır” dedi. Evren’in “Sakın ha” dediği Özal’ı yüzde 45’le iktidara getirdi. Kıssadan hisseler: Bir: Darbe dönemine özgü bir yöntemle elmayla armudun aynı sandıkta halka sorulmasının bedelini hâlâ ödüyoruz. Evren geçip gitti; ama onun Anayasa’sını 16 kez düzelttik; hâlâ düzelmedi. İki: Askeri darbe döneminde, o darbenin liderine verilen olağanüstü yetkiler bile, Türkiye’yi başkanlık sistemine götüremedi. Halk, güçlü Cumhurbaşkanı’nı güçlü Başbakan’la dengeledi. Başkanlık hevesleri kursakta kaldı. Dedim ya, devir değişti: Başkanlar çoktan gökler katından yeryüzüne indi. İnmeyenleri de seçmen indirdi",https://www.milliyet.com.tr/yazarlar/can-dundar/28-yil-sonra-meclis-te-1227359
Can Dündar,Anadolu nasıl eğleniyor?,11 Nisan 2010,"Hürriyet’te Onur Baştürk ilginç bir yazı dizisine imza attı. İstanbul-Bodrum-Çeşme’ye sıkıştırılan gece hayatını Anadolu’da gözledi. İzlenimleri şöyle: Konya’da eski Etiler şarkıcılarının taklitleri yaygınmış. Pavyonlar kenti Adana’nın yeni gençliği kendi Reina’sını yaratmış; “Gossip Girl” dizisindeki türden ilişkiler yaşıyormuş. Trabzon, DJ müziğine yeni yeni alışıyormuş. Gaziantep’teki son model alışveriş merkezi ve Etiler kopyası “Eller havaya” mekânı şaşırtıcıymış. Diyarbakır’daki gece kulübünde sisler içinde yabancı popla dans eden gençler artık çılgınca eğlenmek istiyormuş. Baştürk’ün yazdıklarından şu izlenimi edindim: Anadolu, İstanbul’un eskilerini giyiyor. Hani apartmanın zenginleri, eskimiş elbiselerini kapıcının çocuklarına verir de o giysiler o çocukların üzerinde sırıtır ya; eski Etiler eğlencesi de yeni Konyalıların, Anteplilerin, Adanalıların üzerinde öyle sırıtıyor sanki... * * * Yıllar önce bir şeker bayramında Adrasan’da köylülerin bir seyirlik oyununu izlemiştik. Yaşlı genç, kadın erkek bütün köylüler, gece meydanda yakılan ateşin başında, oyunun içindeydi. Kendi diktikleri kostümler, yaptıkları makyajlarla “kadı, muhtar, deli, Arap, efe” gibi kılıklara girmiş, hem oynuyor hem gülüp eğleniyorlardı. Sorduk: Hepsi oyunu ana babadan öğrenmiş; kim bilir kaç nesildir oynuyorlar. Derken bir gün köye elektrik gelmiş, ardından da televizyon... Herkes resimli kutunun başına üşüşmüş. Meydana çıkmaz, oyuna katılmaz olmuşlar. O günden beri kendi başlarına eğlenmiyor, eğlenenleri izliyorlarmış. * * * “Oyun bir ihlaldir” demişti “rahmetli” demeye dilimin varmadığı sevgili Ünsal Oskay hocam; “Kurulu nizama kafa tutar, onu sorgulamamıza yol açar. Modernleşmeyle evcilleştirilmiş, zapturapt altına alınmıştır.” Karagöz’ü düşünün: Bu edepsiz muhalifi sarayın sansürü bile yıldıramamıştı; onu bitiren, devlet tarafından halkı terbiyeyle görevlendirilmesi oldu. Rengârenk Anadolu cümbüşünün sivri dilli taşlamaları, zekâ oyunu manileri, usul erkan öğreten sıra geceleri de TRT’nin tektipleştirme seferberliğinde yerle yeksan olmadı mı? * * * Maziye ağıt değil bu; eskiden eğlencenin üreticisi olan halkın, tüketici konuma geçtiği bir süreçten söz ediyorum. Modernleşmeyle birlikte önce devlet, sonra piyasa, eğlence endüstrisine el koydu. İş yükünün, mutsuz ilişkilerin acısını dayanılır kılacak, basmakalıp eğlence modelleri sundu. Sanat, hayatın unutturduklarını hatırlatma çabasıdır. Eğlence ise aksine, son hatırladıklarımızı da unutturma misyonuna soyundu. İçi boşaltıldıkça daha çok ilgi gördü. TV’nin yıllarca taşrada ektiği tarlalar, şimdi ürün veriyor. Kitle kültürünün İstanbul’dan attığı ağa bütün Anadolu takılıyor. Ve piyasa, Artvin’den Mardin’e, Tekirdağ’dan Adana’ya yerel renkleri sile sile, kitleleri birörnek alışveriş merkezlerinde alışverişe ve Etiler patentli barlarda taklit hazlara sürüklüyor. * * * Anadolu’da “eğlenmek”, “durup dalga geçmek” anlamında kullanılır. Yan gelip yatana “Hadi eğlenme de çalış” derler. “Anadolu eğleniyor” deyince benim aklıma hep o tabir geliyor nedense...",https://www.milliyet.com.tr/yazarlar/can-dundar/anadolu-nasil-egleniyor-1223850
Can Dündar,Türk kadını hiç tanımadığı erkeğe “Merhaba” der mi?,14 Nisan 2010,"Bayıldım bu gerekçeye: Leman Sam’ın “Anladım” şarkısı şöyle başlar: “Dün gece hiç tanımadığım bir erkeğe/ sırf sana benziyor diye/ usulca sokulup/ ‘Merhaba’ dedim”. Şarkı TRT denetimine girmiş. Denetim “Olmaz” demiş. Neden? “Türk kadının tanımadığı hiçbir erkeğe selam vermeyeceği, şarkının Türk kadının ahlakını bozduğu gerekçesi ile...” * * * Harika değil mi? TRT denetim raporları arşivi, bu türden mizah örnekleriyle dolu... En güzellerinden biri şu: “Ada sahillerinde bekliyorum” şarkısı, “Menderes ve DP’lilerin yargılandığı Yassıada’yı akla getiriyor” diye yasaklanmış bir dönem... Musa Eroğlu’nun “Yolun Sonu Görünüyor” türküsü “intiharı özendirdiği” gerekçesiyle yasaklanmış. Adnan Şenses’in ‘’Doldur Meyhaneci” şarkısı “Halkı içmeye teşvik ediyor” diye denetime takılmış. Ya “Ormancı”ya ne demeli? “Ormancı da gelir gelmez yıkar masayı/ söz dinlemez ormancı, çekmiş kafayı/ aman ormancı, canım ormancı/ Köyümüze bıraktın yoktan bir acı...” Bilin bakalım neden reddedilmiş: “Ormancıların devletin memuru oldukları ve türküde ormancılara, dolayısıyla da devlete yergi ve sitem yapıldığı gerekçesiyle...” * * * Barış Manço’nun başına gelenlere bakalım: Denetim, “Arkadaşım Eşşek” şarkısını “Arkadaşım Kuzu” olarak değiştirmeye kalkmış; kuzu eşekten sevimli diye... “Lambaya Püf De”de ise “erotik öğeler” bulmuş. “Ölüm Allah’ın Emri”nin yasaklanma gerekçesi, girişinde zurna çalması... “Bir halk müziği enstrümanı, pop şarkısında ne arıyor”muş? “Bir Bahar Akşamı”na da “Olmaz” demişler; “Çünkü bir pop müzik şarkıcısı, klasik Türk müziği söyleyemez.” * * * Daha örnek vereyim mi? Sezen Aksu’nun “Gel Gel Sarışınım Gel” şarkısının Aysel Gürel imzalı sözleri “ahlaka aykırı bulunduğu için”, Cem Karaca’nın “Emrah”ı, şarkı sözlerinde geçen “ak memeler“ yüzünden, Özdemir Erdoğan’ın “İkinci Bahar”ı, “ahlaka aykırı sözler barındırdığı için”, Bulutsuzluk Özlemi’nin, “Güneye Giderken“i; ‘’solda güneş yükseliyordu’’ cümlesinde solculuk iması sezildiği için, Bergen’in “Acıların Kadını“ şarkısı “insanların ruh halini kötü yönde etkilediği için”, Şenay’ın “İnsanlar el ele tutuşsa/ Hayat bayram olsa“ dediği şarkı, komünist propagandası yapıyor diye, İbrahim Tatlıses’in, “Güneş Doğmayacak Üstüme” şarkısı “intiharı özendirdiği gerekçesiyle”, Ayla Algan’ın Fikret Şeneş imzalı “Bak Şu Adama Âşık Oldu” şarkısı “evli bir erkeğe âşık genç bir kadının hikâyesini anlattığı” için, en son da Aylin Aslım’ın “Güldünya” şarkısı “halkı küçük düşürdüğü” gerekçesiyle yasaklanmış. * * * Şimdi TRT, eskiden denetime takılan bu şarkılar ve şarkıcıları anlatan, “Yasaklı Şarkılar” adlı bir programa başladı. TRT’nin özeleştiri atağı ya da yasaklar açılımı sayılabilir. Verdiğim örnekler, yapım ekibinin araştırmasından... Bir gün yasaklanmış filmlerin afişleri, kitapların satırları, partilerin tabelaları, plakların kapakları, sitelerin sayfaları bir müzede toplanırsa, yeni nesiller orada bu müzikleri dinleyip bir dönem Türkiye’sinin paranoyalarıyla eğlenebilirler.",https://www.milliyet.com.tr/yazarlar/can-dundar/turk-kadini-hic-tanimadigi-erkege-merhaba-der-mi-1225234
Can Dündar,"Baykal çikolatayı ısırdı, içindeki hap ortaya çıktı",12 Nisan 2010,"Yiğidi öldür, hakkını ver. Birçok yaklaşımını eleştirdiğimiz CHP nihayet akıllıca bir öneri yaptı: Anayasa değişikliği konusunda usta işi bir manevrayla AKP’nin oyununu bozdu. Neydi oyun? Kimsenin hayır diyemeyeceği bazı demokratikleştirici düzenlemelerin arasına hayli tartışmalı maddeleri katmak... Böylece asıl amacı, kutsal amaçlar ardına saklamak... Doktorların küçük hastalara yaptığı gibi, “hap”ı çikolatayla kaplayarak yutturmak... AKP böylece “Bakın, ben Anayasa’yı demokratikleştirmeye çalışıyorum. CHP engelliyor” tezini savunabilecek, paket Anayasa Mahkemesi’nden dönerse de “O zaman seçime gidelim, halk karar versin” diyebilecekti. Baykal, “Cumhurbaşkanı bizim destek vermediğimiz 3 maddeyi ayırıp referanduma götürme garantisi versin, biz de diğer maddelere destek verelim. Halkı yormadan elbirliğiyle çıkaralım” önerisiyle işte bu taktiğe darbe vurdu. Uyanık bir çocuk gibi, drajenin kakaosunu ısırıp hapı ortaya çıkarıverdi. * * * Bir taşla kaç kuş birden: Hem AKP’nin yönettiği, Meclis’te geri çeviremeyeceği belli bir süreci kendi lehine, istediği yöne çevirmeyi başardı. Hem CHP’nin üzerine yapışan “her şeye baştan ve toptan karşı çıkan parti” imajını toparladı. Hem “Aslında bunlar demokratik açılımlara ayak diriyorlar” görüntüsünü sildi. Hem her konuda hızla ve uç noktada kutuplaşan topluma gerilimi azaltacak bir uzlaşma formülü sundu. Hem referandumda akla-kara arasında aklı karışacak tabanı için “paketteki çürükler”i ayıkladı. Hem de Cumhurbaşkanı Gül’ü hükümetten bağımsız ve olabildiğince tarafsız tavır almaya zorlayacak bir manevra yaptı. Başbakan Erdoğan’ın bu beklenmedik öneriyle ne kadar şaşırmış ve cevapta zorlanmış olduğunu şuradan anlamak mümkün ki, adını ağzına almamaya ahdettiği ana muhalefet lideri için yeminini bozup isim vererek “Baykal Şark kurnazlığı yapıyor” deyiverdi. Erdoğan’ın buna rağmen teklife “şartlı evet” demesini de anayasa gibi temel metinlerde özellikle ihtiyaç duyduğumuz uzlaşma kültürü adına kazanımlar hanesine yazmak gerek. * * * Baykal’ın önerisi gerçekleşirse CHP liderinin neye neden karşı olduğunu kitlelere anlatması kolaylaşacaktır. Tartışma da daha gerçekçi bir zeminde sürecektir. Aslında tartışılmaması gereken temel insan hakları değil, işin özü, yani “Yargıya kim hâkim olmalı?” sorusu tartışmaya açılacaktır. Referandum günü geldiğinde de insanlar, -paketteki çikolatayı kavga etmeden, hep birlikte, afiyetle yemiş olarak- “hap”ı yutup yutmamaya, tarafları dinleyip karar verebileceklerdir. Baykal dün önerisini bir adım öteye götürdü: “Bu 3 maddeyi askıya alıp seçim sonrasına bırakalım” dedi. Bundan sonrası Erdoğan’a ve aslen Gül’e kalıyor. Amaç üzüm yemekse, anayasa değişikliğinin 10’da 9’unu büyük uzlaşmayla çıkaracak bu formül rağbet görecek, bazı demokratik hakların halkoyuna sunulması gibi bir garabet de önlenecektir. Kalan 10’da 1’in hesabı da, referandum veya seçim sandığında görülecektir.",https://www.milliyet.com.tr/yazarlar/can-dundar/baykal-cikolatayi-isirdi-icindeki-hap-ortaya-cikti-1224290
Can Dündar,Hayata ve ölüme dair,11 Nisan 2010,"Yurtdışında yaşayan, nicedir görmediğim bir arkadaşım anlattı: Önceki yıl kanser şüphesiyle hastaneye gitmiş, muayene olmuş. Ciddi bir şey olabileceği anlaşılınca daha ayrıntılı tetkiklere girişilmiş. Doktor kaygılıymış. Ama tetkik sonuçları çıkana dek bir şey söyleyemeyeceğini anlatmış. Arkadaşım tehlikeli bir tümör olduğu izlenimi almış. Ecelin kapıya dayandığı duygusuna kapılmış. Derhal işinden ayrılmış. Yıllardır rafa kaldırdığı hayallerini raftan indirmiş. İş hayatı boyunca biriktirdiği paraları, hep yapmak istediği dünya seyahati için harcamaya karar vermiş. Çantasını sırtına vurmuş. “Büyük ve son gezi” için yola koyulmuş. Daha ilk durakta hayat boyu ıskaladığı her şeyi bir bir keşfetmiş. Bütün hayatını ve ilişkilerini gözden geçirmiş. İlk duraktan sonra geziyi kesip yaşadığı ülkeye dönmüş ve tahlil sonuçlarını almış. “Temiz” yazıyormuş sağlık raporunda... Şaşkın bir sevinçle, kalan biletlerini iade etmiş. “Büyük sefer”i bir başka sefere ertelemiş. İşine dönmüş. * * * Tuhafız! Uyku bastırmadan yorulduğunu anlamayan ameleler gibi, kapımızda ecel atı kişnemeden hayatın penceresini açmıyoruz. Sanki yaşama akmak için Azrail’in kolumuza girmesi gerekiyor. Paradoks işte: Hayatı ecel sevdiriyor bize; yolun tadını Ahiret yolculuğu hatırlatıyor; nefes almak için son nefesi bekliyoruz. Hep söyleyedurduğumuz “yarın ölecekmiş gibi yaşamak”, ancak hakikaten yarın öleceğimizi öğrendiğimizde mümkün hale geliyor. Dünyevi hırsları, ertelenemeyen ihtirasları, ancak öbür dünyanın habercileri ıslah edebiliyor: Kişisel bir sağlık raporu... Ya da çevreden gelen bir ölüm haberi... Emrihak fikri kapıyı çalmadan kimse sormuyor: “Bu, yaşamak istediğim hayat mı?” “Son 30 günün” deseler, burada mı olurdum? Bu işle mi uğraşırdım? Bu insanlarla mı yaşardım? Değilse neden şimdi buradayım? Daha çok vaktim olduğu için mi? Ne biliyorum ki kalan süreyi? Yarın ölecekmiş gibi yaşamıyoruz; tersine hiç ölmeyecekmiş gibi çalışıyoruz ve hayatı finale kadar erteliyoruz. Maçın uzatmalarında artık mecali kalmamışken nafile bir gayretle gol atmaya çabalayan futbolcular gibi; ancak ölümle yüzleştiğimizde yüzleşiyoruz hayatla da... Geç oluyor. * * * Dostumu dinleyince şöyle bir ihtimal canlandı zihnimde: Hastane ona yanlış bir teşhis raporu verseydi... Mesela onun raporu ölümcül bir hastanınkiyle karışsaydı... Yani göç ufukta görünseydi, dostum şimdi hep yaşamak istediği hayatı yaşıyor, dünyayı turalıyor olacaktı. Onun sağlam raporu yanlışlıkla birkaç ay sonra durumu ağırlaşacak bir hastaya verilecek olsa, o hasta da belki “görkemli bir jübile” planlarını erteleyip işinin başına dönecek ve hayalindeki finali yaşayamadan bürosunda ölecekti. Hayatımızın iplerinin bir hücrenin dokularında, bir hastane dosyasında, tıbbi raporlar arasında kaybolup gitmesi üzücü... O ipleri elimize almak mümkün oysa ki... Hayatı yaşamak için onun yitmesini beklememek... Ölümü kollamak yerine onun üzerine gitmek... Ve bu yolla onu yenmek... Yaşamı hak etmek mümkün...",https://www.milliyet.com.tr/yazarlar/can-dundar/hayata-ve-olume-dair-1223367
Can Dündar,"Dış ses, iç ses",16 Nisan 2010,"“Değerli katılımcılar, Öncelikle İtalyan meslektaşıma ve beraberindeki heyete ‘Türkiye’ye hoş geldiniz’ demek istiyorum.” “Ben konuşmaya başladım, utanmadan hala bu kadının fotoğrafını çekip duruyorlar. ‘Dünyanın en seksi bakanı’ymış. Hıh! Dikkat çekmek için ben de soyunup şov kızı mı olmalıydım? Neyse ki bizim Başbakan’ın bakan seçmek için farklı kıstasları var.” * * * “21’inci yüzyılda demokrasiden bahsediyorsak mutlaka toplumsal cinsiyet eşitliğine değinmemiz gerekir. Toplumsal cinsiyet ayrımcılığı, insan hakları ve demokrasi için ciddi bir engeldir.” “Şu cinsiyet meselesine hiç girmese miydim? Gerçi ben ayrım yapmıyorum ki, kadın-erkek ayırmadan bütün eşcinsellerin hasta olduğunu söylüyorum. O anlamda eşitlikçi sayılırım. “Şu arkada oturanlar ters ters bakıyor. Hasta olmasın onlar? Aaaa evet, hasta gibiler valla; bi münasebetsizlik yapmasalar bari elin bakanının yanında...” * * * “Kadınlara yönelik şiddetle mücadele, bugün öncelikli devlet politikamız haline gelmiştir.” “Eyvahhh!! İşte açtılar pankartları... Ne yazıyor bakiym: ‘Nefret etme, eşcinsellerden özür dile’... Ay ‘Hasta bunlar’ diyordum da inanmıyorlardı. Sağlıklı insanın yapacağı iş mi şu? Hastasınız işte... Her halinizden belli... “Neyse, ben aldırmadan okumaya devam edeyim. “ Amma da çoklarmış. Bütün salon hasta sanki... Nasıl da bağırıyorlar. Niye girişmiyor ki şunlara benim korumalar?..” * * * “Yasalarımızda suç sayılan kadına yönelik şiddetin önlenebilmesi için, toplumsal anlayış ve davranış biçimlerimizin gözden geçirilerek sorgulanması ve değiştirilmesi gerekmektedir. Kadına yönelik şiddet vuku bulduğunda ilk başvuru yerleri olan kolluk kuvvetleri, sağlık personeli, yargı mensuplarına yönelik bilinçlendirme eğitimleri düzenledik.” “Hah şöyle! Toplayın, vurun, alın ellerindeki pankartları... Atın hepsini dışarı! Hastaneye götürün bunları... Gerçi ben şu ‘şiddete karşı bilinçlendirme eğitimi’ konusunu bitirdikten sonra dövseler daha iyi olacaktı ya neyse... Bu, ‘aile içi şiddet’ sayılmaz; ‘hastanın ıslahı’na girer. “Amma da çoklarmış. Hastalık salgına mı dönüştü ne? Bulaşıcı olmasa bari... Bir saattir aynı salondayız.” * * * “Toplumsal cinsiyet eşitliği anlayışını tüm programlara yerleştirdik. Başbakanlık genelgesi ile kamu personel alımında cinsiyet ayrımı yapılmaması kesin hükme bağlanmıştır.” “Oh olsun! İyi dövdüler hastaları! İtalyan’ın görmesi iyi olmadı, ama ne yapalım! Hoş o da biraz hasta gibi... Soyunmuş moyunmuş... Zührevi mi ne? Şimdi soracaklar konuşma bitince... Neyse ben yine ‘Yorum yok’ diyeyim. Bizim Konya milletvekili karısını dövdüğünde ‘Dayak özel hayata girer, biz karışamayız’ dememiş miydim? Biz öyle soyunarak bakan olmadık. Üstelerlerse yine öyle derim. Üff! Vallahi bu gidişle hasta edecek bunlar beni... Ne diyordum? Hah:” “Çağımızda kadına şiddet ve cinsel ayrımcılık asla kabul edilemez.”",https://www.milliyet.com.tr/yazarlar/can-dundar/dis-ses-ic-ses-1226201
Can Dündar,Baharla hemhal...,04 Nisan 2010,"Nicedir her gün aklım işte, gözüm pencerede... Ajandamdan izliyorum sokağa baharın gelişini: 2 Mart’ta kırıldı soğuklar... 6 Mart’ta son cemre toprağa düştü. Bağ budama zamanıydı 9 Mart... 11 Mart’ta Hüsun fırtınası esti. 12 Mart’ta su yürüdü asmalara... Kocakarı soğukları bitti; kırlangıçlar geldi mart ortasında... Güneş, 20 Mart’ta Hamel burcuna girdi; ertesi gün Nevruz ateşleri yandı. Kozkavuran Fırtınası’ndan 3 gün sonra böcekler hareketlendi. Çaylak Fırtınası’nın ardından da ağaçlar yeşillendi. 1 Nisan’da açtı çiçekler... Doğa, 7 Nisan’daki Kırlangıç Fırtınası’na kilitlendi. * * * Düne kadar bunlar benim için Ece Ajandası’nın sayfalarında birer müjdeydi. Sonra dün, Ege’de hemhal oldum o bahar şenliğiyle... Güzelim Sığacık’tan esen yeli sırtladık; omuz omuza duran karbeyaz bulutlarla harelenmiş dağlara doğru yol aldık. Doruklara dek tırmanmış yemyeşil bir denizi yardık adeta... Yol boyunca dallara asılmış duvakları andıran tomurcuklu ağaçlardan “Uyandım ben” diye haykırıyordu tabiat; huzurlu bir uykudan yeni kalkmış kekik kokulu bir çocuğa benziyordu. Cevizler patlamaya hazır... Asmalar da öyle... Erguvanlar, eflatun şamdanlarca fışkırmış dallarından... Kış boyu meyve vermiş mandalinler yeniden filizlenmiş. Papatyalar pıtrak gibi açmış, sere serpe yayılmış toprağa... Ölümsüz zeytin ağaçlarında, bademlerde, kavaklarda bin bir çeşidi yeşilin: Zümrüt, mat, pas, çakır, erik, çağla, nefti, haki, fıstıki... * * * Tenha yollarda gezinen kaplumbağaları kenara çekerek, servi gölgesinde pinekleyen miskin köpekleri uyandırmaktan ürkerek, zamanın durduğu bir vadiye geliyoruz. Orhanlı Köyü genç efelerin vurduğu dizlerin sesiyle inliyor. Meydandaki çamın altında tahta iskemleler, masada börek tepsisi, teypte Ege türküsü, kenarda besili tavuklar, iştahlı kediler, şiir ezberleyen talebeler... Bir hazırlık, bir heyecan... Köyde kütüphane açılışı var. Birkaç gönüllü, birkaç güzel insan, dernek kurmuş, köylere ışık taşıyor. Bu, 10’uncusuymuş kütüphanelerinin... Bir küçük binanın içine bir koca dünya sığdırmışlar. Raflar kitap, sıralar çocuk, yürekler sevinç dolu... Fedakâr bir adam kürsüde “Kütüphanesiz köy kalmayana dek sürecek mücadelemiz” diyor. * * * Seferihisar pazarı bir imece festivali sanki... Tezgâhta otlu börek, ıspanaklı gözleme, nohutlu mantı, ev baklavası... 40 kuruşa yumurta, 1 liraya enginar... Hayatla barışık, yalansız, güleç yüzlü insanlar... Kadehte şarap, filede dolmalık yaprak, gökte uçurtmalar... Kış boyu kunduranın vurduğu ayaklarımız toprakta rahat; çimende çıplak... Poyraz, kâh denizden iyot kokusu taşıyor, kâh kırdan kekik... İlkyaz rüzgârında dağılmış saçlarımız; yüzümüzde güneşin öptüğü yerler kızarmış. Kırlangıç Fırtınası’nı bekliyoruz, kuşlar korosundan şarkılar dinleyerek... Gönüllü bir tutsaklıktan kaçmışız. Mutluyuz; yüzümüz, gözümüz bahar...",https://www.milliyet.com.tr/yazarlar/can-dundar/baharla-hemhal-1220707
Can Dündar,Hâkimlerin bilek güreşi,05 Nisan 2010,"12 Eylül öncesini yaşamış olanlar bilir: Polis, iki dernekte cepheleşmişti: POL-DER ve POL-BİR... İlki solcu polislerin örgütüydü; ikincisi ülkücülerin... İçeri alındığınızda kendi fikriyatınıza yakın polislerin eline düştüyseniz şanslı sayılırdınız. Bu, gözaltında kısa kaldınız ve dayaksız kurtardınız demekti. Ya karşı görüşten polislerin eline düştüyseniz?.. İşte o zaman vay halinize! Çünkü çatışmada polis de hedefti ve meslektaşlarına kıyanlar karakola düştüklerinde Allah yaratmış demezlerdi. * * * Bugünkü hâkimlerin durumu bana 12 Eylül öncesi polislerin halini anımsatıyor. Bugün de “çatışmada” yargıç ve savcılar hedef; ve onlar da Ergenekon bahsinde kamplaşmış durumda... Aralarında “iyi çocuk” sayılanlar var; “12. bizden” dedirtenler var. Meslektaşları tarafından bürosu basılanlar var; telefonu dinlemeye alınanlar var; kumpas sonucu görevden alınanlar var. Onların da iki örgütü var. Bir yanda YARSAV (Yargıçlar ve Savcılar Birliği); karşısında ona rakip kurulan Demokrat Yargı Derneği... Mahkemede hangisine yakın hâkime düşerseniz ona göre muamele görüyorsunuz. Perde arkasında hâkimlerin “hâkimiyet” mücadelesi var. Daha doğrusu, “hâkimlere hâkim olma mücadelesi...” * * * Balyoz davasındaki “Ben tutukladım/Ben bıraktım/Eh o zaman ben de tekrar tutuklattım” inatlaşması, hâkimler arasında kamuoyu önünde yaşanan bilek güreşinin en somut göstergesi değil mi? Aynı mahkemenin yedek hâkimi, nöbetçi olduğu gün, tutuklu askerleri “Suç şüphesi yok” diye tahliye ediyor. Savcılar hemen itiraz ediyorlar. O hâkimin nöbeti dolunca yerine gelen hâkimler heyeti, salıverme kararının “sorumsuz ve keyfi” olduğunu söyleyip 3 gün önce bırakılanların yeniden tutuklanmasına karar veriyor. Mahkeme aynı; sanıklar aynı; yargılandıkları maddeler aynı; koşullar aynı... Bir hâkime göre “kuvvetli suç şüphesi var”; diğerine göre yok. Biri “Ak” diyor, diğeri “kara...” Yargı, tam ortadan ikiye yarılmış durumda... * * * Yargı öyle de diğer kurumlar değil mi? Bazı sanıklar sağlık gerekçesiyle GATA’ya “sığınıyor”. Ne yazık ki, orada da inandırıcılık sorunu var. Kim gerçekten hasta, kim bu yolla yargıdan kaçıyor; bilinemiyor. Şimdi de çuvaldızı kendimize batıralım. Basında da benzer bir durum var: Çoğu gazete, haberleri kendi meşrebince görüyor. “İçerdekiler”e karşı olanlar, tahliye kararını gol yemiş gibi veriyor. Ardından tutuklama kararı çıkınca, manşetlerden zafer nidaları yükseliyor. Bu kez de “karşı taraf”ın başlıklarında derin bir mağlubiyet hissi... Çifte standart, ilkesizlik diz boyu... * * * Yakalanan bölücüler mahkemeye getiriliyor, ama ülke asıl, mahkemede bölünüyor. Son salıverme/tutuklama tartışması büyük kavganın yargı üzerinden döndüğünü kanıtlıyor; tabii böylece anayasa değişiklik paketinin hedefi de, daha net ortaya çıkıyor. İdeal formül, “herkes için tutuksuz yargılama”dır. Tarafların üzerinde anlaşması gereken ilke budur. Umutsuz bir çağrıyla bitirelim: Yargıdan elinizi çekiniz! Yarın siz de orada yargılanacaksınız.",https://www.milliyet.com.tr/yazarlar/can-dundar/h-kimlerin-bilek-guresi-1221228
Can Dündar,Kaç yanlış slogan attık?,10 Nisan 2010,"30 Mayıs 2009’un gazetelerine bakıyorum. “Şehitler gözyaşıyla uğurlandı” haberi 1. sayfada... Cumhurbaşkanı Gül’ün Güneydoğu için “İyi şeyler olacak” dediği günler... Erdoğan DTP’lilere randevu vermiş. Umut kol geziyor. Tam bu ortamda Çukurca’da mayın patlamış. 7 asker şehit düşmüş. Genelkurmay, mayınların Kuzey Irak’tan giren PKK’lılarca yerleştirildiğini açıklamış. Ankara’daki cenaze töreninde bir ilk yaşanmış: Merkez Komutanlığı Tören Bölüğü hep birden silahlarını havaya kaldırmış, “Akan kan, bayrak için” diye bağırmış. Vatandaşlar da PKK’yı lanetleyen sloganlar atmış. Bu gelişme üzerine Gül, “Şiddetin olduğu yerde demokratik açılım zordur” diyerek frene basmış. Erdoğan DTP’lilerle görüşmesini ertelemiş. “Ne zaman bir görüşmeye hazırlansak bakıyorsunuz ertesi gün bir şehit haberi” diyerek kuşkulu konuşmuş. O günkü yazıma (Milliyet, 30 Mayıs 2009) baktım. Temkinli bir dil kullanmışım: “Savaştan maaş alanlar, tuzak döşüyor yola; sulhun adı bile girmesin mayın tarlasına diye...” * * * Sonra: “Vicdan azabından uyuyamıyorum. O mayınları ben döşedim” diyen komutanın sesi düştü internete... Ardından bir uzman jandarma, “Talimat verdiler; patlamadan sonra olay yerine gitmeden tahkikat yaptık. Gitseydik, mayını TSK’nın koyduğunu tespit edecektik. Suçu terör örgütüne yükledik” itirafını yaptı. Şehit aileleri şikâyetçi oldu. Van Cumhuriyet Savcılığı’nın soruşturmasıyla mayınları TSK’nın yerleştirdiği kesinleşti. * * * Bilanço: Kaçırılan diyalog fırsatı... Yola taşan nefret söylemi... Dinamitlenen barış ortamı... Gerçeği öğrendikten sonra zihnimize şu kuşku yerleşiyor: Acaba ne kadarı gerçekti bugüne kadarki açıklamaların; ne kadarı yalan? Kaç saldırı gerçekten PKK işiydi; kaçı, barışı engellemek, halkı kışkırtmak, askeri hadilemek isteyenlerin tezgâhı? Ve biz işin aslını bilmeden, yok yere, yanlış hedefe kaç slogan attık; attırıldık? Kaç provokasyonda gönüllü rol aldık; yollara döküldük, alet olduk, kullanıldık? Danıştay saldırısından hemen sonra olay yerindeydim: “Katil hükümet” diye bağırıyordu öfkeli kalabalık... Şeriatçılara küfrediyor, laiklik yemini ediyordu. Saldırıyı tezgâhlayanların Ergenekon’la bağlantılı olabilecekleri pek akla gelmiyordu. O günkü (20 Mayıs 2006) yazıma baktım: “Provokasyon olabilir. Kuşkulanmak için tüm veriler mevcut” diye yazmışım. * * * Dersler: 1. Türkiye’yi istikrarsızlaştırmak, ortalığı karıştırmak, gelişmelerin seyrini değiştirmek çocuk oyuncağı... 2. Buna rağmen gerçek, er ya da geç açığa çıkıyor. 3. At izinin it izine karıştığı şu günlerde temkinli olmak, dolduruşa gelmemek, olup biteni aklıselimle değerlendirmek, “Akan kan ne için?” diye sormak gerekiyor. 4. AKP, geçmişteki faili meçhul cinayetlerin aydınlatılması için komisyon kurulması önerisini reddederek şeffaflıktan değil, karanlıktan yana tavır koydu. Oysa eski dosyalar, bugünkü provokasyonların önsözüydü. Ailelerle gözyaşı döküp Meclis’te “Varsın faili meçhul kalsın” dediler. İlgili iki atasözüyle bitirelim: “Bugün bana, yarın sana...” “Kendi düşen ağlamaz!”",https://www.milliyet.com.tr/yazarlar/can-dundar/kac-yanlis-slogan-attik-1223148
Can Dündar,Daha ne kadar bekleyeceğiz?,08 Nisan 2010,"Dağda yıllardır elde silah bekleyenlerin sorusu bu... Önce PKK’lılara bakalım: İnmeleri için bir umut doğmuş, önden birilerini göndermişler. Dağda babası, kocası, abisi, ablası olanlar da sevinmişler, “dönecekler” diye... “Açılım” lafı bahar yeli gibi esmiş dağda... Ama umudun alevi çabuk sönmüş. İlk inenler sonradan gözaltına alınmış. Açılım işi tavsamış. Eski tanklar yeniden yollara çıkmış. Dağdan inmek için gün sayanlar şimdi her şeyin en başa sarmaya başlamasının hayal kırıklığını yaşıyorlar. Bu, sanıldığı gibi “Silahı bırakıp kendi başıma ineyim” kararlılığı yaratmıyor; tersine, “Baskıyı artıralım. Şiddeti tırmandıralım” öfkesine yol açıyor. * * * Öte yandan, kışlalarda, tanklarda, karargâhlarda da “Daha ne kadar bekleyeceğiz?” sorusu soruyor. nevruzda Öcalan posterleri tanıştığını görenler, Öcalan’ın yaş gününde, türbeye dönen köyünde, ona şeyh muamelesi yapanları izleyenler “Bu manzara için mi savaştık?” diyorlar. Kanlı bir savaşın artıkları sayılan mayınlara basıp kolunu, bacağını, canını kaybedenlerin yakınları, hastanede, cenazede acıyla, hınçla haykırıyorlar. Bu manzaralar sanıldığı gibi o cenahta açılıma desteği artırmıyor, tersine, “Operasyonları kaldığımız yerden başlatalım. Dağı temizleyelim” hırsına yol açıyor. * * * Tanklar, işte bu hava içinde Güneydoğu’ya doğru hareketleniyor. BDP lideri “Operasyon yapılırsa canlı kalkan olacaklarını” ima ediyor. Diyarbakır Barosu’nun eski başkanı Sezgin Tanrıkulu’ya soruyorum: “Son dönemde farklı bir kuşak ortaya çıktı” diyor. Derin bir “bölünmüşlük” yaşandığından söz ediyor: “Yeniden başlayacak çatışma ortamı, sadece dağda kalmaz, metropollere de sirayet eder ve bir iç çatışmaya doğru ilerler” uyarısını yapıyor. Bu ortamda operasyon da zor; referandum da... Oysa ikisinin de eli kulağında... * * * Bu durum karşısında sorma sırası bize geliyor: “Daha ne kadar bekleyeceğiz?” Türkiye böylesi bir yol ayrımındayken, hem dağda hem tankta eller silahtayken, zar zor sağlanan geçici ateşkes ilk patlayan silahla berhava olacakken, ardından eskisinden daha şiddetli bir çatışma ortamı beklenirken, şu ne olduğu hâlâ anlaşılamayan açılım için daha ne kadar bekleyeceğiz? Neden Anayasa’yı demokratikleştirme iddiasıyla bir reform hazırlanırken bu konu gündemde değil; taslakta yok? Neden silahlı çözüm formülünü, siyasi çözüm umuduna dönüştürebilecek bir seçim barajını bile indirmiyor iktidar? Neden Türkiye’yi istikrarsızlaştırmak bu kadar kolayken, sıkılacak bir kurşun, mahkemelik olmuş bir orduyu yeniden savaşa sokacakken, iki cephede de bunu isteyenler varken ve böyle bir gelişme, mevcut bütün dengeleri değiştirecekken bir şey yapılmıyor? “Ya yeni çözüm, ya yeniden savaş” kavşağına hızla yaklaşılırken ve kaza “geliyorum” derken daha ne bekleniyor? Bilinmiyor mu ki; “Hiçbir savaş kazanılmaz; savaş ancak bitirilir”. Neden bitirilmiyor?",https://www.milliyet.com.tr/yazarlar/can-dundar/daha-ne-kadar-bekleyecegiz-1222066
Can Dündar,Garabet,31 Mart 2010,"Anayasa değişiklik paketini siyasetin duayeni Hüsamettin Cindoruk’la konuştuk. “Meclis Başkanı’nın yerinde olsam, hem usul hem esas yönünden Anayasa’ya aykırı olan bu ‘teklif’i, Komisyon’a sevk etmem” dedi; eski bir Meclis Başkanı olarak... Ancak o bunu söyledikten 12 saat sonra Meclis Başkanı Mehmet Ali Şahin ‘taslak’ı Komisyon’a sevk etti. Cindoruk’un bundan sonrasına ilişkin tahmini şu: “Bu paket Meclis’ten çıkar. Referandumdan da çıkabilir. Ama Anayasa Mahkemesi’nden döner.” * * * Diyelim ki AKP tam kadro oy verdi ve anayasa değişiklik paketi “kıl payıyla” Meclis’ten geçti. CHP de iptali için Anayasa Mahkemesi’nde dava açtı. İlk garabet şu: Anayasa Mahkemesi, kendisini bambaşka bir hale sokacak olan anayasa değişikliğini görüşecek. Yani kendi varlığını masaya yatıracak. Anayasa’yı değiştirmeyi amaçlayan bir teklifin “Anayasa’ya uygun olup olmadığına” bakacak. Bir yerde kendi ipini çekip çekmemeye karar verecek. * * * AKP, aylar öncesinden planını yapıp referanduma sunulma süresini 60 güne indirdi. Dolayısıyla paket, Meclis’ten çıkıp Cumhurbaşkanı’nca referanduma sunulduktan 2 ay sonra sandığa gelecek. O 2 ay içinde Anayasa Mahkemesi bu kadar kapsamlı ve tartışmalı bir konuyu karara bağlayabilir mi? Zor. Bitiremezse ne olacak? İkinci garabet orada: Paket, bir yandan Anayasa Mahkemesi’nde görüşülürken öte yandan referanduma sunulacak. * * * Garabetin büyüğü sonda: Bütün kış boyunca birbiriyle çatışa çatışa keskinleşmiş partiler, kutuplaşmış kitleler, yaz sıcağında referandum için yollara dökülecek, miting meydanlarına çıkacak. Kimse anayasa maddelerine filan bakmayacak. Muhalefet, bunu hükümete güven oylaması şekline sokmaya çalışacak. Hükümet ise “Verin oyunuzu, çekin şu yargıyı önümüzden” propagandası yapacak. * * * Diyelim temmuzda referandumdan “evet” çıktı. Bir süre sonra da Anayasa Mahkemesi kararını açıkladı: “Hayır!” Kaosu düşünebiliyor musunuz? Yapısı halkoyuyla değiştirilmiş Anayasa Mahkemesi, yapısını değiştiren anayasa değişikliğini durdurmuş olacak. Hükümet bunu “Ankara’da 11 hâkimin halk iradesine ipotek koyması” olarak yorumlayacak. Bütün bu hazırlıklar, tartışmalar, referandumda kullanılan oylar çöpe gidecek. Türkiye yaz ortasında tam bir belirsizlikle karşı karşıya kalacak. * * * Sonra? Muhtemelen hükümet, Anayasa Mahkemesi’nin Gül’ün Cumhurbaşkanlığı’nı 367 kararıyla durdurmasında olduğu gibi, “Mağdur oldum yine yargıdan” diyerek seçime gidecek. “Bu verdiğiniz oy yetmedi. Daha çok verin, bütün sistemi değiştireyim” diyecek. Yaz aylarını referandum kargaşası ve yorgunluğuyla geçiren Türkiye, belki de sonbaharda bir erken seçim macerasına girişecek. Bu kadar uzlaşma gerektiren bir konuda, dayatmayla, göz göre göre ve itişe itişe bir kaosa doğru gidiyoruz. Ve ne yazık ki, süreci yönetebilecek, kaosu engelleyebilecek aklıselime sahip kimse de görünmüyor ortalıkta...",https://www.milliyet.com.tr/yazarlar/can-dundar/garabet-1219103
Can Dündar,"“Sigaramın dumanını buzlasam, saklasam seni...”",04 Nisan 2010,,https://www.milliyet.com.tr/yazarlar/can-dundar/sigaramin-dumanini-buzlasam-saklasam-seni-1220241
Can Dündar,Canlı bombalar neden kadın?,29 Mart 2010,"Moskova’da dün patlayan iki canlı bombanın da kadın olduğu açıklandı. Muhtemelen Kafkas kökenliler... Onlara “Karadullar” deniliyor. Çoğu ya işgalci Rus askerlerinin tecavüzüne uğramış ya da ailesinden birilerini savaşta kaybetmiş kadınlar... Hınçlılar. Kaybedecekleri bir şey yok. İntikam hissiyle, gönüllü intihar bombacısı oluyorlar. Ve kendilerininkiyle birlikte, işgalcinin toprağında onlarca insanın canına kıyıyorlar. * * * “Feda” kültürünün yaygın olduğu bir coğrafya burası... Bu dünyadaki fedakârlığı, öbür dünyada cennet vaadiyle ödüllendiren bir inancın toprağı... “Fedakâr” kadınların bu kültürde savaşırken kendilerini feda etmeleri şaşırtıcı değil. 2005’te Amerikalı Profesör Robert Pape, “Dying to Win” (“Kazanmak İçin Ölmek”) başlıklı bir kitap yayımladı. 1980’li yıllarda Lübnan’da başlayan ve 2000’lerde hızla tırmanan intihar saldırılarından 500’e yakın örneği inceledi ve şu sonuca vardı: “Lübnan’dan Sri Lanka’ya, Çeçenistan’dan Kaşmir’e kadar rastladığımız intihar saldırılarının nedeni genel kanının aksine din değil... Saldırıların yüzde 95’i işgalci güçleri sindirmeye yönelik...” Pape’ye göre canlı bombalar “kandırılmış cahiller” değil... “Çoğu üniversite mezunu, orta sınıf ailelerden gelen, aktif siyasetin içinde gençler... Örgüte girdikten kısa bir süre sonra intihar eylemine gönüllü oluyorlar. Genellikle erkekler; ama son dönemde kadınların sayısı artıyor.” * * * Acaba neden? Diyarbakır Cezaevi’nde görüştüğümüz PKK’nın 2 numarası Şemdin Sakık, akademisyen Adem Solak’la bana “PKK’nın kadınları”nı anlatırken şöyle demişti: “Örgütün intihar eylemcilerinin çoğu kadınlardan çıktı. Erkekler, bu eylemi yapamadılar. Birkaç girişim oldu; yarı yolda pişman olup bıraktılar. Kadınlar ise bu konuda çok daha atak... Sadece intihar eylemlerinde değil, örgüt içindeki işkencelerde, hatta kulak kesme gibi eylemlerde de çok daha yoğun şiddet uyguluyorlar.” Sakık’a göre bunun iki nedeni var: 1) Kadın, çocukluğundan beri yoğun şiddete maruz kalıyor. Eline fırsat geçtiğinde bunun öcünü alıyor. 2) Erkeğin yanında kendini kanıtlama sorunu yaşıyor. Bu alanda güçsüz olmadığını, şiddetin en âlâsını, erkeklerden bile sert uygulayabileceğini göstermek, “Ben de varım” demek, fiziki güçsüzlüğünü bu cesaretle örtmek istiyor. * * * Peki neden bazı topraklarda diğerlerinden daha çok canlı bomba patlıyor? Lübnan’da yayımlanan Daily Star gazetesi bu soruya yanıt ararken Türkiye ile Rusya’yı karşılaştırmış ve şöyle yazmıştı: “Rus ordusu Çeçen direnişini bastırmak için çok ağır saldırdı. Bu da Çeçen isyanını daha radikal ve İslamcı bir çizgiye sürükledi. Köşeye sıkıştırılan her hareket gibi canlarını feda ederek direnme noktasına geldiler. “Türkiye ise şiddeti şiddetle bastırma politikasının yanlışlığını fark edip reform arayışına girişti. Ve tansiyonu düşürmeyi başardı.” Özeti şu: Şiddet şiddeti doğuruyor ve iş yarışa binince bunu da en iyi kadın doğuruyor. Üstelik bunu, işgalin ve şiddetin yok olacağı bir dünya uğruna yapıyor.",https://www.milliyet.com.tr/yazarlar/can-dundar/canli-bombalar-neden-kadin-1218086
Can Dündar,Foseptik,02 Nisan 2010,"Bir rögarın kapağı açıldı ve kuyudaki irin aktı ortaya... 10 yaşındaki Umut sayesinde... Yaşatamadık onu ... Evi okula 500 metre ötedeydi. Ama ailesi yatılı okutuyordu. “Buralardan çok sıkılıyorum, kaçıp gitmek istiyorum” diyordu. Niye? İpuçları okulun sicilinde var. Tek bir hizmetliye emanet 171 çocuk... Daha 2 ay önce okulun hizmetlisi, 13 yaşındaki öğrenciye tecavüzden tutuklanmış; okul müdürü açığa alınmış. Umut’un kaçıp gitmek istediği yer, böyle bir cehennem... * * * Annesi pazartesi sabah devlete emanet etmiş oğlunu... O akşam okul bahçesinde top oynadığı arkadaşıyla tartışmış Umut... Bir öğretmen gelip dövmüş. İç çamaşırında idrar izi var. Belli ki dayakta altını ıslatmış. Sonra kaybolmuş. Yokluğu, anca yoklamada çıkmış ortaya... Güvenlik kameraları kayıtta değilmiş, o dayak yerken, sırra kadem basarken... Bekçi yok, güvenlik görevlisi yok. Okul arazisi ıssız... Günler sonra okul bahçesinin 100 metre ötesindeki foseptik çukurunda bulundu Umut’un cesedi... Karanlıktan ve köpeklerden korkarmış. O yaşta çocuk, kim bilir nasıl bir nefretle gece ve köpek korkusunu yenip okuldan kaçabildi? O dayak yurdundan evine mi kaçmaya çalışıyordu? Kaçarken mi düştü foseptiğe?.. Sonrasını düşünemiyor bile insan... Karanlıktan korkan 10 yaşında bir çocuk, kapkaranlık bir kuyuda yalnız; ayakları üzerinde balçığa saplı halde bulunmuş. Ciğerleri su dolu... Neler yaşadığını düşünmek bile isyan ettiriyor insanı... * * * Daha geçen ay CHP’li Mehmet Sevigen soruyordu: “Ankara’da Hikmet Uluğbay yatılı ilköğretim okulunda 13 yaşındaki kız öğrencinin okulun aşçısı tarafından geceleri eve götürüldüğü doğru mu?” diye... Gariban okulları bunlar... Şanlı eğitim savaşının metruk yeraltı sığınakları... Uzak köylerin, yoksul, parçalanmış ailelerinden gelen 150 bin çocuğu barındırıyor. 6-7 yaşında ana koynundan sökülmüş fidanlar, ağabeylerinin koğuşlarında, ranzalarında “yetişiyorlar”. Çoğu hafta sonu da kalmak zorunda; o yüzden okullarına “açık cezaevi” diyorlar. Başlarında bir avuç fedakâr öğretmen; gündüz eğitmen, rehber, anne; gece sırayla yatakhane bekçisi, temizlikçisi... Çoğu bir yıl içinde atama için başvuruyor; bazısı öfkesini çocuklardan çıkarıyor. Taciz, dayak, kayıp iddiaları, toplu zehirlenme haberleri foseptik gibi dışarı kötü kokular taşıyor. * * * Şimdi “Kapatalım” diyenler çıkacaktır; Köy Enstitüleri’nde olduğu gibi... Oysa Türkan Saylan hocanın öğüdü kulağımızda: “Yatılı ilköğretim bölge okulları (YİBO) eğitimin ışığıdır” demişti Hoca: “Kapatılmamalı, tersine, iyileştirilip sayıları artırılmalı... Eksikleri giderilirse eğitimde büyük yol kat edilebiliriz.” YİBO’lara daha çok öğretmen gerek; öğretmenlere daha çok maaş, çocuklara kırtasiye, hijyenik yemekhane, ücretsiz telefon imkânı, güvenlik... bunlar için bir seferberlik... Gazetelerin hoşuna gidiyor kurbanın isminden yola çıkıp “Umut’un ölümü” manşetleri atmak; oysa ihtiyacımız, bu ölümden “Umutlar ölmesin” mesajı çıkarmak... 10 yaşında bir çocuk, eğitimin b.ktan yeraltı sığınağında su dolu ciğerleriyle balçıktan bir heykel gibi durup “Ben öldüm, kalanları kurtarın” diye bağırıyor. Duyuyor muyuz?",https://www.milliyet.com.tr/yazarlar/can-dundar/foseptik-1220022
Can Dündar,İliştirilmiş yönetmen,28 Mart 2010,"Oscar töreninin yıldızı “The Hurt Locker” en iyi film, en iyi yönetmen vs. ödülleri topladı. En iyi propaganda filmi kategorisi olsa onu da alırdı. Oysa “Avatar” başka bir şey öneriyor   Biz küçükken Amerika Vietnam’ı işgal etti. Gençliğimiz, cesur Amerikalı işgalcilerin vahşi çekik gözlülere karşı nasıl kahramanca savaştıklarını anlatan filmlerle geçti. Hollywood’un, Vietnam’ın aslında büyük bir yenilgiyle sonuçlandığını anlatması için epeyce beklememiz gerekti. Anlaşılan çocuklarımız da Irak işgaline dair Hollywood filmleriyle büyüyecek. Sam Amca’nın göreve çağırdığı gözüpek Johnny’lerin, Bin Ladin hayranı sefil Iraklılara karşı verdikleri çetin mücadeleyi izleyecek onlar da...  Yenilgiyi anlatan filmler Aslında nasıl haksız bir işgale kalkıştıklarını ve ne ağır bir yenilgi tattıklarını belgeleyen filmleri bekleyecekler sabırla... Bu yılki Oscar’lara el koyan “The Hurt Locker”ı (“Ölümcül Tuzak”) izleyebildim nihayet...  Üniforma hayranlığı Yılın “en iyi film”i, yönetmeni, senaryosu, kurgusu, ses miksajıyla da en iyi seçilmişti. “En iyi propaganda filmi” kategorisi olsa eminim onu da alıp götürecekti. 8 Mart Dünya Kadınlar Günü’ne rastlayan Oscar töreninde (ilk kez) bir kadın yönetmenin ödül alması anlamlı bulunmuştu ama filmin yönetmeni Kathryn Bigelow, erken sevinenleri hayal kırıklığına uğrattı; savaşçı bir erkek gibi konuştu. Ödülünü “Irak’ta, Afganistan’da ve dünyanın dört bir yanında hayatını riske atan kadın ve erkeklere” adadı. Sonraki konuşmasında da diğer üniformalılara (polis, itfaiyeci vs...) övgüler düzdü: “Onlar orada bizler için var; biz de onlar için buradayız” dedi. Yıllar önce BBC’de Başbakan Thatcher’ın Falkland Savaşı sırasında, masasındaki oyuncak İngiliz askerinin üniformasını okşayışını izlemiştim. Bigelow bana onu hatırlattı. Tabii bir de “vatan için kurşun atanlar”ı öven bizim Thatcher’ı...  İyi de çocukları kim vurdu? “Bir kadının üniforma sevmesinde ya da cephedeki askere selam göndermesinde şaşacak ne var?” diyenler çıkabilir. Çıktı da zaten... Ama filmi izleyince Bigelow’un tam bir “embedded director” (tanka bindirilmiş yönetmen) gibi çalıştığını görüyorsunuz. İnandırıcı olsun diye belgesel havasında çekilmiş filmde, canlı bombaların bile kılına zarar vermemek için didinen insancıl bomba uzmanları var. Katledilen bunca masum kadın, erkek, yaşlı, çocuğun, Amerikan silahlarıyla kendilerini vurmuş olabileceklerini düşünüyorsunuz ister istemez...  “Avatar”la karşılaştırınca... Çağımızın en parlak filozoflarından Slavoj Zizek, harika bir yorum kaleme aldı “London Review”da...(23.3.2010) Oscar’ı süper prodüksiyon “Avatar”ın değil, düşük bütçeli “bağımsız” film “The Hurt Locker”ın kazanmasının, Hollywood’un gösteriş makinesi olmadığı şeklinde yorumlandığını yazıyordu Zizek... Oysa “Avatar”, açıkça işgalci küresel askeri-sınai sermayeye karşı çıkanların yanında saf tutuyordu. Diğeri ise militarizm çağında işgalci Amerikan ordusunun imajını toparlamaya çalışıyordu. “Avatar”ın tersine “Biz, bize ait olmayan topraklarda ne arıyoruz”u değil, “O topraklarda ne zorluklar yaşıyoruz”u anlatıyordu. Böyle bakınca, Oscar jürisinin son tahlilde bütçeyi değil, ideolojiyi önemsediğini söylemek daha gerçekçi olur. Ne var ki zaman, tankın içinde savaşa katılan filmleri değil, tankın dışından savaşı sorgulayan filmleri kalıcı kılıyor. Bugün “Rambo” çöp kutusunda; “The Deer Hunter”, “Apocalypse Now” ise hâlâ başucumuzda...  Bütçeyi bırak, ideolojiye bak “Ölümcül Tuzak”ı seneye hatırlayan çıkar mı bilmem, ama “Avatar” şimdiden Eskişehir Gürleyik’te, hidroelektrik santrale karşı nehirlerini savunan ve kendilerine “Gürleyikli Avatarlar” adını yakıştıran köylülerin direniş simgesi haline geldi. Asıl ödül, bu değil midir?",https://www.milliyet.com.tr/yazarlar/can-dundar/ilistirilmis-yonetmen-1217231
Can Dündar,Başbakan’a bir film tavsiyesi,22 Mart 2010,"Sanatçılar buluşması vesilesiyle Erdoğan’ın bir sinema sevdalısı olduğunu öğrenmiş bulunuyoruz. Sinemacılarla buluşmasında ne güzel konuştu; ne kadar demokrat bir görünüm ortaya koydu. Daha önce “Hep prompter’li Başbakan görmek istiyoruz” diye yazmıştım. Haksız mıymışım? Önünde yazılı metin olunca, prompter cihazından o metni değiştirmeden okuyunca ağzından bal damlıyor Erdoğan’ın... Ama kafasını metinden kaldırınca, metin yazarının sözlerini boş verip, ağzına geleni söylemeye başlayınca başkalaşıyor. İçindeki Kasımpaşalı uyanıyor; asabileşiyor, yüzünü al basıyor, sesi yükseliyor, üslubu sertleşiyor. Sonra da söylediklerini toparlamak, kırıp döktüklerini yapıştırmak için bir danışmanlar ordusunun çalışması gerekiyor. * * * Madem sinemayı bu kadar seviyor, hoşlanacağını sandığım bir film tavsiye edeceğim Sayın Başbakan’a: “Doktor Jeykll ve Mr. Hyde...” Türkçeye “İki Yüzlü Adam” diye çevrilmişti sanırım... Robert Louis Stevenson’un ünlü romanı, insan doğasındaki kişilik farklılıklarını konu alır. Filmde zaafları olan, mülayim bir doktorun “zaaflarımdan kurtulayım” derken nasıl “benliğindeki kötülük”ten şeytani bir kişilik yarattığı anlatılır. Mr. Hyde, yaratıcısının “gizli kişilik”i, saldırgan yüzüdür aslında... Onun tüm kötü huylarını toplamıştır. Dr. Jeykll, bu kişilik bölünmesi sayesinde kariyerinde tırmansa da zaaflarından ürettiği gölgesi bir türlü peşini bırakmaz. Habire başına dert açar. Ve sonunda hepten kontrolden çıkar. Dr. Jeykll, artık istese de zaaflarını bastıramamakta, gündüz insan olsa da geceleri kurt olarak uyanmaktadır. * * * Başbakan’ın filmi izlemiş olması da mümkün. Çünkü daha iki gün önce “Yarın gerekirse kaçak Ermeni işçilere ‘Hadi memleketinize’ deyip sınır dışı edeceğim” diye gürleyen bir kişiliğin ertesi gün Tomris Giritlioğlu’nun “Güz Sancısı” filmine övgüler düzmesinde, “Dr. Jeykll ile Mr. Hyde”ı çağrıştıran bir yan var. Hayatımızı renklendiren bu çoklu kişilik, bir gün kaçak Ermenileri kovalarken, ertesi gün kovalanan Ermenilerle ilgili filme gözyaşı döküyor. Bir bakıyorsunuz Hakkâri’de “’Tek millet, tek devlet’ demeyen çekip gitsin” derken, hayatı boyunca buna karşı savaşmış Yılmaz Güney’in siyasilerce anlaşılmadığından dert yanıyor. Mahkemelerde süründürdüğü karikatüristler sanatçı değilmiş gibi, “başkalarının diyemediklerini diyen”, yasaklara, baskılara direnen sanatçılara övgüler düzüyor. * * * Çoklu kişiliklerin zihin dünyasında, kişilikler arasında sık geçişler olduğu söylenir. Biz ise Başbakan’da artık takip etmekte zorlandığımız bir kıvraklığa tanık oluyoruz. Muhakemesinde şeytanla meleğin yer değiştirme hızı, balkona çıkıp aşağı iniş süresine eşit neredeyse... “Çoğulculuk” istiyorduk; ne yazık ki, siyasette değil, kişilikte gelişti. Ve idaredeki kişilik bölünmesi, ülkenin bölünmesinden daha tehlikeli bir hal aldı. Hepimize kolay gelsin!",https://www.milliyet.com.tr/yazarlar/can-dundar/basbakan-a-bir-film-tavsiyesi-1214558
Can Dündar,Niye biz ödüyoruz?,24 Mart 2010,"Adını koyalım: Ulus devletin yetkilerinin daraltıldığı, gücünün budandığı bir çağa girdik. “İyi ki öyle” diyebilirsiniz, “Ne yazık ki öyle” diyebilirsiniz; ama realite bu... Karakolda dayak yiyen zanlının, Strasbourg’daki bir uluslararası mahkemede Türkiye aleyhine dava açabileceği, orada kendisine işkence yapan devleti mahkûm ettirip tazminat alabileceği 25 yıl önce hayal bile edilemezdi. Ama 1987’de, Özal döneminde Avrupa İnsan Hakları Mahkemesi’ne bireysel başvuru hakkı tanındı ve Avrupa hukuku, ulusal hukukun üzerine çıktı. Bugünlerde manşetlere tırmanan Uzan davası da benzer bir sürecin ürünü... Yine Özal döneminde, 1988’de Ankara, uluslararası tahkimi, yani Türkiye’de yatırım yapacak yabancılarla uzlaşmazlık halinde kendi mahkemelerinin değil, uluslararası heyetin hakemliğine gidilmesini kabul etti. Çünkü yabancı sermaye, yatırım için bu koşulu öne sürüyordu. Ve Özal, sermayenin önünde engel görmek istemiyordu. * * * Uluslararası Tahkim’in kabulü sürecinde çok itiraz eden oldu. Küreselleşme karşıtı sol hareket, “Güçsüzleştirilen kamunun yerini uluslararası sermaye alıyor. Türkiye bunun bedelini pahalı öder” diyerek tavır aldı. Ancak 80’lerin otoriter ikliminde bu ses susmuş, ortada birbirinden beter iki seçenek kalmıştı: Global sermayenin açık pazarı haline gelmek... Ya da tamamen içe kapanıp bir baskı rejimine boyun eğmek... İlkini savunanlar iktidardaydı zaten... Onlara muhalefet edenler ise, enternasyonalist solun yokluğunda dar bir “ulusalcılık” modelini benimsediler. Milliyetçi damarla kolayca eklemlenen bu model, solcu gelenekte olduğu gibi “sermaye-emek” çelişkisinden değil, sermayenin milliyetinden şikâyetçiydi. Dolayısıyla, iktisatta “globale karşı yerli sermaye” şiarıyla ortaya çıktı. Cem Uzan, tam o aşamada bu damara yaslanan “milliyetçi sermayedar” olarak sahne aldı. * * * Bugün gelinen nokta, o hareketin tutarsızlığının kanıtı değil mi? Sert muhalif söylem ve milliyetçi hislerle (ve tabii şarkı- türkü ve tavuk dönerle) meydanları dolduran beyaz gömlekli politikacı kürsüde “Türkiye, IMF’nin işgali altında... İktidara gelince IMF’yi Türkiye’den kovacağım. Vallahi billahi bu ülkeyi sattırmayacağım” diyordu. Bu söylemle milliyetçilerin gönlünü çelmiş, seçimde yüzde 7’lere kadar tırmanabilmişti. Şimdi Paris’te yabancı hakem önünde, kaçtığı ülkesinin avukatlarına karşı, Güney Kıbrıs merkezli bir şirket adına tanıklık yapıyor. “Uzan milliyetçiliği”nin uzandığı yer burası... * * * Bu garabetin yıllar sonra da olsa anlaşılmış olması iyi... Çünkü işin özü, demokrasiye sahip çıkma kapışması değil, enerji pastasından pay kapma yarışmasıydı. Bana ağır gelen, fillerin itiştiği yerde çimenlerin hali... Ne millisini, ne globalini savunmuş olmamıza rağmen bu sermaye çatışmasını Uzan kazanırsa, 21 milyar dolar olduğu söylenen tazminat külfetini de bizler ödeyeceğiz. Tıpkı işkenceci polislerin neden olduğu tazminatları ödeyegeldiğimiz gibi... Biz devletin tazminat mahkûmları mıyız?",https://www.milliyet.com.tr/yazarlar/can-dundar/niye-biz-oduyoruz-1216051
Can Dündar,İçimizdeki işkenceci,19 Mart 2010,"“France 2” TV’sinde yayınlanan “Ölüm Oyunu”nun görüntülerini izlediniz mi? Gerçekten ürkütücü görüntüler... Aslında düzmece bir yarışma bu... işin aslı, bir deney... Yarışmacı bir stüdyoya buyur ediliyor. Rakibine soru sorması, yanlış cevap alırsa da ceza olarak ona elektrik vermesi isteniyor. Yapımcılar, “Elektrik verilene bir şey olursa sorumluluk bizde” diyorlar. Yarışmacı voltaj makinesinin başına geçiyor. Rakibi de elektrik odasına alınıyor. Yarışmacı soru soruyor. Cevap yanlış olursa şalteri kaldırıp her soruda artan dozda elektrik veriyor. Az sonra içerden korkunç çığlıklar yükselmeye başlıyor. Aslında elektrikli sandalyede oturan, bir aktör. Ancak yarışmacı, bunu bilmiyor. O, yarıştığını sanıyor. Çığlıklar artınca yarışma sorumlusuna bakıyor, “Acı çekiyor, duralım” diyor; ancak yetkili, otoriter bir sesle devam etmesini söylüyor. Ve yarışmacı boyun eğiyor, isteneni yapıyor. “Ölüm Oyunu”na 80 yarışmacı katılmış. Sırf doğru cevap veremedi diye bir yetkilinin emriyle, rakibini ölümcül şokla cezalandıranların oranı korkunç: Yüzde 81... Bazısı elektriğin dozunu 460 volta, ölüm sınırına kadar çıkarabiliyor. Bu neyin kanıtı? İnsanoğlunda, otoriteye itaat eğilimi çok yüksek... Ona mantığını ve vicdanını kaybettirip yok yere adam öldürtebilecek kadar yüksek... * * * Yarışma, aslında 1961’de Yale Üniversitesi’nde Prof. Milgram tarafından yapılmış bir psikoloji deneyine dayanıyor. Milgram’ın cevap aradığı soru şuydu: “Nasıl oldu da Nazi Almanya’sında yüz binlerce insan, Yahudi soykırımında yer alabildi? Masum insanlara toplama kamplarında işkence yapanlar, ‘Bir görev verdiler; yaptım’ derken doğru söylüyor olabilir miydi?” Milgram, 40 gönüllü denek buldu. Onlara “Öğrenmede cezanın etkisini ölçüyoruz. Siz öğretmen olacaksınız. Öğrenciniz sorunuzun cevabını bilemezse elektrik şokuyla cezalandıracaksınız” dedi. Amaç, onların vicdanlarıyla otoritenin emirleri arasında nasıl bir tercih yapacaklarını görmekti. Deney başlamadan asistanlarına “Sizce ne sonuç çıkar?” diye sormuştu. Çoğu “Birkaç sadist dışında elektrik veren çıkmaz” görüşündeydi. Sonuç, hepsini şoke etti. Deneklerin yüzde 68’i, hiç tanımadıkları insanlara acı çektirme fikrinde sonuna kadar gitmişti. Sırf, başlarındaki yetkili öyle istiyor diye... * * * İnsanoğlunun otorite karşısında kolayca canavarlaşabileceğini kanıtlayan Milgram’ın “itaat deneyi” 1980’lerde ODTÜ’de uygulandı. Deneyi yapan Prof. Olcay İmamoğlu hemen hemen aynı sonuçlara ulaştı. Demek ki, dönem, coğrafya, refah, cinsiyet farklılıklarını aşan, genel bir hastalık söz konusuydu. İnsanoğlu, inancı, kazancı, milliyeti, cinsiyeti ne olursa olsun, otoritenin buyruğu altında kolayca sistematik bir vahşetin parçası haline gelebiliyordu. Almanya’da da böyleydi bu; Anadolu’da da... Diyarbakır Cezaevi’nde de, Ebu Gıreyb’de de... Kenan Evren’in baskıyı artırdıkça alkış, Tayip Erdoğan’ın öfkelendikçe oy alması da boşuna değildi. İtaatkârlığın reçetesi mi? Henüz yok. O reçeteyi de bizden küçük zalimler yaratan efendilerimizin yazmasını bekliyoruz çünkü...",https://www.milliyet.com.tr/yazarlar/can-dundar/icimizdeki-iskenceci-1213856
Can Dündar,Yürek durmadan...,21 Mart 2010,"Okul çıkışı iki arkadaşıyla birlikte tramvay altında kalan 16 yaşındaki Buket, geçen hafta hepimizi umutsuz bir bekleyişe soktu. Beyni durmuştu ama yüreği direniyordu. Babası “O artık bitkisel hayatta... Yani fiilen ölü” diyenlere itiraz ediyor, “Hayır, benim kızım ölmedi” diyordu. Kızının yüreğini çalıştıran fişi çekmeye razı olmuyor, organ bağışıyla onu başka bedende yaşatma önerisine direniyordu. Başbakan’ın isteğiyle beyin cerrahı Prof. Haluk Deda girdi devreye: “İyileşmesi için elimizden geleni yapacağız” dedi. Meslektaşları ayaklandı: “Beyin ölümü geri dönüşsüzdür. Tıbben ölü sayılan bir hasta için ümit verici konuşmalar yapmak umut tacirliğidir. Organ bağışı çalışmalarına da büyük darbe vurur” dediler. Deda’yı disiplin kuruluna sevkettiler.  Can nerede yaşar? Hayli eski tartışma bu. Hayatın sınır çizgisine dair bir tartışma... Soru basit: Can nerdedir? Beyinde mi, yürekte mi? Beyni susmuş bir bedenin yüreği durmamışsa insan ölü sayılabilir mi? Günümüz tıbbı “Kesinlikle evet” diye yanıtlıyor bu soruyu. Oysa hatırlayın: Eskiden ölüm haberi “Kalbi durdu” diye gelirdi. Ne zaman “canın merkezi” kalpten beyne geçti ki? Louisa Young, “Kalbin Kitabı”nda (Dharma, 2004), insanlığın eskiden beri kalbi “canın yurdu” saydığını anlatıyor. Eski Yunan medeniyeti, yürekte saklanan canın, bedeni hayatta tutmaya devam ettiğinin farkındaydı. Platon, yüreği, “canın ikametgahı” sayıyordu. Beyin dursa da kalp atmaya devam ediyordu; “evde kimse olmasa da yanan mumlar gibi...” O halde canın yürekte olduğunu tartışmaya gerek var mıydı? Aklın devreye girmeye başladığı çağlarda, tıbbi incelemelerin de katkısıyla “canın merkezi” yer değiştirdi; göğüs kafesinden, kafatasına taşındı. Can artık beyinde gizliydi. Akıl üretiyor, hissediyor, yaratıyordu; yürekse sadece bedeni çalıştıran bir makineydi. Beyin durduğunda, kalbin ondan ayrı atıp durması hiçbir şey ifade etmezdi. Lakin insanoğlu, biraz da geleneksel inançların ve dini itikatların tortusuyla bu “mantıklı” açıklamalara soğuk durdu. Yüreği attıkça bir insana “ölü” demeye dili varmadı. Can soludukça Azrail’e cevaz vermedi. Tıpkı Buket’in ailesi gibi...   Kalbin direnişi İlginçtir; Buket’in ailesinin yaşadığı çelişkiyi ilk yaşayanlardan biri, ilk kalp naklini gerçekleştiren Dr. Barnard idi. Barnard 53 yaşındaki hastası için “taze kalp” bekliyordu. Beklenen haber, bir kazadan geldi. Denise bir araba kazasında bitkisel hayata girmişti. Ama kalbi atıyordu. Ve Barnard atan bir kalbin neler yapabileceğini biliyordu. Mitoloji ve din, klinik olarak ölü kabul edilen bu vücutta, atmakta olan kalbe dokunmalarını engelliyordu. Kalp durana dek dokunamadılar. Sonra onu başka bedene taşıdılar. Orada atmaya devam etti. Can, beden değiştirmişti. Hayatın beyinde değil, yürekte olduğuna inananlar, eski tezlerini savunmaya devam ettiler: “Kalp dursa beyin, bir başka kafatasında yaşamaya devam edebilir miydi?”",https://www.milliyet.com.tr/yazarlar/can-dundar/yurek-durmadan-1214040
Can Dündar,Referandumu kim kazanır?,27 Mart 2010,"İki basit soru soracağım: 1) Babanızın doğum yeriyle sizinki aynı mı? 2) Halen, doğduğunuz yerde mi yaşıyorsunuz? Şimdi cevaplarınızı Türkiye geneliyle karşılaştırın: Türkiye halkının 3’te 2’si doğduğu yerde yaşamıyor. Ve babalarıyla ayrı yerlerde doğmuşlar. İstanbul’dakilerin yüzde 72’si başka bir kentte doğmuş. Dahası var: Halkın yüzde 21’i bulunduğu yerde yaşamaktan memnun değil. Çocuklarının, başka bir yere göçmesini istiyorlar. “Göçmen toplum” bir türlü yerine oturamıyor. Siyasi gözlemci Tarhan Erdem’e göre bu veriler, bize Türk halkının değişim özlemini, tutkusunu, iştahını gösteriyor. * * * Erdem geçen gün NTV “Yazı İşleri”nde, bu değişim iştahının, anayasa referandumunda “Evet”e hizmet edeceğini söyledi. Tarhan’a göre soru, “Değişim olmalı mı?” şeklinde formüle edilir ya da anlaşılırsa seçmen buna destek verecekti. Çünkü toplum, “Şu andaki halimden kötüsü olmaz” diyerek daima değişimden yana oy kullanıyordu. 1950’de Menderes’e, 1965’te Demirel’e, 1977’de Ecevit’e, 1983’te Özal’a ve 2001’de Erdoğan’a “Değiştir” diye oy vermişti. * * * Erdem’in bu teşhisini önceki gece “Canlı Gaste”de kamuoyu araştırması yapan üç siyasi gözlemciyle değerlendirdik: Ertan Aydın (Pollmark), Adil Gür (A&G) ve Bülent Tanla (ESTİMA)... İlke olarak Tarhan Erdem’in tezini doğruluyorlar. “Referandum, hükümet için 29 Mart yerel seçimlerindeki gibi bir güven oylamasına dönüşürse kutuplaşma doğar ve AKP zorlanır. Ama yeni bir anayasa ihtiyacı öne çıkarsa ‘evet’ çıkabilir” görüşündeler. Bu tespit, iktidar ve muhalefetin muhtemel stratejilerini tahmini kolaylaştırıyor: İktidar, değişim talebine yüklenecek, “Gelin elbirliğiyle bu köhne Anayasa’yı değiştirelim” diyecektir. Muhalefet ise referandumu “AKP için güven oylaması” olarak sunacak ve cepheleşmeye çalışacaktır. İlk tespit bu! * * * İkinci önemli tespit: Durum şu anda “başa baş” görünüyor. Bülent Tanla, “Oylar halen yüzde 40-40 veya 45-45 eşit” diyor. Sonucu, kalan yüzde 10’un belirleyeceğini söylüyor. Ertan Aydın’a göre ise halen yüzde 41 “Evet” var. “Hayır”lar yüzde 14’lerde... Arada 28’lik bir kesim “İçeriğe göre karar veririm” diyor. Aydın’a göre de sonucu, eğitim düzeyi ve gelir durumu yüksek bu kesim belirleyecek. * * * Peki referandum sonucu ne getirir? Bu konuda ortak görüş şu: Referandum sonucu seçim sonucunu garantilemez. Yani “Hayır” çıkarsa bu hükümetin sonu olmayabilir. Tıpkı “Evet”lerin AKP’yi ihya etmeyeceği gibi... Adil Gür, 1982’yi hatırlattı: O zaman Evren’in anayasasına yüzde 90’ın üzerinde “Evet” diyen halk, bir yıl sonra Evren’in işaret ettiği partiye hezimet yaşatmıştı. Tanla, bu tezi bir örnekle destekledi: “Özal siyasi yasakları referanduma götürdüğünde oylar başa baş çıkmıştı. Ama sonraki seçimde ANAP referandumdaki oyunun çok altında kaldı.” Ama referandum sonucu “Hayır” olursa bunun sandıkta AKP’nin işini zorlaştıracağını, “Evet” çıkarsa seçimi erkene çekip Erdoğan’a cesaret ve ivme kazandıracağını tahmin edebiliriz.",https://www.milliyet.com.tr/yazarlar/can-dundar/referandumu-kim-kazanir-1216938
Can Dündar,"Başka türlü bir şey, benim istediğim",23 Mart 2010,"12 Mart’ın Genelkurmay Başkanı Org. Memduh Tağmaç, “Sosyal gelişme, iktisadi gelişmeyi aştı” diye şikâyet etmişti. 60’ların sonuna doğru yükselen toplumsal talepler, artık düzeni tehdit etmeye başlamıştı. Frenlenmesi gerekiyordu. Org. Tağmaç onu da şöyle formüle etti: “Bu elbise bize bol geliyor.” “Elbise” dediği Türkiye tarihinin en özgürlükçü metni sayılan 1961 Anayasası idi. “Elbise”yi orasından burasından budadılarsa da yetmedi. Bunun üzerine 1982’de yırtıp, en darından yenisini yaptılar. Ali Ulvi’nin o dönem Cumhuriyet’te çizdiği karikatürü anımsıyorum: “Diplomalı terzi Orhan Aldıkaçtı” oturmuş, iri yarı çıplak bir işçiye minnacık bir elbise dikiyordu. * * * Şimdi Prof. Aldıkaçtı’yı kimse hatırlamıyor ve ona diktirilen “elbise bize dar geliyor.” Çünkü “Sosyal gelişme, iktisadi gelişmeyi yakaladı.” “Dar elbise” demode oldu, dikişleri atmaya başladı. Yargı, partileri kapatıyor; kapandığı gün yenisi açılıyor. İşkenceci attığı dayak yüzünden, Avrupa İnsan Hakları Mahkemesi’nde mahkûm oluyor. Kendi iç hukukundan umudunu kesen toplum, hakkını Avrupa mahkemesi kapılarında arıyor. Askeri rejimin anayasası, bu toplumu taşımaya yetmiyor. Bunun üzerine 30 yıl sonra şimdi de “Eh, bu da çok daraldı; biraz bollaştıralım bari” deniliyor. Ama geçen 30 yılda elbise o kadar çok kesilip biçildi ki, artık ondan düzgün bir urba yaratmak zor olacağa benziyor. * * * İktidar partisinin son anayasa değişiklik paketi, beklenen titiz terziliğin ürünü mü? Toplumda bir heyecan yarattı mı? Ne gezer! 30 yıl önceki Anayasa tartışmalarını Meclis’te izlemiş bir gazeteci olarak tanıklık edebilirim ki, o zaman askerler, nasıl bir güvenlik ihtiyacıyla kötü bir tasarı getirdilerse, bugün de AKP’liler kendi acil sıkıntılarına uygun, darmadağın bir revizyon paketiyle karşımızdalar. “Sürekli olarak Anayasa Mahkemesi’nin kapatma tehdidi altındayım. Onu önleyecek bir yol bulayım; ama YÖK’te işim sağlam; ona dokunmayayım.” “Askerlerin, yargıçların yetkilerini budayayım; ama parti barajı bana yarıyor; onu değiştirmeyeyim.” “Cumhurbaşkanı’nın yetkilerinden eskiden şikâyetçiydim; ama şimdi o bizden; kurcalamayayım.” İşin özü bu değil mi? * * * Anayasa değişikliği gibi büyük kalemler, reform vaadiyle meydanlara çıkıp güçlü bir halk desteği almış iktidarların ilk döneminde yapılır. Böylesi bir değişim rüzgârıyla, sivil inisiyatifle ve özgürlükçü bir ruhla yapıldığında da meşruiyet tartışması yaratmaz. Ama siz, 8 sene tek başına iktidarda iken anayasanın özüne dokunmayıp seçime beş kala, işinize gelen 20-30 maddeyi alelacele alt alta yazıp “anayasa reformu” diye getirirseniz bunu da kimse ciddiye almaz tabii... Ciddiye alanlar da “imkânsız”ı, yani böylesine kutuplaşmış bir toplumda “mutabakat”ı koşul olarak öne sürerler. Bir çift laf da muhalefete söyleyelim: “Öyle olmaz, böyle olmaz” deyip duracaklarına ortaya kapsamlı bir anayasa taslağı koysalar da biz de okuyup ne vaat ettiklerini öğrensek iyi olmaz mı?",https://www.milliyet.com.tr/yazarlar/can-dundar/baska-turlu-bir-sey-benim-istedigim-1215079
Can Dündar,Önyargı reformu da lazım,28 Mart 2010,"Dün iki köşede, iki film eleştirisine rastladım: Sabah’ta Hıncal Uluç, “Büşra” filminden yola çıkarak “başını örtüp vücudunu sergileyen dar pantolonlarla yanındaki erkekle sarmaş dolaş gezenler”i eleştiriyordu. Yeni Şafak Pazar’da ise Naz Emel Koç, “Serseri Mayınlar”ın yönetmeni Ferzan Özpetek’i “eşcinselliği pek çok gencin dünyasına sokabilecek bir film yaptığı” için yıkıcılıkla suçluyordu. İki yorum da önyargılı geldi bana; oysa bahsettikleri iki film de aslında önyargıları kırmak için çekilmişti. * * * “Serseri Mayınlar”dan başlayalım. Film aslında eşcinsel aşkı değil, “aşktan daha karmaşık olan bir şey”i, aileyi anlatıyor. Çocuklarının “normal” (“ne korkunç bir kelime!”) olmasını isteyen ana babalar, onların istikbal tasarılarını yıkan gençler, toplumun diktiği kıyafete sığmayan bireyleri izliyoruz. Filmi bunca sıcak ve tanıdık kılan da, ailelerin çocuklarının “defo”sundan çok, bunun duyulmasından korkmaları, “Elalem ne der”e kafayı takmaları... Film, bu ikiyüzlülükle dalga geçiyor. * * * Bahadır Boysal’ın çizgi karakteri “Büşra” da “ezber bozan bir kahraman...” Bir gün iftar sofrasında, bir gün bar kapısında... Duvarında hem ayetler, hem Uzay Yolu afişi asılı... Namazını kılıp Messenger’ın başına geçiyor. Hayatta karşılığı var mı? Ben biriyle geçen hafta tanıştım: Esra Elönü Star’da yazıyor. İmam Hatip mezunu... 10 yaşında örtünmüş. Ama büyüdükçe sürünün parçası olmak istemediğini fark etmiş; farklılığını sergileyen bir tarz geliştirmiş. Tanıştığımızda türbanının altına “rocker” tişörtü giymiş, gözlerine derin sürmeler çekmişti. Hem Rahman Suresi’ni hem Leonard Cohen’i aynı zevkle dinlediğini söyledi. Makyajından aksesuvarına, üslubundan tavrına kadar her şeyiyle “farklı”ydı. Bunun bedeli olarak da hem “kendi mahallesi”nin, hem “karşı mahalle”nin baskısı altındaydı. * * * Şimdi “Büşra”ları, Esra’ları, “Hayır, biz sana şu şablonu uygun gördük. Örtünmenin mantığı da budur. Bunun dışına çıkamazsın” diye dışlayacak mıyız? Çoğu, baskıcı ailelerden gelmelerine rağmen, süslenip Boğaz’da el ele dolaşıyorsa, onları kınamak yerine “farklı tefsirler”inde yeni neslin değişim hasretinin ve esneklik talebinin izlerini aramalıyız. Öte yandan; Gaziantep seyircisi Özpetek’in filmini pankartlarla karşılayıp önyargısız izleyebiliyor ve ayakta alkışlıyorsa Anadolu mutaassıplığını, muhafazakâr gazetelerinkiyle kıyaslamalıyız. Görünen o ki, toplumsal hayatta karşılaşma alanları arttıkça, popüler kültürün kapsama alanı genişledikçe şablonlar da parçalanıyor; “tek tip kimlikler” yerini “karma kişilikler”e bırakıyor. “Serseri Mayınlar”ı Antep’e taşıyan Ferzan Özpetek, tasavvuf faslında “Dem bu demdir, buluşalım” şarkısını söyleyen Mazhar Alanson ya da sahilde sevgilisiyle öpüşen türbanlı, aşırı kutuplaşmış bu toplumun melezleri... Teğelleri... Farklı hayat tarzlarının buluştuğu kaynak yerleri... Bir gün Serseri Mayınlar’ın göz yaşartan final sahnesindeki gibi önyargılarımızdan arınıp hep bir arada dans edebileceğimizin göstergeleri... Onların arayışı olsa olsa sorgulamayı ve çeşitliliği getirir. Asıl ürkmemiz gereken, aynılaşma, tektipleşmedir.",https://www.milliyet.com.tr/yazarlar/can-dundar/onyargi-reformu-da-lazim-1217573
Can Dündar,Demet Akalın’ın ev ödevini yaptım,10 Mart 2010,"Hani Demet Akalın, Bodrum konserinde pot kırıp seyirciye “Abi ne moron moron bakıyosunuz? Diyarbakır’dan mı geldiniz?” demişti ya... Diyarbakırlıların suç duyurusunu mahkeme inceledi: “Akalın’ın halkı aşağılama niyeti olmadığına” hükmetti. Ve ona bir tedbir cezası kesti: “İstiklal Marşı’nın sözlerini el yazınla bir kâğıda yaz. Marş hakkında da 5 sayfa yorum yap.” Akalın cezaya hem şaşırmış hem sevinmiş. “Düşünce çok hoşuma gitti” diyor: “İstiklal Marşı’nı okul yıllarımdan ezbere bilirim. Söylendiği zaman da her zaman saygı gösteririm. Hemen yazmaya başladım. Yazarken çok keyif aldım. Yorum için ise uzun bir zaman ayırdım.” Akalın’ın zamanı kıymetlidir. Ben onun yerine bir şeyler karalamaya çalıştım. Umarım makbule geçer: * * * “Sayın mahkeme heyeti, Bodrum’da söylediğim ve sonradan pişman olduğum laflara karşılık ‘tedbiren’ İstiklal Marşı’nı yazıp yorumlama yükümlülüğüyle cezalandırıldığımı öğrenmiş bulunuyorum. Ve açıkçası, o günden beri, bir konserde ağızdan kaçmış laflarla, marş yazıp yorumlama cezasının ne ilgisi olduğunu çözmeye çalışıyorum. Özelde siz değerli hâkimler, genelde Türkiye’yi yönetenler, bu ülkenin milli marşını bir falaka sopası olarak kullanmaktan ne zaman vazgeçeceksiniz acaba? Hangi devlet, ulusunu ulusal marşıyla cezalandırır ki? * * * Geçenlerde Yaşar Okuyan’ın 12 Eylül dönemi Mamak Cezaevi anılarını dinledim: “Bizi eksi 20 derecede dışarı çıkarıp 30 defa üst üste İstiklal Marşı söyleterek terbiye etmeye çalıştılar” diyordu. Marşın sözlerini baştan sona ezberlemeyenler öldüresiye dövülürmüş. Marşı sevenler bile nefret ederek tahliye olmuş. Hadi o, 30 yıl önceydi. Ya şimdi? Verdiğiniz ödev vesilesiyle son dönem gazetelere bir göz attım. Gözüme ilişen bazı haberleri paylaşmak istiyorum: Geçen ekimde Suruç’taki Cumhuriyet Bayramı töreninde İstiklal Marşı okunurken 100 metre uzaktaki çarşıda marşı duymayıp yürümeye devam eden iki lise öğrencisi 140’ar lira para cezasına çarptırılmış. Aynı ay, Manisa Salihli’de bir ilkokul müdürü, İstiklal Marşı töreninde yaramazlık yapan öğrencisini kürsüye çağırıp arkadaşlarının önünde eşek gibi anırmasını emretmiş. Yapmayınca uluorta tokatlamış. Fenerbahçeli milli futbolcu Mehmet Aurelio, bir reklam filminde İstiklal Marşı’nı otomobilinde dinleyerek öğrenmeye çalışırken gösterilince ‘Marşımızı küçük düşürüyor’ diye RTÜK’e şikâyet edilmiş. * * * Saygıdeğer hâkimler, ‘İstiklal Marşı’yla terbiye etme’ politikasının son kurbanı benim. Gerçekten son olmayı dileyerek kestiğiniz cezayı ve bahsettiğim anlayışı bir kez daha değerlendirmenizi rica ediyorum. Mehmet Akif, evinin duvarına yazdığı ve ‘Milletimin kalbine gömdüm’ dediği marşın işkencede, törende, konserde dayak niyetine kullanıldığını bilse acı çekmez miydi? ‘Suçlular’ı marşı yazdırma cezasıyla terbiye edeceğinize, marşın şairinin devletin elinde bakımsızlıktan yok olan evinin bakımıyla görevlendirmeniz daha faydalı olmaz mıydı? Marşımızla çatmayın bize kurban olayım! Kahraman ırkımıza bir gülün; ne bu şiddet bu celal? Başkaca bir yorumum yoktur. Saygıyla arz ederim.”",https://www.milliyet.com.tr/yazarlar/can-dundar/demet-akalin-in-ev-odevini-yaptim-1209763
Can Dündar,TEHCİR GİBİ,17 Mart 2010,"Dünya huzurunda neyle suçlanıyor Türkiye? 90 küsur yıl önce suçlu-suçsuz ayırmadan, çoluk çocuk demeden Ermenileri yerinden yurdundan koparıp tehcire tabi tutmakla... Sürgün yolunda da onlara (Ankara’ya göre “karşılıklı kıyım”, Erivan’a göre) soykırım uygulamakla... Ve Ankara kendini savunmaya çalışıyor: “Mecburduk. Onlar da bize saldırdı. Her yerde tehcir uygulanmadı. Soykırım söz konusu değil. Kaldı ki biz kardeşiz; bize el kaldırmayana zulmetmeyiz.” Sonra Başbakan çıkıp ne diyor: “Türkiye’de 100 bin kaçak Ermeni işçi var. Şimdilik idare ediyoruz. Yarın gerekirse bunlara ‘Hadi memleketinize’ deyip sınır dışı edeceğim.” Yani? “Onları elimizde rehin tutuyoruz. Diaspora, Avrupa parlamentolarına baskıdan vazgeçmezse acısını onlardan çıkarırız.” Türkiye’nin savunageldiği tezleri, “yüce gönüllülük, misafirperverlik, merhametlilik” efsanelerini, evrensel hukuk ilkelerini yerle bir eden bir yaklaşım bu... Adeta yeni bir tehcir kararlılığı... * * * Ermenistan depreminin sillesini yiyip Türkiye’ye sığınmış ve Dink cinayetinden sonra hepten korkmuş insanlardan söz ediyoruz. Hemen hepsi kadın.. Burada ev temizleyip çocuk bakıyorlar. Ayda 100 ila 600 dolar kazanıyorlar. Araştırmalara göre, öyle Başbakan’ın dediği gibi 100 bin filan değil, 10 bin kişi civarındalar. Kimseye bir zararları yok. Tersine, iki komşu ülke arasında ince bir bağ da kuruyorlar. Ve Erdoğan, bu çaresiz insanları pazarlık masasına koz olarak sürüyor. Kendi ülkesinin ekmeğini yiyen bir avuç insanı rehinesiymiş gibi kullanıyor. Alenen onlar üzerinden şantaj yapıyor. * * * Üstelik ne zaman yapıyor bunu?.. Tam da Dışişleri’nin basına brifing verip “Ermenistan’la ilişkilerde masadan çekilme yanlısı değiliz, süreci sonuna kadar zorlayacağız” dediği gün... Ondan birkaç saat sonra... Peki nerede söylüyor bunu? BBC televizyonunda... Yani bütün dünyanın duyacağı bir mecrada... “Ayaküstü bir açıklama” mı? Değil. “Dil sürçmesi” mi? Yoo! Daha önce de birkaç kez söylemişti. Bu sefer adeta Çankaya’nın ve Dışişleri’nin ılımlı yaklaşımını tekzip edercesine kararlı ve “geleneksel Türk konukseverliği” efsanesini yerle bir edercesine hasmane bir tonlamayla, elini sallayarak, “Hadi memleketinize” diyebildi. Asıl acıklı olan, danışmanlarının Başbakan’ı dizginleyemeyip bu sözlerin medyada yer almaması için sarf ettiği nafile çabaydı. Tabii sonuçsuz kaldı. * * * Günahsız 10 bin Ermeni işçinin rehineymiş gibi pazarlık kozu yapılması, Türkiye’ye yöneltilen asırlık suçlamalara yeni bir örnek ekleyecek kadar önemli... Diplomatlar, Türkiye’nin Ermenilerle insancıl ve iyi ilişkiler geliştirdiğine dünyayı inandırmak istiyorlarsa, işe Başbakan’ı frenleyerek başlamalılar.",https://www.milliyet.com.tr/yazarlar/can-dundar/tehcir-gibi-1212964
Can Dündar,89 yıl önce bugün Berlin’de...,14 Mart 2010,"1915‘te 18 yaşındaymış Soromon... Erzincanlıymış. Babası ticaret yaparmış. Haziranda şehirdeki tüm Ermenileri kafilelerle yola çıkarmışlar. At yokmuş. Herkes taşıyabileceği kadar yükü sırtına vurup jandarma refakatinde yola koyulmuş. Tehcirin ilk günü şehir çıkışında haramilerin yağması başlamış. Soromon’un 16 yaşındaki kız kardeşi çalılıklara sürüklenip tecavüze uğramış. O sırada kafileye ateş açılmış. Soromon’un annesiyle babası öldürülmüş. Erkek kardeşinin kafası baltayla yarılmış. Soromon da, başına aldığı darbeyle devrilmiş; sonrasını hatırlamıyor. Sadece çığlıklar... Kendine geldiğinde ağabeyinin cesedinin altında yattığını fark etmiş. Burnunda hayatı boyunca unutamayacağı ceset kokularıyla bir dağ köyüne sığınmış. Yaşlı bir kadın Soromon’u barındırmış, yaralarını sarmış. İki ay dağ yollarından yürüyerek İran’a kaçmış. Oradan Tiflis’e geçmiş. Erzincan Ruslarca işgal edilince ailesini bulmak ve sakladıkları parayı almak için 1916 sonunda şehrine dönmüş. Şehirdeki 20 bin Ermeniden geriye iki aile kaldığını, evlerinin de yıkıldığını öğrenince çökmüş. Toprağa gömdükleri 4800 lirayı alıp Tiflis’e dönmüş. 1919’da İstanbul’a, oradan Selanik, Sırbistan, Paris yoluyla 1920 sonunda Berlin’e gitmiş. Bir gün 3 kişiyi yürürken görmüş. Türkçe konuştukları için kulak misafiri olmuş. İçlerinden birine “Paşa” diyorlarmış. Takip etmiş. “Paşa” denilenin Ermeni katliamından sorumlu tutulan Talat Paşa olduğunu fark etmiş. Girdikleri evi saptamış. O günlerde annesi rüyasına girmiş: “Talat burada ve bu seni hiç ırgalamıyor. Sen oğlum filan değilsin” diyormuş. Uyandığında Talat Paşa’yı öldürmeye karar vermiş. Ona yakın bir yere taşınmış. Gözlemeye başlamış. Bir gün 11.00 sularında Talat Paşa dışarı çıkmış. Soromon hemen başına bir şapka geçirmiş; Tiflis’ten aldığı silahı kapıp peşine düşmüş. Paşa, tek başına istasyona doğru gidiyormuş. Karşı kaldırımdan onunla aynı hizaya gelene dek koşmuş. Caddeyi geçmiş. Tabancasının namlusunu Paşa’nın kafasına değecek kadar yaklaştırmış. Ve tetiği çekmiş. Talat Paşa kanlar içinde yere yuvarlanmış. Soromon silahını atıp kaçmış. Ama çevredekiler tarafından yakalanmış. Tarih, 15 Mart’mış. Yani 89 yıl önce bugün... * * * Sonrası mı? Soromon Berlin’de yargılandı. Mahkemede, ailesinin ölümünden sorumlu tuttuğu Talat Paşa’yı bilerek, planlayarak öldürdüğünü itiraf etti. Ama avukatları, Soromon’un katliamda epilepsiye tutulduğunu, eylemi bilinçli yapmadığını savundu. Mahkeme 1915’i yaşamış tanıklarla dolduruldu ve adeta Soromon değil. Osmanlı yargılandı. Bilirkişi olarak ifade veren dönemin Alman komutanı General Liman Von Sanders, katliamdan kısmen Jöntürk hükümetinin sorumlu olduğunu söyledi: “Ermeniler Ruslardan yana tavır koyup savaştılar; tüm yenilenler gibi katledildiler” dedi. “Katliamı yapan Türk askeri değil, işsiz güçsüz haydutlardan oluşturulmuş yedek güçlerdi. Kürtler de katliama katıldı” diye ekledi. Ama sonuçta jüri, suçunu itiraf eden sanığın beraatına hükmetti. Soromon Tehleryan salıverildi. * * * O derin yaranın 89 yıl sonra bugün hâlâ kanıyor olması korkunç değil mi? Şu kısa öykü bile, yaşanan faciayı açıkça ortaya koymuyor mu?",https://www.milliyet.com.tr/yazarlar/can-dundar/89-yil-once-bugun-berlin-de-1211423
Can Dündar,İzafiyet,08 Mart 2010,"Depremi yaşayanlar bilir: Sarsıldığınız o 1 dakika, bir ömür gibidir. İnsan zamanın izafiyetini en iyi o zaman anlar. Zangırdayan bir binada saatlere dönüşen 1 dakika, bitmesini istemediği anda insana 1 saniye gibi gelir. 1 dakika, bulunduğunuz yere ve duruma göre değişir. * * * Zaman kadar mekân da izafidir. Mesela aynı deprem Elazığ’ı vursa farklı, (Allah muhafaza) İstanbul’u vursa farklı değerlendirilir. Ne de olsa Karakoçan, “bizim mahalle”ye uzak bir yerdir. Elazığ’daki deprem, olsa olsa “İstanbul’a da olur mu”yu akla getirdiği ölçüde haberdir. * * * Ölü sayıları izafidir. Ölenin ünlü ya da ünlü yakını olması kadar, kaç kişiyle birlikte öldüğü de önemlidir. Bir depremin kaç cana kıyarsa gazeteye manşet olacağını, kaç ölüde kalırsa haberden sayılmayacağını Allah bilir. Ama şu söylenebilir: Dün sıkça duyduğumuz “Depremin kent merkezinde meydana gelmemiş oluşu sevindirici” cümlesini, ancak o depremde yakınını kaybetmemiş biri kurabilir. * * * Depreme bakış açısı da izafidir. Mesela dünkü deprem haberleri arasına sıkışan reklamlar içinde “Fiyatlarda deprem gibi indirim” cümlesini duymak, depreme pozitif imaj yükler, ki reklamı yapılan markanın talihsizliğidir. Çünkü böyle günlerde deprem, sarsıcılığıyla değil, yıkıcılığıyla akla gelir. * * * Bu arada deprem algısı da izafi olabilir. Mesela 28 Şubat koşullarında Gölcük’te meydana gelen depremi “Dindarlara yapılanlara karşılık ilahi bir ikaz” sayanlar, Erzurum-Erzincan çatışmasının sarsıntısında meydana gelen Elazığ depremine açıklama getirmekte zorlanabilir. Burada izafiyet, konjonktürdendir. * * * Kimine göre “doğal afet”tir deprem... Ama “Niye aynı doğal afet Şili’de farklı, Türkiye’de farklı sonuçlara yol açıyor” sorusunun yanıtı o kadar kolay değildir. Hatta Şili’de aynı depremin 50 yıl önce farklı, bu yıl farklı tahribata yol açması da soru işaretidir. Demek ki, depremde insanları fay kırıkları değil, yoksulluk yapıları öldürmektedir. Mesele ne teolojik, ne jeolojiktir. Sosyoekonomiktir. Çare de orada aranmalıdır.",https://www.milliyet.com.tr/yazarlar/can-dundar/izafiyet-1208818
Can Dündar,Derin devletin kurtuluş bayramı,16 Mart 2010,"33 yıl önce bugün İstanbul Üniversitesi’nde solcu öğrencilerin üzerine bomba atıldı. 7 öğrenci öldü. 41’i yaralandı. Ecevit hükümeti yeni kurulmuştu. Her taraf provokasyon kokuyordu. Dönemin Emniyet Müdür muavini, 7 Mart günü şube müdürlüklerine bir uyarı yazısı yazmış, “8-10 gün içinde solcu öğrencilerin üzerine dinamit atılacağı istihbaratı aldıklarını” bildirmişti. “8-10 gün içinde” beklenen saldırı, 9. günde geldi. * * * 9 gün öncesinden bilinen ve adeta beklenen bu kanlı saldırı, Türkiye’de sonradan olacakların habercisiydi. 2.5 yıl sürecek ve ülkeyi askeri darbeye sürükleyecek büyük eylemlerin öncülerindendi. 1 Mayıs katliamından 10.5 ay sonra, 7 TİP’li gencin öldürülmesinden 7 ay önceydi. Sonradan tanışacağımız aktörlerin çoğu işin içindeydi: Tahrip kalıbı, ABD’den Silahlı Kuvvetler’e hibe edilmişti. Bombayı bir yüzbaşı, Ülkücü Gençlik Derneği Şube Başkanı Abdullah Çatlı’ya teslim etmişti. O da bunu Zülküf İsot’a vermişti. Bombayı 21 yaşındaki Zülküf atmıştı. * * * Türkiye’nin tarihini değiştiren günlerin öykülerini işlediğimiz “O Gün” belgeselini hazırlarken, “10 önemli gün” arasına 16 Mart’ı da almıştık. Bu belgesel için Barış Duran’la birlikte bir dizi söyleşi yapmıştık. Tanıklardan biri de Zülküf İsot’un ablası Remziye Akyol’du. Zülküf eylemden sonra ablasının yanına sığınmıştı. Sabaha kadar “Olmamalıydı... günah oldu... çok pişmanım” diye sayıklamıştı. Ertesi gece de ablasının dizine yatıp gözyaşları içinde her şeyi anlatmıştı: “Oraya bir minibüsle gittik” demişti. “Minibüste polisler de vardı. Bombayı onlar atacaktı. Ama son anda karar değiştirdiler. Bombayı bana attırdı Allahsızlar...” Bomba patladığında doğan panik, yaşıtlarının çığlıkları, fışkıran kanlar gözünün önünden gitmiyordu. Ablası, “Gel teslim ol. Polise itiraf et” demişti. İkna olmuştu İsot... Ama bir hata yaptı. Bu kararını en samimi arkadaşına açtı. Örgüte haber uçtu. “Davadan dönen” Zülküf İsot, en yakın arkadaşınca vuruldu. * * * 16 Mart katliamı davası 10 yıl çözülemedi. Bombayı yiyen öğrenciler mezun olup avukat cübbesi giydiler. 1995’te, katliamdan 17 yıl sonra davayı yeniden açtılar. Bu kez Zülküf’ün ablası da tanıklık etti. Ertesi yıl Susurluk kazasıyla derin devlet açığa çıktı. 16 Mart’taki birçok ismin sonraki marifetleri belgelendi. Ancak yine de devlet, ser verdi sır vermedi. Belgeler, tanıklar gizlendi. Ve geçen hafta Yargıtay’ın aldığı bir kararla “16 Mart dosyası”, 33 yıl sonra zaman aşımı nedeniyle tamamen kapatıldı. Bombayı Silahlı Kuvvetler’e verenler, ordudan çalıp ülkücülere teslim edenler, ülkücüleri eyleme taşıyan polisler, polislerin saldırganları takip etmesini engelleyenler, itiraf etmek isteyenleri öldürenler, açık vermeyen bir koruma kalkanı sayesinde tam 33 yıl gizlenip sonunda rahata erdiler. “Derin devlet”in zafer haftasıydı geçen hafta... “16 Mart Adaletten Kurtuluş Bayram”ları kutlu olsun!",https://www.milliyet.com.tr/yazarlar/can-dundar/derin-devletin-kurtulus-bayrami-1211974
Can Dündar,Özel bir kadının yatak odası,14 Mart 2010,,https://www.milliyet.com.tr/yazarlar/can-dundar/ozel-bir-kadinin-yatak-odasi-1210957
Can Dündar,Bir erkeği büyütmek için kaç kadın lazım?,08 Mart 2010,"Yeni vizyona giren “Nine” filminde “bozuk” bir erkek kumaşı var; ama elbiseyi, sanki bir kadın terzi dikmiş. “Bozuk”u tamire girişmiş. Filmdeki “dâhi” bir film yönetmeni... Doymak bilmez egosunun açgözlülüğüyle çevresindeki kadınları iştahla kemiriyor. Yaratıcılığının çiçekten kırbaçları onlar: Eşi, sevgilisi, ilham perisi... Sanki her biri, yüreğindeki harpın ayrı bir teline dokunuyor. Böylece onun hayat anahtarına, doyumdan yıkıma inip çıkan notalar ekleyerek harikulade besteler doğuruyorlar. “Deha”, eşiyle gittiği restorana sevgilisi geldiğinde ikisini birden küstürüyor ve efkâr dağıtmaya gittiği barda birden kendini üçüncü bir kadının odasında buluyor. Adeta kadın hasretiyle beslenen bir haslet... Ancak kadın nefesiyle şişen ego baloncukları... Öfkelenilen, ama her daim hoş görülen bir çocukluk... * * *",https://www.milliyet.com.tr/yazarlar/can-dundar/bir-erkegi-buyutmek-icin-kac-kadin-lazim-1208404
Can Dündar,Tüm elçilerimizi çekecek miyiz?,12 Mart 2010,"Babasının bir cinayete karıştığı ortaya çıkınca arkadaşları tarafından yalnızlığa itilen bir çocuğa benziyor Türkiye... Hiç düşünmemiş bu cinayet üzerine... Babasını reddetmiş, ama onun kusurunu sessizce üstlenmiş sanki; sonra da üstünü örtmüş. Ama kurban yakınları işin peşini bırakmamış, kapı kapı gezip bütün mahalleye duyurmuşlar. Başlarına gelenler bilinsin, hesabı sorulsun istiyorlar. “Suçlu ben değilim ki; babamdı. Belki de pişmandı. Koşullar bambaşkaydı” diyemiyor çocuk. “Keşke yaşanmasaydı. Ben de üzgünüm. Bizim aileden de çok gidenler oldu” diyemiyor. Babasını kollama adına eski bir günahı sahipleniyor. Onun bedelini ödüyor. Yalnızlaşıyor. * * * O çırpındıkça daha çok geliyorlar üzerine... Mahallenin ağabeyi Amerika, yıllarca havucun ucuna bağladığı sopayı indiriverdi beklenmedik anda... Ağabeyin tavır değiştirdiğini gören bütün mahalleli sopayı kapıp harekete geçti. “Sadece birini değil, öbür cinayetleri de siz işlediniz” diye köşeye sıkıştırıyorlar çocuğu... Suçlamaların arkasının geleceğini görmek zor değil. Zaten 20 ülke parlamentosunca “Soykırım”la suçlanmış durumda Türkiye... Belçika, İtalya, Hollanda’dan geçmişti. İngiltere sırada... Çember daralıyor. Ortada Türkiye, yapayalnız kıvranıyor. Savunan dostları bile “Yapmamıştır” diyemiyor da, “O çocuk lazım bize; çok hırpalamayalım” tezini işliyor. * * * Ne yapmalı Türkiye? Her oylama öncesi parlamenterlerini yollayıp, on yıllardır yapmadığı lobi faaliyetini son birkaç güne sıkıştırarak çabalamaya, sonra da heyecanla oy saymaya devam mı etmeli? Her oylama öncesi Dışişleri elde iki prototip açıklamayla bekleyecek mi: “Müttefikimizin bu art niyetli tuzağa düşmeyeceğinden emindik. Bu ret kararı, ilişkilerimizi daha da geliştirecektir.” Veya... “Kabul kararını şiddetle kınıyor ve ilişkilerimize büyük zarar vereceğini hatırlatmak istiyoruz”. “- Ne çıktı sonuç?” “- Kabul ettiler efendim.” “- İkinci açıklamayı verin. Bizim elçiyi geri çekin. Onların elçiye söyleyin gelsin.” Ne kadar gidebiliriz ki böyle? Tüm Avrupa’daki elçileri geri çekene kadar mı? * * * Bu gidişle 1915’in 100. yıldönümüne kadar Batı’da Türkiye’yi soykırımla suçlamamış ülke kalmayacak. Tabii yalnız kalmaz Türkiye... “Cinayet”i kafasına kakmayan Suudi Arabistan, İran, Suriye, Azerbaycan gibi arkadaşlarla yakınlaşır. Yani “mahalle değiştirir.” * * * Yıllardır “Türkiye’nin stratejik önemi” kozuyla püskürtülen tasarıların tam da Türkiye-Ermenistan yakınlaşması sürecinde kabul görmeye başlaması üzücü... O yakınlaşmanın ürünü olan protokoller kabul edilse bu tasarıları durdurabilirdi. Oysa şimdi bu tasarıların kabulü, protokolleri durduracak gibi görünüyor. Üstelik Türkiye, uğruna Ermeni açılımını yaktığı Azerbaycan’ı da kaybetmişe benziyor. Batı’daki bütün büyükelçilerimizi çekme noktasına giderken, 87 yıl önce babalıktan reddettiğimiz adamın, 95 yıl önce karıştığı kirli işi samimiyetle tartışıp “Nerede hata yaptık?” diye düşünmenin vakti gelmedi mi?",https://www.milliyet.com.tr/yazarlar/can-dundar/tum-elcilerimizi-cekecek-miyiz-1210752
Can Dündar,Başbakan’ın köşe azarı,28 Şubat 2010,"Mademki, gazete patronu Başbakan’ın buyurduğu gibi köşe yazarına hâkim olamıyor... Mademki, “Kardeşim, maaşını ben veriyorum. Başbakanımızın istediği gibi yazacaksın. Krizden falan bahsedip piyasayı düşürüyorsan bizim dükkânda sana yer yok” diyemiyor... O halde yapılacak şey şudur: Her yıl Başbakanlık Basın Bürosu tarafından “Köşe yazarı seçme ve yerleştirme sınavı” düzenlensin. “Bu ülkeyi germe tekelinin sadece Başbakan’da olduğuna” inanan adaylar müracaat etsin. Başbakan’ın hangi sözlerinin en güzel olduğunu en güzel kaleme alan yazarlardan belli bir miktarı, onay için Başbakan’a takdim edilsin. Kimlerin köşe yazacağını o seçsin. Onlar dört köşe olsun. İşe başlarken “Başbakan’ın öfkelenişini pardon “hitabet sanatı icra edişini” görmeyeceğime, ülkeyi germeyeceğime, icraatı yermeyeceğime, namusum ve şerefim üzerine yemin ederim” diye Kuran’a el bassınlar. Yazarlık sertifikalarını alsınlar. 657 sayılı Devlet Memurları Kanunu’na tabi çalışsınlar. Yazacakları konular, Basın Bürosu tarafından günlük olarak tespit edilsin. İlk gün Başbakan onlara bir konuşma yapsın: “Bir köşe yazısında bulunması gereken özellikler”i hatırlatsın. Hatta “İyi bir köşe yazısı” örneği kaleme alsın. Yeni yazarlar ona bakıp yazarlar. Yazdıklarının bir kopyasını onay için Başbakanlığa, bir kopyasını denetim için gazete patronuna yollarlar. Baremleri, Basın Bürosu’nun vereceği yıllık “sadakat raporları”na göre tespit edilir. * * * Başbakan, köşe yazarlarına ayar verdiği günkü konuşmasında diyor ki: “Hedefimiz her türlü oligarşik vesayet ilişkisinden kurtulmuş bir Türkiye’dir.” İlk sözlerini duymazdan gelirseniz Başbakan’ın peşine düşüp “Katil Oligarşi” sloganıyla yürüyüşe geçebilirsiniz. Oysa kendisinin köşe yazarlarına yaklaşımı tam bir “oligarşik vesayet” örneği... Kastettiği “askeri vesayet” ne kadar hiyerarşiye dayalı, itiraz kabul etmeyen, boyun eğmeye yatkın bir itaat rejimi öngörüyorsa, Başbakan’ın zihnindeki, dilindeki, idealindeki vesayet rejimi de aynı türden otoriter, tekelci, baskıcı bir yapı... Başbakan vesayet tasfiyesi değil, vesayet tekeli istiyor. Eskimiş üniformalı vesayete sivil kıyafet giydirmeye çalışıyor. Ama öfkesi, gerçeği görmesini engelliyor: Piyasa düştüğü için o köşe yazılarının yazıldığını göremiyor. “Köşe yazarları yazdığı için piyasa düşüyor” sanıyor. Öyleyse bile piyasanın Başbakan’a değil, köşe yazarlarına itibar ediyor olması manidar değil mi? * * * Hadi biz gerçeği göremedik, yok yere ülkeyi gerdik, patron tarafından kapı önüne konmayı hak ettik; ya yabancı basın? Batı gazetelerindeki yorumcuları kime şikâyet edeceğiz? Tam üye olsak onlara da, “Bu topluluğu germeye hakkınız yok. Der Spiegel’in patronu! Hâkim ol köşe yazarına” diye çıkışırız. Ama değiliz nalet olsun! Bu kafayla da olacağımız yok. Ta ki Başbakan’a “Kardeşim, maaşını vergilerimle ben veriyorum. Böyle konuşmaya, ülkeyi germeye hakkın yok. Sen bunun sorumlususun. Kusura bakma, sana bizim dükkânda bile yer yok” diyebilene kadar!",https://www.milliyet.com.tr/yazarlar/can-dundar/basbakan-in-kose-azari-1205233
Can Dündar,“Okulumuzu vermeyiz!”,07 Mart 2010,,https://www.milliyet.com.tr/yazarlar/can-dundar/okulumuzu-vermeyiz-1207892
Can Dündar,"“Halam intihar etmedi, sırtından vurdular”",28 Şubat 2010,"Fikriye Hanım’ın ölümü, “Cumhuriyet tarihimizin ilk şüpheli ölüm”ü sayılabilir. Çünkü 86 yıl sonra bile bu ölümün ardındaki sır perdesi tartışılmaya devam ediyor. Zülfü Livaneli’nin “Veda”sından sonra tartışma yeniden gündeme geldi. Filmde Fikriye Hanım’ın Çankaya’da Mustafa Kemal Paşa ile görüştürülmediği için intihar ettiği tezi işleniyor. Biz de 1994’de yaptığımız “Fikriye” belgeselinde öyle işlemiştik. Ancak belgesel yayımlandıktan sonra ortaya çıkan bir tanık bildiğimiz her şeyi alt üst etti.  Bir telgraf ve bir haber O tanığa geçmeden, “bildiğimiz her şey”i özetleyeyim. Tevatür çok ama elde ciddiye alınabilecek iki belge var: Biri Mustafa Kemal Paşa’nın 1923 baharında, evlenip Ankara’ya döndükten hemen sonra Adnan Bey’e çektiği bir telgraf metni... Şemsi Belli’nin arşivindeki o metinde şu yazılı: “Fikriye Hanım’ı tedavi için Almanya’ya göndermiştim. Benden izin almadan neden Dersaadet’e gelmiştir? Katiyen Ankara’ya hareketine müsaade edemem. Kendisine para vermiştim. Orada ikamet etsin ve bana izahat versin.” İkinci belge ise, 1 Haziran 1924 günkü Vatan Gazetesi’nde “Fikriye Hanım’ın intiharı”nı duyuran haber: “Fikriye Hanım Ankara’ya çıkınca istasyondan doğruca Reisicumhur dairesine gelerek Reisicumhur ve refikalarını görmek istediğini söylemiştir. Gazi ve hanımını görmek mümkün olmayacağı kendisine bildirilmiştir. Fikriye Hanım beklettiği kira arabasıyla geri dönmeye mecbur olmuş ve dönüş sırasında, üzerinde bulundurduğu anlaşılan tabancayla araba içinde intihar etmiştir.”  Çıkagelen tanık Bu haber, muhtemelen bir “resmi açıklama”ya dayanıyordu ve yıllar boyu da “resmi tarih”in temel dayanağını oluşturdu. Şimdi dönelim “gayriresmi tarih”e... Belgesel yayımlandıktan sonra Türkan Şoray “Fikriye”nin öyküsünü sinemaya taşımayı önerdi. Birkaç kez buluşup konuştuk. Bu hazırlık gazetelerde haber olarak çıktı. İşte o haber üzerine Amerika’dan bir telefon geldi. Arayan, Abbas Hayri Özdinçer’di. Fikriye Hanım’ın öz yeğeniydi. Kendisini tanıtınca, belgeselin hazırlığı sırasında Fikriye Hanım’ın ailesinden birilerine ulaşabilmek için çok çaba sarf ettiğimizi, kimseyi bulamadığımızı söyledim. Ailenin olaydan sonra “bir nevi sürgün”e tabi tutulduğunu öğrendim. Özdinçer belgeseli izlememiş ama film projesiyle ilgili haberleri okumuştu. Bizimle görüşmek istiyordu. İstanbul’a geldi. Türkan Şoray’la birlikte buluştuk. Son derece zarif bir beyefendiydi. Ancak kaygılı görünüyordu. Bildiklerini anlatmanın ne tür sonuçlara yol açabileceğini kestiremiyordu. O nedenle yıllarca susmuştu. “Ama artık yaşlandım. Bu sırları size devretmek, bildiğim her şeyi anlatmak istiyorum” dedi. Ve anlattı. Bir defa Fikriye Hanım’ın hastalık nedeniyle değil, Ankara’dan uzaklaştırılmak amacıyla -veya Ankara’da yapılmasında sakınca görülen bir tıbbi operasyon için- yurtdışına gönderildiği kanısındaydı. Türkiye’ye dönüşte Ankara’ya gelip bir süre Çankaya Köşkü’nde Mustafa Kemal ve Latife Hanım’ın konuğu olarak kalmıştı. Ancak Latife Hanım’la yaşanan gerilimin ardından İstanbul’a dönmüştü. Yeniden Ankara’ya geldiğinde Köşk’ün yaveri Rasuhi Bey tarafından içeri alınmamıştı. Özdinçer halasının ikinci gelişinden ve içeri alınmayışından Mustafa Kemal Paşa’nın haberdar edilmediği inancındaydı. Peki ölüm? Yeğenine göre Fikriye Hanım intihar etmemiş, vurulmuştu.  “Alçaklar, vurdular beni...!” Bilinenin aksine, Fikriye Hanım, olaydan sonra hemen ölmemiş, kanlar içinde Memleket Hastanesi’ne kaldırılmıştı. Olaydan sonradan haberi olan Gazi, bizzat hastaneyi aramış, ilgilenmiş ama Fikriye Hanım kurtarılamamıştı. Ölümden sonra Fikriye Hanım’ın İstanbul’daki ağabeyi Ali Enver Bey iki sivil polis eşliğinde Ankara’ya getirilmişti. Enver Bey, cesedi görmek istediğinde, kendisine naşın defnedildiği söylenmişti. Ama o, işin peşini bırakmamış, kardeşinin yattığı hastaneye giderek ölüm olayını araştırmıştı. Ve olay gecesi hastanede çalışan görevlilerden biri, kendisine “büyük sır”rı söylemişti: “Kurşun, kardeşinizin sırtındaydı”. O gün hastanede yatanlardan çoban Hüseyin ise Ali Enver beye şöyle demişti: “O gece bir avrat getirdiler. Sabaha kadar avaz avaz ‘Alçaklar... katiller... vurdular beni...’ diye bağırdı”.  “Boynu bükük sümbül” Abbas Hayri Dinçer bunları anlattıktan sonra bir sigara yakmış ve “Üzerimden büyük yük aldınız, babam Enver Bey’e olan bir vefa borcumu ödedim” demişti. Sonradan olayı Atatürk’ün emir eri Ali Çavuş’un şimdi rahmetli olan kızından da dinlemiştim. Bu olaydan sonra Atatürk’ün günlerce üzüntüsünü belli etmeden ıstırap çektiğini, Köşk’ün arka bahçesinde Fikriye Hanım’ın çok sevdiği “Boynu Bükük Sümbüle Döndüm” şarkısını mırıldanıp ağladığını söylemişti bana... Hayri Bey 2006 yılında Fikriye Hanım’a ait bazı özel eşyaları Ulaştırma Bakanı’nın da katıldığı bir törenle TCDD’ye bağışladı. Yatak örtüsü... Kırlent... Birkaç soluk fotoğraf... Atatürk’ün Şam’dan hediye getirdiği tepsi... Bu eşyalar törenle teslim alındı ve Fikriye Hanım’ın Mustafa Kemal’le zor günlerde bir arada yaşadığı tarihi Gar Binası’na yerleştirildi. Törende Hayri Bey’e gazeteciler ısrarla Fikriye Hanım’ı sordular. Şöyle dedi: “Bizde Fikriye Hanım’a ait bazı hikayeler ve hatıralar var. Ancak, bunlar şu anda açıklanacak şeyler değil. Hakkında bilinmeyen şeylerden biri, halamın gömüldüğü yer, diğeri ise otopsidir. Bunlar hiç kimseye açıklanmamıştır. Halama ait eşyalar babama verilmemiştir. İntihar edip etmediği hususunda ise hiçbir şey söyleyemem.”",https://www.milliyet.com.tr/yazarlar/can-dundar/halam-intihar-etmedi-sirtindan-vurdular-1204802
Can Dündar,"Berk, Balbay, Tarkan ve diğerleri...",05 Mart 2010,"Toplumları isyan ettiren şey, sanıldığının aksine parasızlık değil, haksızlıktır. Yoksulluğun üleşildiği yerde herkes açlığa katlanabilir. Çoğu kanlı devrimin gerekçesi, azınlık haksız yere tok yatarken çoğunluğun açlıktan sürünmesidir. Adalet, ekmekten bile kutsal bir taleptir. * * * “Ergenekon iddianamesinin 1 numaralı sanığı 3. Ordu Komutanı nasıl olur da tatbikat yönetebilir?” diye soruluyor. Doğru soru şu olmalı: “Komutan tatbikat yönetirken neden Mustafa Balbay köşesinde yazamıyor? Neden Tuncay Özkan ekrana çıkamıyor? Neden Mehmet Haberal ameliyat yapamıyor?” Suçlu olduğu mahkeme kararıyla kanıtlanana kadar herkes masum değil mi? “Neden Tarkan kelepçesiz sorgulandı?” diye soruyorlar. Doğru soru, “Neden diğer şüphelilere kelepçe takıldı?” olmalıdır. Biz ise 3. Ordu Komutanı ve Tarkan’a yapılan uygulamanın diğerlerinin de hakkı olduğunu savunacağımıza Org. Berk’i tutuklatıp Tarkan’ı zincirletme peşindeyiz. * * * Bütün şüphelilerin tutuklandığı, bütün tutukluların kelepçelendiği yerde, mesela 12 Eylül Türkiye’sinde yapılanlara itiraz gelmeyebilir; o, bir askeri baskı rejimidir. Bugünkü itirazlar, demokratik olduğu söylenen rejimdeki yargı mekanizmasının adil olmamasından kaynaklanıyor: Ayrımcılıktan, çifte standarttan, farklı muameleden, kişiye özel hukuk uygulandığı şüphesinden... Dün, meslektaşımız Mustafa Balbay, tutukluluğunda 365 günü doldurdu. Yani son 1 yılı cezaevinde geçirdi. Okumayı kendi yazılarından söken kızı Yağmur’un, 9 yaşından 10 yaşına evrilişini parmaklıklar ardından izledi. Bir babaya verilebilecek en büyük ceza... Haklı olarak soruyor: “Neden ben içerdeyim de, kışkırttığım iddia edilen darbeyi yapacak olanlar dışarıda?” Mahkeme tınmıyor. İki kuvvet komutanı “delilleri karartma ve kaçma şüpheleri olmadığından” serbest bırakıldı. Balbay ve diğerlerinin “suç delilleri” aylardır mahkemenin elinde... Kaçacaklarına dair emare mi var? Yok. Ama tutukluluğa yapılan itirazlar, her seferinde inatla reddediliyor. Tutukluluk, başlı başına bir infaza, hatta intikama dönüştü. Yargının 1 numaralı ismi, hükümete uzak olmadığı bilinen Anayasa Mahkemesi Başkanı bile isyan ediyor: “Tutuklamayı gerekçesiz cezalandırmaya dönüştürmek insan hakları ihlalidir. Sonra ‘Pardon’ diyemezsiniz.” * * * “Tutuksuz yargılama esastır!” Cezaevlerinde hükümlüden çok tutuklu bulunan Türkiye’de bu üç kelimeyi, her adliyenin girişine büyük harflerle yazmalı ve her zeminde ısrarla savunmayız. Ayrıca artık gündeme alınması gereken, daha can yakıcı bir önlem var: Biliyoruz ki, daha önce olduğu gibi, bu hukuksuzluklar yüzünden Türkiye, bir süre sonra Avrupa İnsan Hakları Mahkemesi’nde (AİHM) ağır tazminat cezalarına çarptırılacak. Ben yazımda ya da programımda bir hata yapsam, tazminatını kendim ödüyorum; burada ise yapılan hukuki hatayı, hepimiz ödeyeceğiz. AİHM eski yargıcı Rıza Türmen’e sordum; “Adalet Bakanlığı, hata yaparak tazminata yol açan hâkimleri uyarmalı” dedi. Belki de bu işin daha pratik çözümü, o tazminatları, hatalı karar veren yargıçların ödemesidir. Bir ara gündeme gelmişti: Devlet, ödediği tazminatı sorumlu hâkime rücu edecekti. Ne oldu? Not: Akşam, “Balyoz operasyonu-Suga” soruşturmasına bakan mahkemenin, gözaltındaki muvazzaf subayların tahliye talebini ret kararı geçti elime... Mahkeme Başkanı, karara muhalif kalmış. Diyor ki: “Şüphelilerin kaçma şüphesi yok. Delil karatma olanakları yok. İkametleri belli. Faal kamu görevi yapıyorlar. Ve bazı şüphelilerin daha ağır konumda olmalarına rağmen savcılıkça serbest bırakılmış olması göz önüne alınarak şüphelilerin tahliyesi görüşündeyim.” Mahkeme Başkanı, kuvvet komutanlarını kastediyor: “Üstler daha ağır suçlandıkları halde, salıverildi. Altları da tutuksuz yargılamalıyız” demek istiyor. Ama diğer iki yargıç tutuklulukta ısrar ediyor. İlginç değil mi?",https://www.milliyet.com.tr/yazarlar/can-dundar/berk-balbay-tarkan-ve-digerleri-1207712
Can Dündar,Ya Bond çantaları değişirlerse?,27 Şubat 2010,"“Sivil-asker zirvesi”nden çok, polisiyelerdekine benzer bir “takas sahnesi”ni andırıyordu. “Taraflar” aynı anda salona girdiler. Peş peşe “Hakem”in elini sıktılar. İkisi de rakibine karşı kozlarla dolu birer Bond çanta taşıyordu. Karşılıklı oturdular. Fotoğrafçıya poz verdiler. “Sivil köşe”de Erdoğan gülümser görünmeye çalıştı. “Askeri köşe”de Başbuğ gülümser görünmemeye çalıştı. Sonra kapılar kapandı. Ve “büyük karşılaşma” başladı. * * * İkisinin de bu dövüşe pek de gönüllü olmadığını, ama “şartlar itibarıyla” mecbur kaldığını düşünüyorum. Açayım: “Darbe günlükleri”ni hatırlayalım. Günlüklerde dün adliye kapısında gördüğümüz komutanların hükümet aleyhine bir toplantıda aniden “Hadi hep beraber” diye ayağa kalkıp ellerini üst üste koydukları bir sahne var. “Bana çok komik geldi” notu düşülmüş. Bu “ihtilal havası” içinde dönemin Genelkurmay İkinci Başkanı için hiç de iyi şeyler yazılmıyor. Günlük yazarı, İkinci Başkan için “Güvenilecek bir general değildi” diyor; buradaki “güven”, daha çok müdahale fikriyle ilgili... Sonrasında ekliyor zaten: “Çok pasif davranıyordu.” Balyoz vs. planlarının da tarihi olan 2003 yılına ait notları baştan sona okuyunca dönemin Genelkurmay İkinci Başkanı’nın Genelkurmay Başkanı ile birlikte “müdahale yanlısı” kuvvet komutanlarına ayak dirediğini anlıyorsunuz. Kim peki o “pasif kalmak”la suçlanan İkinci Başkan: Orgeneral İlker Başbuğ... * * * Şimdi Org. Başbuğ, bir dönem karşı çıktığı planların sahiplerini savunmak durumunda... Çünkü eleştirilerin onlarla sınırlı kalmadığını, yönettiği kurumun topyekûn bir saldırıyla, bir “asimetrik savaş”la karşı karşıya olduğunu, köşeye sıkıştırıldığını düşünüyor. Ve normal koşullarda kendisinin soruşturma konusu yapabileceği, yapması gereken bazı girişimleri, müdafaa mecburiyetinde kalıyor. Masaya yumruğunu vurarak, “or”ların taleplerini Çankaya’ya taşıyarak, hem “Ordu neden sessiz kalıyor?” eleştirilerini göğüslemek, hem tabandaki öfkeyi yatıştırmak istiyor. * * * Başbakan için de benzer bir durum var. Onun Bond çantası da “kendi cemaati”nin sızdırdığı raporlarla dolu... Oysa “milli görüş gömleğini çıkarmadığı” yıllarda onun da “cemaat”le arası pek iyi değildi. Mesafeliydi. Zaman içinde menfaatler birleştiyse de temkinlilik hep sürdü. Şimdi “belgelerle asker dövme” stratejisinin ne kadar Başbakan’ın bilgisi ve arzusu dahilinde, nereden itibaren ona rağmen yürüdüğü belirsiz. Aktütün haberlerinde Erdoğan’ın Org. Başbuğ’a destek çıktığını ve Taraf’a “Paşa’sının Başbakanı” manşetini attırdığını unutmayalım. Bence Erdoğan da gerilimin kendi inisiyatifi dışında tırmandığını, denetiminden çıktığını ve iktidarını tehdit eder hale geldiğini fark ediyor, ancak geri dönemeyeceği bir noktaya doğru sürükleniyor. * * * “Tabandaki kutuplaşma”, iki Bond çantada iki ağır yük olup iki lideri dövüşe zorluyor. Bu maçın seyircisi, taraftarı çok; henüz galibi yok. Ama iş, polisiye filmlerde gördüğümüz gibi “Hadi çantaları değişip bu işi kapatalım” noktasına gelirse, hepimiz mağlup oluruz.",https://www.milliyet.com.tr/yazarlar/can-dundar/ya-bond-cantalari-degisirlerse-1204576
Can Dündar,Mihriban’lı kutlama,01 Mart 2010,"Bir yaş günü düşünün ki, Cumhurbaşkanı’nın kutlama mesajıyla açılıyor. Yavuz Bingöl’ün sazı eşliğinde Mehmet Ali Birand “Mihriban” türküsünü söylüyor. Naim Dilmener DJ’lik yapıyor. Yaş gününe Frankfurt’tan, Brüksel’den konuklar geliyor. Konuk sayısı 120’yi buluyor. Aralarında Deniz Türkali, Hale Soygazi, Zeynep Casalini, Atalay Taşdiken, Kubat gibi sanatçılar, Atıl Kutoğlu gibi modacılar, Erkan Mumcu gibi siyasetçiler, diplomatlar ve tabii medya dünyasının her görüşten imzaları var.",https://www.milliyet.com.tr/yazarlar/can-dundar/mihriban-li-kutlama-1205742
Can Dündar,"Gerçek gündem, asıl tehdit",03 Mart 2010,"Gençler ara sıra mesaj atıp bazı isteklerde bulunurlar. Bazen kendileri, bazen sevdikleri biri için: İmzalı bir kitap, bir toplantıya katılım veya özel bir yazı... Geçen gün gelen talep, hiç alışmadığım cinstendi. Mühendislik okuyan bir genç, bir süredir işsiz olan, iletişim okumuş kız arkadaşının yaş günü için bir iş görüşmesi istiyor. “Sizden talebim iş de değil” diyor, “Ona en azından bir iş görüşmesi hediye edemez misiniz?” * * * Ne darbe planları, ne demokratik açılım, ne Ermeni tasarısı... İşsizlik, bu ülkenin asıl gündemi, gerçek tasası... Rakamlar korkunç... Önceki yıl yüzde 11 olan işsizlik oranı, geçen yıl yüzde 14’e yükseldi. Bu, 860 bin yeni işsiz anlamına geliyor. Yeni katılanlarla toplam işsiz sayısı üç buçuk milyona ulaşmış durumda... Rakamla yazayım: 3.500.000... Bu rakam, Arnavutluk’un nüfusuna eşit... * * * Genç nüfusta durum daha da çarpıcı: İşsiz oranı yüzde 25... Yani her 4 gençten 1’i işsiz... İşsizlik en çok Çukurova’yı yakmış görünüyor. Adana’da her 5 kişiden 1’i işsiz... İstanbul feci: Türkiye istihdamının yaklaşık yüzde 20’sini sırtlayan İstanbul’da işsizlik geçen yıla göre yüzde 53 artmış. 753 bin işsiz var; aileleriyle birlikte milyonlar... * * * Daha beteri var: İş sahipleri de iş güvencesine sahip değil. Açıklanan rakamlara göre herhangi bir sosyal güvenlik kuruluşuna kayıtlı olmadan çalışanların oranı da artmış ve yüzde 43.8’e ulaşmış. Yani neredeyse her 2 çalışandan 1’i sosyal güvencesiz... İşsizliğin alternatifi bu: Sendika, toplu sözleşme, grev hakkı olmayan koşullar... TÜSİAD’ın tabiriyle “esnek istihdam”... Mustafa Sönmez’e göre “tam bir fırsatçılık” bu... “İşsizlik tehdidiyle hakların budanması”... * * * Ve bu ortamda 3.5 milyon işsizle baş etmesi beklenen Başbakan, vatandaşlarına “en az 3 çocuk” tavsiye ediyor. Mardin’de “az okumakla çok doğurma” arasındaki ilintiye dikkat çeken Mardin Rektörü, AKP’li Mardin milletvekilinden fırça yiyor. İşsizlik büyürken, nüfus artışına yükleniyoruz bir yandan... Öte yandan işsizlik, iktisadi olduğu kadar, sosyal bir sorun. Bir seri yan etkisi var: Suç oranlarında artıştan yabancı düşmanlığına kadar... Ama daha da tehlikelisi umutsuzluk... Gelecekten, ülkeden, hayattan ümidini kesme hali... Önceki gün genç bir garson ile yaşlı bir taksi şoförü, peş peşe ve birbirinden habersiz, Türkiye’nin kurtuluşu için “Başka çare kalmadı” diyerek öyle kanlı, öyle gözü dönmüş senaryolar anlattılar ki, doğrusu dehşete kapıldım. “İrticayla mücadele planı”na harcadığımız enerjinin hiç olmazsa bir kısmını işsizlikle mücadeleye harcamazsak yakında başka mücadele planlarına ihtiyaç doğabilir.",https://www.milliyet.com.tr/yazarlar/can-dundar/gercek-gundem-asil-tehdit-1206713
Can Dündar,Yeni sütçü,24 Şubat 2010,"Deniz Baykal, Churchill’in ünlü sözünü tekrarlıyor: “Sabaha karşı kapınız çaldığında ‘Sütçüdür’ diyebiliyorsanız (rejim) demokrasidir. ‘Eyvah geldiler’ diyorsanız, demokratik ülke olmaktan çıkmışsınız demektir.” Ne kadar doğru! 12 Eylül’de asker tarafından kapısı çalınanlar, “Eyvah geldiler” bile diyemeden sualsiz içeri tıkılanlar, bugün “sütçü” benzetmesinin dün onları işkenceye çekenler için yapılmasını nasıl acı bir tebessümle izlemişlerdir kim bilir... Gerçek şu ki, her dönem, kendi kahramanlarını, kendi mağdurlarını, kendi sütçülerini yaratıyor. Ve bunlar, uluslararası konjonktüre, iç politik dengelere göre hızla yer değiştirebiliyor. O yüzden bir gün mağdur olmamak için hiç mağrur olmamak ve “Benden büyük Allah var” demek gerekiyor. * * * Öte yandan şunu da biliyoruz: Darbe gerçekleşse, bugün “Oh olsun, müstahaktı bunlara” diyenlerin çoğu, tankları karşılamak, paşaları alkışlamak üzere evde bayrak dikiyor olacaktı. Her yerde, her zaman öyledir: Darbeyi yapan “devlet başkanı”, yapamayan “devlet düşmanı” olur. Bugün Emniyet’i “4 yıldızlı otel”e çeviren generaller, 1. Ordu’daki seminerin notları yüzlerine okunduğunda “Ne var ki bunda” diye şaşırmış olmalılar. Çünkü yıllar yılı “irtica”, devlet için “bir numaralı tehdit”ti ve askere de onunla her yolla mücadele emri verilmişti. Bunu yaptıkları için suçlanacakları hiç akıllarına gelmemişti. Hele, 28 Şubat sürecinde Genelkurmay’daki irtica brifingine çağırdıklarında karşılarında esas duruşa geçen savcı ve hâkimlerin, şimdi karşılarında esas duruş talep etmesinden hayrete düşmüşlerdir. “Neler oluyor” sorusuna verilecek en gerçekçi cevap şu: “Güç dengeleri değişiyor. Sancının temel nedeni bu...” * * * Peki Adalet Meleği’nin terazisini asker aleyhine bozanların amacı, daha modern bir ülke, bağımsız yargı, özgür medya, demokratik yönetim, şeffaf ordu mu? Yok canım! Nuray Mert gayet özlü söyledi: “Alnı secdeye değen bir Genelkurmay Başkanı olsa, dindar kesimin hiç de askeri vesayet derdi olmaz.” Ama gerçekten “askeri vesayet”le derdi olanların, başka bir derdi var şimdi: Askerler tarafından yıllarca hapis yatırılarak gençliği karartılanlardan bir dostum, “Ben bile ordu için endişelenmeye başladım” dedi geçen gün... Kimse kolaycılığa kaçmasın: Bu temkinlilik “Ergenekonculuk”tan değil, “Bir vesayetten kurtulmaya çalışırken öbürüne yakalanma, bir de ‘yeni sütçüler’e kapı açma endişesi”nden... * * * Yine de iyimser bitirelim: Böyle krizler, çözümlere de gebedir. Yıllar yılı sabaha karşı kapısı çaldığında “Sütçüdür hanım” diyenlerin, endişeyle kapı deliğinden baktığına şahit olduk. Emniyet’i tatmış komutanlar gördük. Darbecilerin Başbakan adayının, “Darbecilik vatana ihanettir” dediğini duyduk. Şimdi herkesin tuzaklarla birbirini avladığı bir ülkeden, herkesin birbirini daha iyi anladığı bir ülke arayışına geçebiliriz.",https://www.milliyet.com.tr/yazarlar/can-dundar/yeni-sutcu-1203600
Can Dündar,Katiller ortaklığı,17 Şubat 2010,"Biri öğretmen Yavuz Bingöl’ün babası, diğeri sendikacılığın efsane ismi... Yılmaz Bingöl 1976’da sürüldüğü Arifiye’de saldırıya uğradı. 4 yıl sonra da Kemal Türkler öldürüldü. 1983’te Yılmaz Bingöl, kendisini vuran kişiyle Türkler’i öldüren kişinin aynı olduğunu söyledi oğluna. Babaları vurulduğunda Yavuz 12, Nilgün 19 yaşındaydı Yılmaz Bingöl ile Kemal Türkler tanışırlarmış. Biri TÖB-DER’li bir devrimci öğretmen, diğeri Önceki gece Yavuz Bingöl ile Nilgün Türkler NTV’de Canlı Gaste’de bir araya geldi. Babaları vurulduğunda Yavuz 12 yaşındaydı; Nilgün 19... Yavuz Bingöl gerçeği 1983’te öğrenmişti.",https://www.milliyet.com.tr/yazarlar/can-dundar/katiller-ortakligi-1200591
Can Dündar,22 Şubat dersleri,21 Şubat 2010,"“Bu da oldu”, “Böylesi görülmedi” başlıklarını çok sık okuyoruz bugünlerde... Tarih bilmemekten ya da hatırlamamaktan herhalde... “Durum hiç bu kadar kötü olmamıştı” diyenlere 22 Şubat’ı örnek veririm ben genelde... O gün Ankara Meclis kavşağında Harp Okulu’na ait tanklarla, Genelkurmay’ın tanksavarları karşı karşıya gelmişti. Ve Çankaya Köşkü’nü korumakla görevli Muhafız Alayı, Cumhurbaşkanı’na karşı mevzilenmişti. Tarihsel açıdan ibretlik derslerle dolu bir isyan, alttan gelen bir silahlı darbe girişimiydi 22 Şubat... 48. yıldönümü dolayısıyla bir hatırlatma yapalım: * * * 1962 kışıydı. “Genç subaylar rahatsız”dı. Seçim sonucunu beğenmemişlerdi. “Karşı devrim”e ordunun sessiz kalmasını eleştiriyorlardı. “Asker el koymalı” diyorlar, ama komutanları ikna edemiyorlardı. Oysa ordu, daha 2 yıl önce müdahale etmiş, Menderes asılalı 5 ay olmuştu. Lakin seçimden yüzde 61’le “istenmeyen” sağ partiler çıkmıştı. Seçmen İmralı’ya tepkisini sandıkta göstermişti. Kışlalar huzursuzlandı. Bazı komutanlar toplanıp “İktidarı vermeyelim” kararı aldı. Bunun üzerine parti başkanları Çankaya’ya çağrıldı. Askerin talepleri kendilerine iletildi. Cumhurbaşkanlığı’na aday olan sağcı profesör Başbakanlığa davet edildi: “Etlik’te mezarınız hazır. Bu işten vazgeçin” denildi. O, vazgeçti. Köşk’e ihtilalin lideri yerleşti. İsmet İnönü Başbakan oldu. Ama bunlar ihtilalcilere yetmedi. * * * Şimdi bazı “eylem planları” geziniyor ya elden ele... O zamankinin adı “Halaskar Fedailer Harekâtı” idi. İsyanın başını Harp Okulu çekiyordu. Başlarında Harbiye Komutanı Albay Talat Aydemir vardı. Tanklarıyla Meclis’i sardı. Ankara çevresindeki askeri birlikler yardıma çağrıldı, ama onların bir kısmı da Talat Aydemir’in emrine girdiler. Cumhurbaşkanı, Başbakan, Genelkurmay Başkanı, bakanlar, Köşk’te toplantıdayken, Cumhurbaşkanı’nı korumakla görevli Muhafız Alayı isyancılara katıldı. Aydemir istese o an, hepsini “enterne edebilirdi.” Yapmadı. İsmet Paşa’nın tabiriyle “partiyi orada kaybetti.” Radyo vericisi isyancıların eline geçmiş, asker birbirine silah çekmiş, eller tetiğe gitmişti. İsmet Paşa 22 Şubat gecesini Hava Kuvvetleri Karargâhı’nda, isyancılarla pazarlık yaparak geçirdi. “Ancak ölümü çiğneyerek devleti teslim alırlar. Kan dökmek icap ediyorsa dökülecektir. Hem de olukla” dedi. Sabaha karşı Aydemir, çok kan döküleceğini fark edip teslim oldu. Ama pazarlık gereği, isyana katılanlar hakkında hiçbir cezai işlem yapılmadı. * * * Bunları okuyunca “Böylesi görülmedi” gibi laflar, size de biraz hafızasızlık eseri gibi gelmiyor mu? Şu bir gerçek ki, Türkiye tarihi boyunca seçmen iradesiyle “Halaskar Zabitan” zihniyeti arasında çatışma oldu. Rahatsız genç subaylar, astlarına söz geçiremeyen komutanlar, birbirine silah çeken kurmaylar, darbe girişimi ortaya çıktığı halde yargılanmayan kumandanlar da oldu. Bunlar yeni değil... Bugün yeni olan şu ki; maceraperestlere “Ölümü çiğnemeden devleti ele geçiremezsiniz” diyecek, gidişattan kaygısı olanlara da güven verecek bir İsmet Paşa yok ortalıkta...",https://www.milliyet.com.tr/yazarlar/can-dundar/22-subat-dersleri-1202169
Can Dündar,"Nükhet İpekçi, Devlet Bahçeli’yle görüşmek istiyor",13 Şubat 2010,"Devlet Bahçeli “Neden öldürülen aydınların aileleriyle görüşmedikleri” konusunda bir açıklama yaptı. Özetle dedi ki: “Bu ailelerden bazıları fail olarak bizi suçluyor. Böyle önyargılı bir platformla görüşmenin anlamı yok.” * * * Bahçeli yanılıyor. Ve çok önemli bir fırsatı harcıyor. Ailelerin iyi niyetine kefilim. Meclis’e geldikleri gün birlikteydik. Çoğunun babalarını, eşlerini vuran faillerin, silahların bir dönem MHP binalarından çıktığı bir gerçek... Çoğunun, zamanında bu eylemlere öncülük etmiş, eylemcilere kol kanat germiş milliyetçi harekete karşı öfkeli olduğu da doğru... Ama buna rağmen öfkelerini içlerine gömüp bir barış umuduyla Ankara’ya geldikleri de doğru... Öyle olmasa MHP grubundan randevu isterler miydi? * * * Aileler ilk kez geçen yılki Babalar Günü’nde buluştu. O etkinlikte Nükhet İpekçi şöyle dedi: “Keşke biz hep birlikte bir duruşma salonunda da varlığımızı gösterebilsek... Tetikçilerimizin ve onların çok geniş çevrelerinin yakınları da olsa o salonda... Yan yana, ağız birliği edercesine hak ve hukuk arasak... Her iki tarafa karanlıklar saçıp duranlara ‘Siz bize ne yaptınız’ diye sorsak.” İpekçi, bu ilhamı Abdullah Çatlı’nın kızı Gökçen Çatlı’dan almıştı. Onu televizyonda izlemişti. “Dili, mağdurun diliydi.” Bir an onunla bütünleşmişti. İçinden, onunla farklı bölümlerde ama aynı hikâyenin içinde kaybettikleri babalarının durumunu konuşmak geçmişti. * * * Bir başka tanıklık: Nükhet İpekçi’nin babasının kanlı gömleğiyle geldiği programda Ağca’nın avukatıyla bir telefon bağlantısı yaptık. “Ne gerek vardı” diye eleştiriler de aldık. Oysa o görüşmeyi bizzat Nükhet İpekçi istemişti. Babasının katillerini savunanlarla konuşmayı talep etmişti. “Onda bizim hikâyemizin diğer yarısı var. Yadsıyamayacağımız, yok sayamayacağımız bir hikâye... Kulak vermeliyiz. Ciddiye almalıyız” görüşündeydi. * * * O gün heyette PKK’nın saldırısıyla ölen Yasemin Cebenoyan’ın ağabeysi de vardı. Muhtemelen o da BDP grubuna girerken zorlandı. Tıpkı Turan Dursun’un oğlu Abit Dursun’un AKP grubuna girerken zorlanmış olabileceği gibi... Ama olgun davrandılar; olgunlukla karşılandılar. Heyette öldürülmüş milliyetçilerin aileleri olsaydı, onlar da bazı ziyaretlerde zorlanabilirlerdi. Neden yoklardı? Nükhet İpekçi’ye sordum: “Gün Sazak’ın, İlhan Darendelioğlu’nun aileleri bize katılırlarsa, bir elimle birinin, diğeriyle öbürünün elini tutarak yürümeye hazırım” dedi: “Çünkü ben insanları düşüncelerine göre ayırmıyorum. Sadece ‘katil olanlar ve olmayanlar’ diye ayırıyorum.” * * * Platformda bu görüşü paylaşmayanlar var. Ancak herkesin toplumu iki uçtan çekiştirip gerdiği bir ortamda (tıpkı babası gibi) büyük bir şans Nükhet İpekçi... Dün bir aracı vasıtasıyla Bahçeli’yle görüşmek istedi. “Açıklamasında bahsettiği önyargılar bende yok. Biz bir barış dili oluşturmak derdindeyiz. Yıllardır bunu savunuyorum. Göz göze değmeden kimse samimiyetsizlikle suçlanamaz. Ona kendimi tanıtmak istiyorum. Birbirimize samimiyetimizi gösterebileceğimiz bir fırsatı yaratmalarını dilerim” dedi. MHP lideri bu eli itmemeli... Öfkelenecekse Ağca’yı karşılarken partisinin amblemlerini, işaretlerini kullananlara öfkelenmeli...",https://www.milliyet.com.tr/yazarlar/can-dundar/nukhet-ipekci-devlet-bahceli-yle-gorusmek-istiyor-1198415
Can Dündar,Meclis’i aşan bir güç mü var?,14 Şubat 2010,"Karanlık cinayetlerde yitirdiğimiz aydınlarımız için adalet istemek üzere geçen hafta Meclis’e geldi aileleri... Onlardan biri, Uğur Mumcu’nun kızı Özge Mumcu, Meclis’ten edindikleri izlenimi şöyle özetledi: “Görüştüğümüz hemen herkes, -Meclis Başkanı dahil- ‘Bizden yüce, hepimizi aşan bir güç var’ iması yaptı.” Yani? “Meclis’in üzerinde bir irade var. O irade cinayetlerin aydınlanmasını engelliyor.” Mumcu ailesi, bu “duvar”ı iyi hatırlıyor: Cinayeti soruşturan Ülkü Coşkun suikasttan 25 gün sonra Güldal Mumcu’ya ne demişti: “Bu işi devlet yapmıştır. İktidar isterse çözer.” * * * Şimdi Güldal Mumcu Meclis Başkan Vekili... İktidarın da gocunacak bir şeyi yoksa neden bu utanç verici “Bizi aşan bir irade var” kabullenişi? Biz devleti, “Yasama, yürütme, yargı”dan mürekkep bir mekanizma diye bilirdik. Şimdi anlaşılıyor ki, onlardan ayrı, onların üstünde, hatta onlara rağmen bir ayrı “devlet” var. Aileler, tam da bu bam teline bastılar. “İrade Meclis’teyse kursun bir Araştırma Komisyonu, açsın bu dosyaları yeniden” dediler. * * * Araştırma Komisyonu’nun nasıl kurulacağı TBMM İç Tüzüğü’nde yazılı... Onun 105. maddesinde şöyle bir cümle var: “Devlet sırları, Meclis Araştırması kapsamı dışında kalır.” Yani? Meclis, “devlet”in sırlarını öğrenemez. Devletin sırları, (gizli oturumda bile) milletin temsilcileriyle paylaşılmayacaksa, o salonda asılı duran “Hâkimiyet kayıtsız şartsız milletindir” yazısının sökülmesi gerekmez mi? * * * Elbette devletin sırları olur, olmalıdır. Ama bizim devlet bu hakkı kötüye kullandığını defalarca ispatladı. Kuşkular ondan... Birkaç örnek verelim: Mumcu suikastında aile, savcı Ülkü Coşkun’un soruşturmayı savsakladığını öne sürmüş, Adalet Bakanlığı müfettişleri de aynı kanaate varıp disiplin cezası istemişlerdi. Coşkun asker olduğu için Askeri İdare Mahkemesi’ne başvuruldu. Mahkeme “Bu ceza uygulanamaz” kararı verdi. “Neden” diye sordular. Cevap: “Devlet sırrıdır, açıklayamayız.” Bir başka örnek: Susurluk skandalı patlayınca dönemin Başbakanı, Teftiş Kurulu’na bir rapor hazırlattı. Bu raporun bazı sayfaları “devlet sırrı” olduğu gerekçesiyle açıklanmadı. Ancak o sayfalar, Ergenekon iddianamesinin eklerinde yer aldı. “Sır” dedikleri neymiş meğer: Devlet, bazı işadamları ile baş edemeyince öldürtmüş. Bazı gazeteleri susturamayınca bombalatmış. Öldürülen aydınların katillerine, katil olduklarını bile bile resmi pasaport verip yurtdışı operasyonlarında kullanmış. * * * Devletin sır küpü, bu türden pisliklerle dolu... Ankara 11. Ağır Ceza Mahkemesi geçen hafta önemli bir karar verdi: Genelkurmay Başkanlığı, Kozmik Oda’da yapılan incelemede el konulan 22 belgeden 7’sine “devlet sırrı” kapsamında olduğu gerekçesiyle el konmamasını istemişti. Mahkeme dedi ki: “Konusu suç teşkil eden belgeler, devlet sırrı olamaz.” Yargı, “Suç varsa ben sır tanımam” diyor. Aynısını Meclis de söyleyebilmelidir. 1970 model “İç Tüzük”ün ve ilgili yasalardaki “sırlar hukuku”nun değiştirilmesi ile ailelerin talep ettiği Araştırma Komisyonu’nun kurulması bir arada gerçekleşirse Meclis hem iktidarına hem itibarına kavuşabilir. Görev, Meclis Başkanı’ndadır.",https://www.milliyet.com.tr/yazarlar/can-dundar/meclis-i-asan-bir-guc-mu-var-1199080
Can Dündar,Bir tuhaf dava,22 Şubat 2010,"Gündem “Ergenekon’un komutanlar dalgası”... Ama onu daha çok tartışacağımızı varsayıp hukukun nasıl işlediğine dair çarpıcı bir örnekten söz edeceğim bugün... * * * Öykümüz İstanbul’dan... Sevim, Orhan’ın üniversiteden arkadaşıymış. Yıllarca görüşmemişler. İki yıl önce Orhan, Sevim’in bürosuna gelmiş. “Venezuela’dan yeni döndüm. Kalacak yer arıyorum” demiş. Sevim, uzun yol kaptanı Necdet’le evliymiş. Orhan’ı Ataşehir’deki evlerine buyur etmiş. Bir süre ağırlamışlar. Bir süre sonra Sevim’le Necdet boşanmışlar. Necdet iyi anlaştığı Orhan’la Bostancı’da bir eve taşınmış. Orhan odasından pek çıkmıyormuş. O sıralar Necdet, bir şirkette yapım amiri olan Melek ile evlenmeye hazırlanıyormuş. Melek’in reklamcı arkadaşı Metin de zaman zaman eve gelip gidiyormuş. Orhan’a göre, Melek de Metin de “apolitik”miş. Orhan, arada evden çıktığında Sevim’in bürosuna gidiyormuş. Orada Sevim’in dansçı yeğeni Ceren’le tanışmış. Bir gün Ceren’e “Ben yurtdışından yeni geldiğim için banka hesabı açtıramadım. Senin hesabından havale yapabilir miyim?” diye sormuş. Ceren de kabul etmiş ve birkaç kez havale işlemine yardımcı olmuş. * * * “Eee? Bize ne” diyeceksiniz. Söyleyeyim: Sevim’in yeğeni Ceren, ayrıldığı eşi Necdet, Necdet’in sevgilisi Melek, Melek’in okul arkadaşı Metin... Şu anda hepsi Devrimci Karargâh örgütü üyesi olma iddiasıyla tutuklular... Çünkü girip çıktıkları Bostancı’daki o ev, 27 Nisan 2009 sabahı canlı yayında polis tarafından basıldı. Evde bulunan Orhan Yılmazkaya 6 saat süren çatışmada öldürüldü. Operasyonun ne kadar acemice yapıldığı günlerce tartışıldı. Polis, evde kimin parmak izi varsa yakalayıp hapsetti. Olay sırasında Ukrayna’da olan ve apar topar Türkiye’ye dönen Necdet ile yeni evlerine karakola bağlı alarm sistemi kurmaya çalışan sevgilisi Melek de örgüt üyesi diye tutuklandı. * * * Bir başka tutuklu: Vatan gazetesi İnternet Editörü Aylin Duruoğlu... O da Yılmazkaya’nın okul yıllarından arkadaşıymış. Orhan gazeteye ziyarete geldiğinde birlikte yemek yemişler. Tutuklulardan Mehmet Yeşiltepe ise bir firmada elektrik mühendisi... Ek iş olarak da “Devrimci Hareket” dergisinde çalışıyor. İnternetten bakıldığında dahi ulaşılacak bir adresi var. O da örgütün teorisyeni olduğu iddiasıyla gözaltına alınmış. İfadesinde “Bu örgütün adını bir kez gazetede okudum. Uydurma bir örgüt diye düşündüm” demiş. Yılmazkaya ile de 2 kere çay içtiğini söylemiş. “Onunla telefon görüşmelerin takibe katıldı” demişler. “Olamaz. Telefon alıp verecek kadar samimi değildik” demiş. Olmadığı anlaşılmış. “Yalçın Küçük’le fotoğrafın var” demişler. “Olamaz” demiş. Fotoğraftakinin o değil, Küçük’ün oğlu olduğu anlaşılmış. Kendisiyle birlikte gözaltına alınan 17 kişiyle birlikte savcılığa çıkarılmış. 17 kişinin hiçbirisini tanımıyormuş. Bunun üzerine suçlama değiştirilmiş: “Sen Ergenekon’un teorisyenisin.” * * * Bu insanlar 10 aydır tutuklular. Mehmet Yeşiltepe’nin beyninde yaşamsal risk oluşturan su toplanması var. Aziz Nesin’lik bu dava bugün ilk duruşmasını yapacak. Ve Türkiye, sorgunun nasıl intikama, tutukluluğun nasıl infaza dönüştüğüne bir kez daha tanık olacak.",https://www.milliyet.com.tr/yazarlar/can-dundar/bir-tuhaf-dava-1202629
Can Dündar,Şiraze,19 Şubat 2010,"Bir hafta önce Başbakan’a Genelkurmay Başkanı’nın “Askerin morali bozuk” demecini hatırlattılar. O da şöyle dedi: “Benim de moralim bozuluyor, işler bazen şirazeden çıkıyor.” “Şiraze” Farsça bir sözcük... “Düzen, nizam, intizam” anlamına geliyor. Eski tarz ciltlenen kitaplarda cildin sırtı yapıştırıldıktan sonra sağlamlaştırmak için üste ve alta ibrişimden birer ince şerit konurdu. Sayfalar oradan kurtulunca “Şirazesinden çıktı” denirdi. Güreşte de pehlivan kispetinin paçasına “şiraze” denirmiş. Geçen hafta hem hukuk kitabının hem pehlivan kispetinin şirazesinden çıktığını ve ayıpların ortaya döküldüğünü söylemek mümkün... * * * Birbirinin şirazesine yapışan pehlivanlar kim? Kanun maddeleri tartışması arasında pek dile getirilmeyen, ama herkesin bildiği gerçeği özetleyelim: Görünürdeki rakipler, Erzincan ile Erzurum’un başsavcıları... Birbiriyle kavgalı bu iki savcı, birer anlayışın simgeleri... Erzincan Savcısı, ülke için asıl tehdidin irticanın yükselişi olduğunu düşünen laik kesimi temsil ediyor. Erzurum Savcısı’nı ise, ülke güvenliğini tarikatların değil Ergenekon’un tehdit ettiğine inananlar destekliyor. Birinciler, Erzincan Savcısı’na yapılan baskını kınıyor; ikinciler, Erzurum Savcısı’na işten el çektirilmesini... Her ikisi de “yargıya siyasi müdahale var” diyor. Ama birincilere göre hükümetin savcıya telefonla baskı yaparak irtica operasyonunu durdurması müdahale... İkincilere göre ise Hâkimler ve Savcılar Yüksek Kurulu’nun, (HSYK) Erzurum Başsavcısı’nı görevden alarak Ergenekon operasyonunu engellemesi... Burada kispeti giyenler, vekillerle hâkimler... Vekiller, “Bunlar yargıç devletinin son çırpınışları” diyor. Hâkimler “Yargıyı (polis gibi, medya gibi) teslim alamayacaksınız” diye direniyor. * * * Asıl sorun şu ki; iki cenah da sadece kendine yapılanı görüp şikâyet ediyor. Oysa Erzincan Başsavcısı’nın bürosunun basılması nasıl adaletle bağdaşmaz bir müdahale ise Erzurum Başsavcısı’na apar topar işten el çektirilmesi de aynı yakışıksızlıkta... HSYK’nın Erzurum Savcısı’na yönelik tavrı nasıl “bir ordu komutanının sorguya çekilmesini engellemeye çalışıyorlar” kuşkusu yaratıyorsa, bir bakanın Erzincan Savcısı’nı telefonla araması da “bir cemaat şeyhini kurtarmaya çalışıyorlar” kaygısı yaratıyor. Daha net yazayım: Hâlâ ordu ne kadar tabu ise, tarikat da tabu... Kimilerine göre “Komutan sorgulanamaz”; kimilerine göre “Tarikata girilemez.” Adalet Bakanı, “Erzurum Başsavcısı’na yapılan muameleden sonra hangi savcı bu tür bir soruşturmaya cesaret edebilir” diyor ya; aynı soruyu Erzincan için de sormak mümkün: “Hangi savcı cemaatlere el atmaya yeltenebilir artık?” * * * Hukuk devletinde asıl yapılması gereken, çifte standart uygulamadan “Kime dair ciddi suç kanıtları varsa, ister ordu komutanı, ister tarikat şeyhi olsun, sorgulanabilmeli” demek olmalıydı. Bu, yapılamadı. Herkes kendi savcısını kolladı, kendi hukukunu dayattı, kendi baskısını görmezden geldi. Sonuçta herkes birden kaybetti. Başta da “şirazesinden çıkan” yargının güvenilirliği ve hukuk devleti...",https://www.milliyet.com.tr/yazarlar/can-dundar/siraze-1201542
Can Dündar,Kürtçe konuşan panzer,15 Şubat 2010,"Güneydoğu’da Abdullah Öcalan’ın yakalanışının yıldönümünde polisin göstericileri Kürtçe anonsla dağıtması size de trajikomik gelmedi mi? Kürtçe konuşan panzer, daha birkaç yıl önce Kürtçe slogan atıyor diye göstericilerin üzerine sürülen panzer... İçindeki polis aynı polis... Şimdi o polis, Kürtçe olarak, “Sevgili Cizreliler! Çocuklarınıza sahip çıkın. Kalem tutması gereken elleri taş tutmasın” diyor. Bu ülkedeki değişim potansiyeline, uyum kabiliyetine şapka çıkarmamak elde değil. Peki, bu dili benimsemek, bölge halkıyla o dilden iletişim kurmak, o dili kullanarak çocukların taş yerine kalem tutmasını telkin etmek bu kadar kolaydı da bunca acı neden çekildi? Bir soru da Kürtlere: Polisin (bile) Kürtçe konuşmaya başlamış olması, bölgede yeni bir yaklaşımı gerektirmiyor mu? * * * Her yıl Öcalan’ın yakalanma yıldönümünde örgütün talimatıyla ve esnafın şikâyetine rağmen Güneydoğu’da kepenkler indiriliyor. Göstericilerle polis arasında taşlı sopalı çatışmalar yaşanıyor. PKK, Apo’yu yargılayan ve hapseden Türkiye’yi protesto ediyor. Benim merak ettiğim şu: Örgüt, esnafı kepenk kapatmaya zorlarken ve Öcalan’ı teslim aldı diye Türkiye’ye savaş ilan ederken neden Öcalan’ı teslim eden ABD’ye hiç tepki göstermiyor? Neden gösterilerde “Öcalan’ı satan” Washington’a ilişkin bir serzenişte bile bulunulmuyor? * * * Daha derine inelim: Irak müdahalesi sonrası, işgale ortak olmayan Türkiye ile Amerika’nın ilişkileri gerginleşince Kürtlerin çoğu bundan yarar ummuştu. Çünkü ABD, bölgedeki müttefiki Barzani aracılığıyla bir Kürt devleti kuracaktı. Ama o dönem Öcalan ters tepki verdi. 2003 Nevruz’undan hemen sonra gönderdiği mesajda şöyle diyordu: “Türkler de Kürtler de gözlerini dört açmış, ‘Bize ne verir’ diye ABD’ye bakıyor. ABD size ne verir salaklar! Bir verir, on alır. Kanınızı döker, karnınızı birbirine bağlar, sömürür. Sen demokrasini geliştireceksin. ABD ile de ölçülü ilişkiye gireceksin.” Öcalan’ın tezine göre “ABD, milli devletleri kendi eyaleti haline getirecek”ti; buna direnmek için “Türk ve Kürt halkları demokrasi temelinde mücadele etmeli”ydi. * * * Belki ABD tarafından Türkiye’ye teslim edilmiş olmanın acısını da taşıyan bu yaklaşım, Kürtler tarafından pek dillendirilmedi. Kürtlerin çoğu, Öcalan’ın yakalanışını protesto etseler de, onu teslim edene “Bize ne verir?” beklentisiyle yaklaşmaya devam ettiler. Bunda, ABD desteğiyle bölgede nüfuzunu genişleten Barzani’nin de etkisi vardı kuşkusuz... Bugünkü koşullarda bu çelişkinin öneminin arttığına inanıyorum. Öcalan, tezgâhı bizzat içerden görmüş olmanın avantajıyla farklı bir dil konuşuyor. Sorun şu: “Bir Amerikan eyaleti olmak istemeyen halklar” birbirinin kanını dökmeye devam mı edecek? Yoksa oyunu görüp tepkisini “oyun kurucu”ya mı yöneltecek?",https://www.milliyet.com.tr/yazarlar/can-dundar/kurtce-konusan-panzer-1199634
Can Dündar,"Kalp, penis ve klitoris...",14 Şubat 2010,"İnsan vücudunda görevini yaparken kanla dolan iki organ var: Biri kalp... Diğeri erkekte penis, kadında klitoris... Aşkı sekse bağlayan en somut kanıt bu galiba...  Kalbin ritmi Günlerdir bütün mağaza vitrinlerinde, gazete ilanlarında kıpkırmızı gülümseyen kalp, dakikada 60 ila 80 kez kasılarak akciğerden gelen kanı vücuda dağıtır. Bir uyarılmayla kalp heyecanlandığında kasılmaların sayısı dakikada 200’e çıkar. Kan dolaşımının hızlanması sonucu erkekte penise, kadında klitorise kan dolar; her iki organ da kabarır.  Sevme yasağı İki cinste ortak ve insanlık tarihiyle yaşıt bir tabii nizam bu... Vücut, bir sevda çağrısı yapıyor adeta... Güdülerle “Hadi”liyor insanı: “Sev ve seviş” diye... Bu çağrıya, yine insanlık tarihiyle yaşıt başka bir nizam yasak koyuyor: “Sevmek yasak! Sevişmek de...” Bedenin kurallarıyla cemiyetin kuralları oldum olası çatışıyor. Gönül bariyerleri, kadın sünnetleri, bekaret kemerleri, dizilere getirilen “müstehcenlik” kriterleri, hep kalbe ve cinsel organlara dolan kanı ya da etkisini sınırlamak için...  Kana kan, intikam Bazen kamu, o kana, kanla karşılık veriyor: Bir bakıyorsunuz uzak bir Anadolu kasabasında bir kız çocuğu, bir kağıda “Seni seviyorum” yazmasının bedelinden korkup, bedenine silah sıkıyor. Bir bakıyorsunuz Afganistan’da bir kadın, yasak sevdaya düşmesinin bedelini recmedilerek ödüyor. Vücudun doğal kan akışına, toplumun kan dökerek cevap vermesi, kabaran arzuları yasakla, silahla, sansürle bastırması, kısacası aşktan korkması boşuna değil.  “Sakın ha!” Aşk bozguncu çünkü... Beyne hüküm geçse de kalbe söz geçmiyor. Akıl gemlenebiliyor, ama yürek laftan anlamıyor. Heyecanlandığında, doğanın ona bahşettiği eşsiz mekanizmayla kan pompalayıp önce yanakları kızartıyor, sonra cinselliği uyandırıyor. Bunun yıkıcılığı fark edildiğinden beri iktidar, bu uyanışa kural koymaya, uyutmaya çabalıyor. “Ayıp”a inanıp önce organlarını örtüyor insanlar; sonra cinselliğinden utanıyor, sevmeye, sevişmeye korkuyor. Ana babalar, kutsal kitaplar, din görevlileri, ahlak dersleri, kamu görevlileri, herkes, herkes, yüreğine, cinselliğine kan pompalananlara “Sakın ha...” diyor. Vücudu zapturapt altına alma çabaları, erkeklerde iktidarsızlık, erken boşalma gibi sertleşme (yani kan pompalama) sorunları yaratıyor; kadınlar o korkuyla vajina kilitlenmesi yaşıyor.  Kalp yetmezliği Ama bütün bu ruhsal, bedensel sakatlanmalara rağmen asırlardır yürek, ne ana baba, ne düzen nizam ne kitap kalem tanıyor; bir sevda kıvılcımı aldığında yanağın kızarmasına hiçbir güç, hiçbir kural, hiçbir düzen engel olamıyor. Heyecanla kalbe dolan, hararetle vücuda yayılan kandan ölen görülmemiştir; oysa kalbin oksijensiz, havasız, sevdasız kalması, yani “kalp yetmezliği” öldürebilir insanı... Boşa değil, duran kalbi çalıştırmak için, kalbi duranın dudağına yapışırlar. Bugün siz de dudağına yapışın sevdiğinizin; kalbine sevgiyle masaj yapın ki kan dolsun, can gelsin yüreğinize, yanağınıza, sevmeyi bilen, sevgiyle büyüyen yerlerinize... Sevgililer Günü’nüz kutlu olsun!",https://www.milliyet.com.tr/yazarlar/can-dundar/kalp-penis-ve-klitoris-1198655
Can Dündar,Bal gibi politik,08 Şubat 2010,"Tam bir kavram kargaşası... Başbakan diyor ki: “Beni TEKEL işçisi seçmedi; halkım seçti. TEKEL işçisininki haklı değil, ideolojik bir eylemdir.” Türk-İş Başkanı cevap veriyor: “TEKEL işçisinin eylemi siyasi değil; ekmek mücadelesi...” * * * Siyaset korkusu, bize 12 Eylül’den miras... Kenan Evren “Siyasiler tencereyi pisletti” dediğinden beri siyaset, “umacı” muamelesi görüyor. “Aman yavrum siyasete bulaşma” tembihiyle büyüyen nesiller de siyaseti bulaşıcı hastalık sayıyor. 1970’lerin grevlerini hatırlayanlar, bugün TEKEL direnişine baktıklarında araya bir askeri darbenin girdiğini çok net hissetmişlerdir. Başbakan’ın “Beni işçi seçmedi, halk seçti” yaklaşımı, yarım asır önceki “Halk plajlara hücum etti, millet denize giremiyor” serzenişini hatırlatmıyor mu? Böyle laf eden, “Zaten direnişçilerin bir kısmı parayı alıp vazgeçiyor” diyebilen bir siyasetçi, seçim meydanına çıkabilir miydi? Ya Türk-İş önünde açılan pankarta ne demeli? “Tayyip Amca! Atamamızı yap, 3 çocuk bizden sana...” Herhangi bir grev çadırında hesap sorulan iktidara böyle göz kırpılır mıydı? * * * Galiba söylenmek istenen şu: “TEKEL işçisi, siyasi bir hedefle yola çıkmadı; siyasi bir angajmana da sahip değil.” Ama 70’lerde herhangi bir üniversite kantinine uğramış herkesin bilebileceği gibi, “sınıf mücadelesi zaten eylem içinde politikleşme marifetine sahiptir.” Haklı bir talebin reddedilip iktidarın hışmıyla karşılaşması, apolitik işçileri bile politize eder. TEKEL örneğinde aynen böyle oldu. Kazanılmış hakları için yola düşen işçiler önce polis şiddetini, copunu, biber gazını tattılar. Bu, onları keskinleştirdi; hem direniş azmini hem toplumsal desteği artırdı. Medyanın dikkati çekildi. Aileleri direnişe katıldı. Destek halka halka büyüdü. Eylemi uzaktan izleyen kimi sendikalar, partiler, örgütler müdahil olmak zorunda kaldılar. Yani “sıkı duran” işçiler, alkışlanacak bir kararlılıkla sendikaları peşlerinden sürükledi; deyim yerindeyse “politize etti”. Başbakan’ın rest çeken umursamaz tavrı ise ılımlı Türk-İş’i günden güne daha radikal bir pozisyon almaya, sonunda (“genel grev” denmese de), “bir günlük iş bırakma”ya zorladı. Katılımın düşüklüğü, direnişin “siyasileşmesi”nden değil, yeterince “siyasileşememesinden” kaynaklanıyor bence... Eğer Başbakan’ın dediği gibi, ay sonunda olaya polis müdahale ederse, asıl “siyasileşme” orada olacaktır. * * * “Politik”ti, “değil”di tartışması nafile: Konunun bam teli, vahşice uygulanan özelleştirme politikaları ve hükümetin çarpık sosyal adalet anlayışıdır. Kızılay’daki çadırlarda protesto edilen de, iktidarın “sosyal devlet”ten vazgeçme tercihidir. Yani konu, bal gibi ideolojik ve politiktir. İşçiler, sonunda kendilerini işsiz bırakacağı aşikar olan bu sürecin başında “politik” tavır alıp tepkilerini gösterselerdi, bugün çok farklı durumda olurduk. Not: Nicedir bu köşeyi paylaştığım sevgili Ece Temelkuran bir başka köşeye taşındı. Buradan “Hayırlı olsun” dileklerimi yolluyorum.",https://www.milliyet.com.tr/yazarlar/can-dundar/bal-gibi-politik-1196607
Can Dündar,Ağca ile Rus ruleti,01 Şubat 2010,"Digitürk’te 2007 Amerikan yapımı bir film izledim. Adı: “Live” (Canlı) Eva Mendes, hırslı bir TV yapımcısını canlandırıyor. Çalıştığı kanal sıkıntıda... Seyirciyi ekrana yapıştıracak bir yapıma ihtiyaç var. En uç örnekler denenmiş; tüketilmiş. Bir beyin fırtınasında şaka gibi bir öneri ortaya atılıyor: “Canlı yayında Rus ruleti oynatalım.” Yapımcı, üstüne atlıyor önerinin... Hukukçulara, yöneticilere direniyor. Programa karşı çıkan Amerikan RTÜK’üne karşı bunun “ifade özgürlüğü”ne girdiği savunmasını yapıp kazanıyor. Ve program formatını ilan ediyor: 5 yarışmacı seçilecek. Canlı yayında bir araya gelecekler. Bir silahın namlusuna tek kurşun yerleştirilecek. Kurayla tetiği çekecekler. Kurşunu bulan canlı yayında ölecek. Diğerleri 5 milyon dolarlık ödülü kazanacaklar. Dâhiyane (!) değil mi? Film, belgesel formatında çekilmiş; seyirciye vahşi TV dünyasının hırstan kararmış dehlizlerinde gezme imkânı veriyor. Çağrı üzerine çok sayıda başvuru oluyor. Ve canlı yayın, tahmin edildiği gibi bütün Amerika’yı ekran başına kilitliyor. Heyecanla kanın hangi beyinden boşalacağı beklenirken araya bolca reklam alınarak kanal da ihya ediliyor. * * * Rating hırsının nerelere varabileceğini, insan vicdanını nasıl karartabileceğini gösteren ilginç bir filmdi. Mehmet Ali Ağca’yı “Benimle Dans Eder Misin” yarışmasına dahil etme fikri, filmde teşhir edilen mantığın, hayatta karşılığı olduğunu gösteriyor bize... Tamam, öneri provokatif... Tamam, çok seyredilir. Tamam, birisi yatıp çıkmışsa ilke olarak artık ona suçlu muamelesi yapmamak gerekir. Tamam, böyle bir yarışmada dans etmek onu bir karikatür haline getirir. Ama el insaf! “İnsanım” diyenin vicdanı bunu kaldırabilir mi? Bir gazetecinin Ağca ile röportaj yapmak istemesinden çok farklı bir durum bu... Bir defa “Adam cezasını yattı, çıktı” deniliyor. Oysa yattığı 30 yılın çoğu Papa suikastından ötürü... İpekçi suikastından Ağca, idam cezası almış; 10 yıl yatıp çıkmıştır. Adil mi? Hiçbir pişmanlık emaresi göstermemiş, ardındaki örgütü sonuna kadar gizlemiştir. Makul mü? Böyle bir katili “Çok seyredilir” diye popülarize etmeyi düşünmek bile, “Vah halimize” dedirtmiyor mu? * * * İlle Ağca’yla bir şey yapacaksak, benim format önerim şu: “Benimle itiraf eder misin” programı yapalım. Ağca’yı kışkırtanları, tetikleyenleri, besleyenleri, kollayanları, kaçıranları, saklayanları, sorgusunu engelleyenleri, halen kol kanat gerenleri (ki şimdi bir kısmı muteber işadamı, devlet adamı pozisyonunda) bir araya toplayıp televizyona çıkaralım. Ağca’yla yüzleştirelim. Ağca her birini tek tek dansa kaldırsın. Onlara yaşadıklarını anlattırsın. İtiraf başına ödül koyalım. Parayı, cinayete seyirci kalan devlet ödesin. İlginç program olur; yayınlayacak kanal bol reklam, seyirci ise ibret alır. Hem belki polisin, savcının, yargının 30 yıl çözemediği düğümü televizyon güle oynaya çözer. Araştırmacı gazetecilik öldü! Yaşasın yarıştırmacı gazetecilik!!!",https://www.milliyet.com.tr/yazarlar/can-dundar/agca-ile-rus-ruleti-1193788
Can Dündar,“Yalvarıyorum bir araya gelin! Yoksa çok geç olacak!”,31 Ocak 2010,"Vehbi Koç’un arşivinde tarihi önem taşıyan iki mektup var: “5 Şubat 1979”da yazılmış. Yani Abdi İpekçi öldürüldükten 4 gün sonra... Biri Başbakan Ecevit’e, diğeri AP Genel Başkanı Demirel’e yollanmış. Hemen hemen aynı cümlelerle yazılmış bu iki mektup, korkunç cinayetin ardından bir işadamının feveranını ve “son çağrı”sını belgelemesi açısından önemli...  Istırabın azameti Şöyle diyor: “1973 seçimlerinden bu yana devamlı tırmanan ve 1978’de yaklaşık bin kişinin ölümüne sebep olan anarşiden, bu memlekette yaşayan her vatandaş muzdariptir. 1 Şubat 1979 günü korkunç bir suikasta kurban giden Abdi İpekçi cinayeti, milletçe duyulan ıstırabın azametini gözler önüne sermiştir. Artık çare aranmalı ve mutlaka bir çıkış yolu bulunmalıdır.”  Çocuklarımız birbirini öldürüyor Koç, yaşanan dehşeti örneklerle sıralıyor: “Büyükelçilerimiz, profesörlerimiz, savcılarımız, yargıçlarımız, öğretmenlerimiz öldürülmüş, katilleri bulunamamıştır.” “Cinayetler ve tehditler adaletin doğru ve çabuk tecellisini güçleştirmeye başlamıştır. Tanıklar can korkusundan doğru bildiklerini söyleyememektedir.” “Bankalar, ticarethaneler, devlet daireleri soyulmakta, failleri bulunamamaktadır. Vatandaşın polise güveni kalmamıştır.” “Gençler arasında bölünmeler önlenememiştir. Çocuklarımız birbirini kıyasıya öldürmektedir.” “Sivas ve Kahramanmaraş hadiselerinin toplumda yaptığı yaralar sarılamamıştır.” “Rüşvetle yapılan kirli ve karışık işler yaygınlaşmış, memleketin durumunun nereye varacağını kestiremeyen bazı kişiler, varlıklarını yurtdışına kaçırmaya başlamıştır.”  Kükremeniz lazım Koç, Ecevit’e mektubunu şöyle noktalıyor: “Bu sene 78 yaşıma girdim. Güzel yurdumun demokratik düzen içinde kalkınmasından başka bir kaygım yoktur. Bu davayı süratle halledemediğimiz takdirde memleket hesabına çok geç kalınmış olacağından endişe duymaktayım. Onun içindir ki ‘kükremeniz lazımdır’ kanaatindeyim. Bu ‘kükreme’ ve uzlaşma yolunu bulma, iktidarda olduğunuz için size düşer.” “Rica ediyorum, yalvarıyorum; iki büyük partinin başkanları olarak bir araya geliniz. Ve bu güzel memleketi, bu çilekeş milleti içinde bulunduğu ümitsizlikten kurtarınız.”  İpekçi’den Dink’e İki lider bir araya gelemediler; 12 Eylül sabahı sürgün yolunda bir araya geldiklerinde ise “artık çok geç”ti. Bugün, Abdi İpekçi’nin katlinin 31. yıldönümünde bir başka çağrıya ihtiyaç var: Aynı tür tetikçiler, aynı türden sevilen isimlere tetik çekiyorlar; yine benzer çevrelerce kollanıyorlar. Abdi İpekçi’den Hrant Dink’e uzanan bu kanlı zinciri parçalamak, yeni canileri caydırmak, muhtemel kurbanları korumak için “kükremeye” ve dayanışmaya ihtiyacımız var. İpekçi’nin tetikçilerinin kaçması, onları kışkırtanların hiç ortaya çıkmaması, Hrant’ın ölümünü hazırladı. Dink cinayetinin aydınlatılamaması yenilere basamak olur. Bilenin bildiğini söylemesi, katillerin ve planlayıcıların deşifre edilmesi, Meclis’in devreye girmesi, mağdur ailelerinin, duyarlı çevrelerin, konuyu araştıran gazetecilerin dayanışması ve işbirliği yapması şart... Bütün cinayetler aydınlatılmadan, karanlıktan kurtulamayacağız.",https://www.milliyet.com.tr/yazarlar/can-dundar/yalvariyorum-bir-araya-gelin-yoksa-cok-gec-olacak-1193311
Can Dündar,Meclis’e gidiyorlar!,07 Şubat 2010,"Bazen bir jest, binlerce sözden, sözcükten daha etkili olabiliyor. Nükhet İpekçi’nin bir gece yayınında eski bir torbadan, kanlı bir gömlek çıkarıp göğsüne bastırması, sanki milyonlarca yürekte kaybolduğu sanılan bir vicdan azabını uyandırdı. “Ben bunca sene bu gömleğe dokundum; bu acıyla yüzleştim” diyordu Nükhet İpekçi ve dönüp ekrandan kendisini izleyenlere sesleniyordu sanki: “Şimdi sıra sizde... Siz de yüzleşin.”  Kederlenmek yetmez O gece yayından sonra ikimizin telefonları da susmak bilmedi. Herkes kederini dile getiriyordu. Nükhet İpekçi ise hepsine aynı şeyi söylüyordu: “Acıya ortak olmak iyi de, bize daha fazlası lazım.” Nihayet gece yarısından sonra telefonlar kesildiğinde bu acıları nasıl umuda dönüştürebileceğimizi konuştuk. “Her ailenin kendi torbasını açması” mı? “Katillerin yeniden yargılanması” mı? Yeni bir “1 dakika karanlık” kampanyası mı? Bütün öneriler içinde en iyisi, Meclis’in kapısını çalmak ve onları bu karanlığı aydınlatmaya zorlamak gibi görünüyordu.  Aileler buluşuyor Ertesi gün, Savcı Doğan Öz’ün eşi Sezen Öz’ü ağırladık programda... O da tiyatro sanatçısı kızı Bengi ve yine 70’lerde katledilen devrimci yazar Ümit Kaftancıoğlu’nun gelini Canan’la birlikte geldi. Onlarla da konuştuk Meclis önerisini... Diğer ailelere de danışma ihtiyacı doğdu. “Aileler” geçen yılki babalar gününde yapılan “Benim Babam Bir Kahramandı” etkinliğinden beri “Toplumsal Bellek Platformu” (Bkz: ) adı altında bir aradaydı. Geçen cuma İstanbul’da bir tiyatro salonunda toplandılar. 1940’lardan günümüze Türkiye’yi ışıtmış ve bunun bedelini canıyla ödemiş pek çok aydının ailesi oradaydı. Filiz Ali, belki de bu kanlı zincirin ilk halkasında katledilen babası Sabahattin Ali’yi temsilen gelmişti. Orhan ve Arat Dink, zincirin son olmasını ümit ettiğimiz halkasıydı. Özgür ve Özge Mumcu, bu cinayetlerin aydınlatılması için çok çabalamış babalarından bayrağı devralmış gibiydiler. Katılımcıların taşıdığı “Emeç”, “Cebenoyan”, “Öz” soyadları, kimleri yitirdiğimize dair belgeler gibiydi. Derya Sazak, onlara hep destek vermiş bir gazeteci olarak oradaydı; avukat Engin Cinmen, Susurluk’taki aydınlık kampanyasının deneyimini aktardı. Aysan’lar, Tütengil’ler, Yurdakul’lar, Gültekin’ler, Erdost’lar, Göktepe’ler, Çimen’ler, Anter’ler, Dursun’lar, Türkler’ler, Kışlalı’lar ve daha niceleri aileye dahildi.  Perşembe Ankara’da İşte o toplantıdan, Toplumsal Bellek Platformu’nun, 11 Şubat günü Ankara’ya, Meclis’e gitmesi kararı çıktı. “Hâlâ gizli tutulan güçlerin haince saldırıları neticesinde yakınlarını kaybedenler”, bugün Hrant Dink’in duruşmasında dayanışma sergileyecek. Ardından da perşembe günü Ankara’ya hareket edecekler. Özge Mumcu’nun deyişiyle “boğazlarında yumru, dillerinde acı sitem, yüreklerinde haksızlığa karşı ateşle; babalarının, eşlerinin adını, umudu gösteren birer yıldız gibi taşıyarak” Meclis’e gidecekler. Meclis Başkanı ve Başkanvekillerine “1948’den bugüne kadar işlenmiş organize, siyasi cinayetlerin araştırılması” amacıyla bir Meclis Araştırma Komisyonu kurulması için dilekçe verecekler. Araştırılan, hepimizin mazisi ve aslında istikbali olacak.",https://www.milliyet.com.tr/yazarlar/can-dundar/meclis-e-gidiyorlar-1196074
Can Dündar,İbrahim Tatlıses’ten ricam...,05 Şubat 2010,"Başbakan’la İstanbul’daki “açılım toplantısı”nda buluşacak olan İbrahim Tatlıses’ten bir ricam var: Başbakan’a Dolmabahçe’de “Agir Ketiye Dilemin”i söylesin. Kürtçe “Yüreğime ateş düştü” diye ağıt yaksın. Sonra desin ki: “Siz bizi Kürt açılımı için çağırdınız buraya... Ama biliyor musunuz ki, Ankara’da daha 2 ay önce 29 yaşında bir genç, bir doğum gününde, benim söylediğim bu türküyü bir türkü barda söylediği için polis tarafından kurşunlandı.” Desin ki: “İşletme okumuştu Emrah Gezer... Ölmese Abdüllatif Şener’in Türkiye Partisi’nin Diyarbakır İl Başkanı olacaktı. Polisin sıktığı 15 kurşundan birini sırtından çıkardılar.” Desin ki: “Tek suçu, sizin ‘Artık serbest’ dediğiniz, bizim her gün, her mekânda rahatça söylediğimiz türküyü mırıldanmaktı.” Ve sorsun: “Kürtçe teoride serbest, pratikte yasak mı? Nasıl söndüreceğiz şimdi Emrah’ın babasının yüreğine düşen ateşi? * * * Bir hafta sonra sinemacılarla toplanacakmış Başbakan... O toplantıya katılacaksa Uğur Yücel’den bir ricam var. O ki savaştan dönen askerlerin “Güneydoğu sendromu”nu önce “Yazı-Tura’”da mükemmelen anlatmıştı; şimdi de “Ejder Kapanı”nda getiriyor gündeme... “Göze göz” diye diye körleştirilmiş, “kana kan” diye diye yek diğerine düşman edilmiş bir toplumun savaş yaralarına, rehabilitasyon ihtiyacına dikkat çekiyor. İsterim ki o da Emrah’ı vuran polisin Güneydoğu’da 10 yıl Özel Harekât Tim’inde görev yaptığını söylesin. “Kürtçenin uzun süre ‘düşmanın dili’ diye belletildiği bir coğrafyada onca yıl savaştıktan sonra Çankaya’da bir karakola atanınca, görev başında olmadığı halde duyduğu bir Kürtçe türkü karşısında elinin nasıl silaha gittiğini” anlatsın. Her iki taraftaki bu öfke gemlenmeden, bu kin söndürülmeden açılımın ne kadar zor olacağından bahsetsin. Amerika’nın Vietnam gazileri için uyguladığı “savaş sonrası stres bozukluğu” programlarını anlatsın. Hiç gündemde değil; ama yaraları sarmak için dağdan inen herkese psikolojik tedavi uygulamanın şart olduğunu hatırlatsın. * * * Sonraki hafta da yazarlar buluşacakmış Başbakan’la... Davetli listesinde Adalet Ağaoğlu’nun adını gördüm. O, adı gibi adaletlidir. Her daim hakkı yenilenin safında, ezilenin yanında bir barış meleğidir. İsterim ki, Emrah’ın babasının şu satırlarını Başbakan’a iletsin: “Oğluma Kürtçe türkü söyledi diye ateş eden polis eminim ki, kendini Cudi’de, Gabar’da, Lice’de, Silvan’da hissediyordu. Son 2 yılda polis kurşunuyla katledilen gençlerimizin sayısı benim oğlumla beraber 79 oldu. Nasıl olur da, Güneydoğu’dan yeni dönmüş bir polis memuru, Çankaya’da normal bir polis karakoluna tayin edilebilir? Bizlerin yüreğine ateş düştü. Bundan sonra başkalarının yanmaması, başka ana babaların ağlamaması için bu tür görevlerde bulunmuş güvenlikçilere mutlaka ruhsal tedavi verilmesi gerekmiyor mu?” * * * Yeni bir dönemin açılabilmesi için, eski dönemin nifak tohumlarının bir daha filizlenemeyecek kadar derine gömülmesi ve yerine kardeşlik tohumları ekilmesi gerekiyor. Bu ekim, sanatçıya düşer. Onlara güveniyoruz.",https://www.milliyet.com.tr/yazarlar/can-dundar/ibrahim-tatlises-ten-ricam-1195432
Can Dündar,Vicdan müzesi,03 Şubat 2010,"Nükhet İpekçi pazartesi gecesi NTV’ye bir el valiziyle geldi. Ertesi gün Milliyet’in manşetine yerleşen “Abdi İpekçi’nin son gömleği” o valizin içindeydi. Gömleğin üzerine bir kayıt fişi tutturulmuştu: “Abdi İpekçi’nin üzerinden çıkan eşyalar” yazılıydı üzerinde... Gömlekteki kurşun delikleri, kurumuş kan izleri hiçbir dizide, filmde, romanda yansıtılamayacak kadar gerçekti. Gömlek, 30 senedir, Nükhet İpekçi’nin çalışma odasındaki kutunun içinde duruyormuş. Her gün onunla yaşamış; ama acısını kine dönüştürmeden; tersine, o acıyla pişerek... piştikçe bir bilgeye dönüşerek... Babasının uzlaşmacı mirasını bugünlere taşıyıp akıl almaz bir olgunlukla öfkesini değil, adalet talebini dillendirerek... Son derece sakin bir ses tonuyla, katillerden kahraman yaratmaya çalışanlara kendi dillerinden seslendi Nükhet İpekçi: “Şov mu istiyorsunuz? Öyle olmaz böyle olur: Alın size şov!” * * * Yayından sonra arayan Halil Ergün, Nükhet İpekçi’nin elinde babasının gömleğiyle konuşmasını “tarihi bir durak, bir dönüm noktası, yeni bir dönemin başlangıcı” diye niteledi ve “derin devlet”i tartışan Türkiye’ye “Şimdi derin vicdana ihtiyacımız var” dedi. Dünkü Milliyet’te de, bir dönemin kurban aydınlarından artakalan eşyalardan bir “vicdan müzesi” kurulması öneriliyordu. Düşünsenize: Uğur Mumcu’nun parçalanmış gözlüğü... Metin Göktepe’nin fotoğraf makinesi... Ümit Kaftancıoğlu’nun kurşunlanmış basın kartı... Hrant Dink’in delik ayakkabısı... Ve her bir eşyanın altındaki levhalarda o eşyalara ve sahiplerine dair açıklamalar, hatırlatmalar... * * * Berlin’deki “Soykırım Müzesi”ni gezerken hissetmiştim sergilenmiş yaraların ağırlığını... Lakin yaraların “müzelik” olabilmesi için, evvela kapanması lazım... Almanlar, tarihleriyle hesaplaştıktan, soykırım sorumlularını yargıladıktan, Yahudilerden özür diledikten sonra, bir müzede teşhir edebilmişlerdi yaşananları... Oysa o gece Nükhet İpekçi’nin kucağındaki gömlek hâlâ sıcaktı, kanıyordu. Katiller bulunmamış, bulunanlar cezalandırılmamış, arkadaki örgüt ortaya çıkarılmamış, hesap sorulmamıştı. Sabahattin Ali’nin kızı Filiz Ali, programdan sonra yolladığı mesajda “Benim babamın ölümüne neden olanlar çoktan öldüler, ama o kan emici kafa yapısı ölmedi” diyordu. Doğan Öz mü? Eşi Sezen Öz’ün, trajik bir dil alışkanlığıyla “bizim katil” diye bahsettiği adam, devlete ihaleyle petrol satmıştı yıllar yılı... 7 TİP’li gencin katledilmesi emrini veren adama devlet, resmi pasaport ve “milli görev” vermişti 12 Eylül’de... Çoğu aydının katili bulunmamıştı bile... Dahası da var: Bazı analar, bırakın müzeye bağışlayacak bir kanlı gömleği, katledilen oğullarının cesedini bile bulamadı bu ülkede... Müzeden önce onlara bir mezarlık “hediye etmek” gerekmez mi? * * * Galiba ancak gerçek katillerle onları yönlendirenler ortaya çıkarılıp mahkûm edilince, devlet bir dönem bunlara göz yumduğu, hatta teşvik ettiği için özür dileyince ve bu kan kaybı tamamen sona erince o gömlekler, gözlükler, kalemler, pabuçlar kutulanıp “maziden acı birer anı” olarak “vicdan müzesi”ne teslim edilebilecek. O güne dek, eski kurşun deliklerinden taze kan sızmaya devam edecek.",https://www.milliyet.com.tr/yazarlar/can-dundar/vicdan-muzesi-1194671
Can Dündar,Geldi o ruh Meclis’e...,07 Şubat 2010,,https://www.milliyet.com.tr/yazarlar/can-dundar/geldi-o-ruh-meclis-e-1195654
Can Dündar,İtirafediyorum.com,10 Şubat 2010,"“Toplumsal Bellek Platformu” şimdiden Türkiye’nin en etkili sivil toplum örgütlerinden biri oldu. “Can yoldaşları” adı onlara uydu. Son 60 yılın can pazarında canlarını yitirenlerin aileleri bugün Meclis’te uzun sürmüş bir karanlığın sehere uyanması için Araştırma Komisyonu isteyecekler. Adına kim ne derse desin: Bence istenen, gerçek bir “Ergenekon tahkikatı”dır. Çünkü hangi cinayet silkelense ardından aynı tip failler, benzer ipuçları, tanıdık bir koruma kalkanı çıkmaktadır. * * * “Meclis’ten bir şey çıkmaz” diyenler var. Kısmen haklılar. Ancak burada öncelikli beklenti, Meclis’in de sorumluluk hissetmesi... konunun gündeme gelmesi...sorumluların çağrılması...onlar ölmeden ifadelerinin kayıt altına alınması...kamuoyunda bir duyarlılık yaratılması...yapılanların hesabının 60 yıl sonra bile sorulabileceğinin akıllara kazınmasıÖ Lakin Meclis’e baştan güvensizlik kadar, “İşi Meclis’e havale ettik” diye çekilmek de yanlışÖ “Sivil inisiyatif”in yapılabilecekleri de var. * * * Ağca çıktıktan sonra İpekçi suikastı ve 70’lerin karanlık cinayetleri üzerinde yazmaya başladığımdan beri ilginç telefonlar alıyorum. Genelde “ismini vermek istemeyen biri arıyor”. Telefonda genellikle tedirgin bir erkek sesi oluyor. “Yazınızı okudum” ya da “Programınızı izledim” diye lafa giriyor. Önemli bir şeyler bildiğini söylüyor. Polise, hukuka güvensizliğini dile getiriyor. “Yıllarca bu bilginin ağırlığıyla yaşadım. Kime anlatacağımı bilemedim. Üzerine gittiğiniz için size söylemeye karar verdim” diyor. İsimler, mekânlar, tarihler sıralıyor. Bazısı “Bunları araştırın, yine arayacağım” diyor, bazısı, kapatırken, “Bu konuşmanın bedeli, benim canım. Ona göre” notunu düşüyor. * * * 1970’lerin tezgâhında dokunan gençler şimdi olgun yaştalar. Onların iplerini tutanlar ölümün eşiğinde... Bir kısmı sırlarıyla gitse de bir kısmı ”giderayak” konuşma, anlatma niyetinde... Çünkü bazı vicdanlarda o sır, zamanla kazınamayan bir ur haline geliyor. Yürekte ağırlaşıyor. Rüyalara girip kâbusa dönüşüyor. Sır sahibi, ancak anlatırsa rahatlayacağına inanıyor. Geçen zaman, cinayet suçlarını cezalandırılır olmaktan çıkardı. Yani failler ortaya çıksa da mahkûm olmayacaklar. Bu, hukuki bir zorluk, ama aynı zamanda siyasi bir avantaj: Yargılanma korkusu olmadan itiraf edebilirler. Bilgi teknolojileriyle uğraşan bir okurum, “cinayet itirafları sitesi” kurmayı öneriyor. Ciddi bir editoryal hazırlıkla, faili meçhul cinayetlerle ilgili bilgisi olanlara, sanal ortamda kimliklerini ifşa etmeden açıklama yapma imkânı sunulabilir. Ben yıllardır internette kurulacak bir “bilgi bankası”nın çok yararlı olabileceğini savunuyorum. Şimdi bir araya gelen aileler, ellerindeki dosyaları sanal ortamda buluşturabilir; failler, sanıklar, tanıklar, ifadeler, silahlar, eylem biçimleri, dönemin yetkilileri listelenip karşılaştırılabilir. Umulmadık eşleşmeler, benzerlikler saptanabilir. Sonunda Meclis sonuca gidemezse bile “can yoldaşları”nın kuracağı bir “vicdan mahkemesi”, failleri gıyabında yargılayabilir. Malum, her seher, bir karanlıkta gizlidir.",https://www.milliyet.com.tr/yazarlar/can-dundar/itirafediyorum-com-1197496
Can Dündar,"Aslan, Kurt ve Tilki",29 Ocak 2010,"“Bekâra karı boşaması kolaydır” derler. Baykal “Ben olsam darbe planlarıyla ilgisi varsa hemen Genelkurmay Başkanı’nı görevden alırdım” diyor. Özal da 12 Eylül’den hemen önce askerler muhtıra kıvamında bir mektup verdiklerinde Demirel’e ne dediğini Mehmet Barlas’a (“Turgut Özal’ın Anıları”, Sabah Kitapları, 1994) şöyle açıklamıştı: “Ben sizin yerinizde olsam, bu mektubu verenleri hemen emekliye sevk ederim.” Demirel’in bu konudaki görüşü bellidir. 12 Mart belgeseli için konuştuğumuzda muhtıra gününü anlatırken şöyle demişti: “Benim Başbakan olarak çalıştığım odada darağaçları vardı.” 12 Mart muhtırası geldiğinde Menderes asılalı henüz 10 yıl olmamıştı. “Makam odasında bir darağacı...” Yeni Başbakan için yeterince caydırıcı... Erdoğan da “Biz beyaz kefen giyip yola çıktık” dememiş miydi? Sanki hizmet yarışı değil, mezar kazısı... * * * Koşullar buyken, dışardan “Al görevden” demek kolay... Geçen gün deneyimli bir siyasetçi bir “fabl”la yorumladı durumu: Aslan, Kurt ve Tilki acıkınca ava çıkmışlar. Bir geyik, bir keçi, bir tavşan avlayıp dönmüşler. Mağarada toplanınca Aslan, Kurt’a dönmüş; “Hadi paylaştır şunları da yiyelim” demiş. “Emredersiniz haşmetmahap” diye eğilmiş Kurt: “Siz geyiği buyurun. Ben keçiyle yetineyim. Tilki de tavşanı yesin.” Aslan, “Tam duyamadım. Hele yakına gel de bir daha söyle bakiym” diye gürlemiş. Kurt kulağına yaklaşınca da kafasını kaptığı gibi hapır hupur yemiş; kemiklerini oracığa bırakıvermiş. Sonra da hadiseyi dehşet içinde izleyen Tilki’ye dönüp “Şimdi sen pay et” demiş. Titremiş Tilki: “Devletlum” demiş: “Bence geyiği kahvaltıda yiyin; keçiyi öğleyin... Tavşanı de akşam alırsınız.” Aslan beğenmiş bu paylaşımı... “Aferin” demiş; “Sen nerden öğrendin böyle adil paylaştırmayı?..” “Önünüzdeki kafatasından” diye boyun eğmiş Tilki... * * * Makam odalarında darağacı gölgelerinin dolaştığı, Başbakanların kefenle yola çıktığı bir ülke kolay normalleşemez. Yine aynı siyasetçinin tabirini kullanayım: “Öğrenilmiş çaresizlik”tir bu... Laboratuvar deneyiyle kanıtlanmış: Çekirgeyi bir fanusun içine koyuyorlar. Sıçrayıp çıkmak istiyor. Her seferinde kafasını çarpıyor. Bir-üç-beş-on derken beceremeyince vazgeçiyor. Bir süre sonra fanusun kapağını açıyorlar. Sıçrasa çıkacak; ancak çekirge denemiyor bile... Özgürlüğe ulaşamayacağına öylesine şartlanmış. Tutsaklığa öylesine alıştırılmış. “Öğrenilmiş çaresizlik” böyle bir şey işte... * * * Türkiye bu çaresizlikten ağır ağır sıyrılıyor. Sancılar çekerek normalleşiyor. Şükür ki artık darağaçları, kefenler, muhtıralar değil, yasa, anayasa, hukuk konuşuluyor. Asker Meclis kapısından çekiliyor. Darbeler sivil mahkemede yargılanıyor. Kozmik odaların kapısını açılıyor. Kafamızı kaptırma korkusu olmadan “adil bir paylaşım” talep edebiliyoruz. Tek korkumuz, kafayı Aslan’dan kurtaralım derken, Kurt’a ya da Tilki’ye kaptırmak... Ama biliyoruz ki, onun da tek çaresi korkusuz olmak...",https://www.milliyet.com.tr/yazarlar/can-dundar/aslan-kurt-ve-tilki-1192625
Can Dündar,"Hakikat, ama hangi hakikat?",31 Ocak 2010,"Tarih muzafferlerin yazdığı bir kitaptır. Mağluplar nadiren o kitapta anılır. Geçen hafta Genelkurmay Başkanlığı’nda düzenlenen “Kazım Karabekir’i anma etkinliği”nde bir kez daha anladım bunu... Kazım Karabekir Paşa bizim İnkılap Tarihi kitaplarında adına sık rastlamadığımız bir isim... Nutuk’ta da adı bir cümlede geçer. Şimdi Genelkurmay Başkanlığı, kadirşinas bir tavırla Kurtuluş Savaşı’nın komutanlarını ölüm yıldönümlerinde anma etkinlikleri düzenliyor. Atatürk ve İnönü’den sonra geçen hafta sıra Kazım Karabekir’deydi. Ama tabii Karabekir’i anmak, ilk iki ismi anmak kadar kolay değildi. Çünkü bu kez söz konusu olan, Cumhuriyet sürecinde Atatürk’le yolları ayrılmış, muhalefete geçmiş ve suikast davası nedeniyle sanık sandalyesine oturtulmuş bir komutandı. Ama paneli yöneten Prof. İlber Ortaylı bu tür spekülatif sorulara ve tartışmalara izin vermedi. Kazım Karabekir ağırlıkla “Şark fatihi komutan” sıfatıyla anıldı.  Tarihi sahne Panelde konuşan Kazım Karabekir’in kızı Timsal Karabekir Yıldıran, 10 Temmuz 1919 gecesi Erzurum’da yaşanan o ünlü sahneyi hatırlattı. Padişah, Mustafa Kemal’in tutuklanmasını istemişti. Mustafa Kemal istifa etmişti. O sırada şarkın kudretli komutanı Kazım Karabekir askerleriyle gelmişti. (O görüşmede bulunan Rauf Bey’in anlattığına göre) Kemal Paşa şaşırmış, sararmıştı. Ancak Karabekir Paşa içeri girip bir asker selamı çakmış ve “Dün olduğu gibi bugün de bütün kolordumla emrinizdeyim Paşam” demişti.  Öyleyse neden sansürlendi? Dinleyenler, Milli Mücadele’nin dönüm noktalarından biri sayılabilecek bu sahneden etkilendiler. Kazım Karabekir’in diğer kızı Hayat Karabekir Feyzioğlu ise babasının bir sözünü hatırlattı: “Vatandaş! Yanlış bilgi felaket kaynağıdır. Her işin evvela hakikatini ara ve öğren.” Bu sözden de ilham alarak felaketin kucağına düşmemek için, “hakikat”in peşine düştüm. Merak ediyor insan: Bu kadar önemli bir sahne, neden Nutuk’ta ve tarih ders kitaplarında yer almamıştır?  “Bir ihanet sahnesi” mi? Neden mesela bir belgeselin bu sahneye atıf yapması “Atatürk’e hakaret” sayılmıştır? Neden Kazım Karabekir’in kitapları yıllarca sansürlenerek yayımlanmıştır? Aklımı kurcalayan bir başka soru daha var. 10 Temmuz 1919’da Erzurum’da yaşanan bir başka olayla ilgili... Rauf Orbay’ın Kazım Karabekir’e yıllar sonra yazdığı mektupta hatırlattığına göre o gün, istifa etmiş olan Mustafa Kemal Paşa’nın yanına Kurmay Başkanı Kazım Bey gelir. Kazım Bey Bandırma ile Samsun’a çıkan ekiptendir. “Paşam siz askerlikten istifa ettiniz. Benim bundan sonra emrinizde vazifeme devam imkanım kalmadı” der; “Evrakı kime teslim edeyim?” diye sorar. Bu görüşmenin tanığı Rauf Orbay’a göre Kemal Paşa sarsılır, beyninden vurulmuşa döner: “Yaa... öyle mi efendim? Peki efendim” diyerek meyus bir halde koltuğa yığılır: “Rauf, devlet makamının önemini gördün mü” diye yakınır.  Kazım Dirik muamması Bu bilgilerden ne anlıyoruz? Zor günde Kazım (Dirik) Bey, Mustafa Kemal’e sırt çevirirken, Kazım Karabekir Paşa kendisine sahip çıkmıştır. Ne beklersiniz? Kemal Paşa’nın Kazım Karabekir’i baş tacı edip Kazım Dirik’i defterden silmesini; değil mi? Oysa tersi oldu: Mustafa Kemal Paşa harp bittikten sonra Karabekir’le yollarını ayırdı. Paşa idam sehpasından döndü. Kazım Dirik mi? 1920’de Erzurum Müstakil Mevki Komutanı oldu. Büyük savaşta Kemal Paşa’nın yanıbaşında Batı Cephesi Genel Müfettişi... Ardından Tuğgeneral rütbesi ile Gürcistan elçisi... Batum Valisi... Savaştan sonra Bitlis Valisi... İzmir Valisi... (Ayrıntı için bkz: “Vali Paşa Kazım Dirik”, Gürer Y., 2008) Kazım Dirik’in, Kazım Karabekir’in de yargılanmasına yol açan “İzmir Suikastı”nı ortaya çıkaran isim olduğunu da hatırlatalım.  Hangi hakikat? “Her işin evvela hakikatini öğrenmek şart” elbette: Ama insan “hangi hakikat”e inanacağını şaşırıyor. Galiba hakikat, sadece tanıktan tanığa, kitaptan kitaba değil, devirden devire de değişiyor. n",https://www.milliyet.com.tr/yazarlar/can-dundar/hakikat-ama-hangi-hakikat-1192857
Can Dündar,İngiliz gizli belgelerinde 12 Eylül 1980 darbesi,25 Ocak 2010,"Arşivlere bakınca İngiliz diplomasisine hayran kalmamak elde değil. Emperyal çağın kazandırdığı deneyimle olsa gerek, müthiş bir öngörü yeteneği geliştirmişler. Birkaç örnek vereyim: Daha 1919 Eylül’ünde Mustafa Kemal Paşa Ankara yolundayken ve kafasındaki planı en yakınlarına bile söylememişken İstanbul’daki İngiliz Yüksek Komiseri, Londra’ya şu bilgiyi geçiyordu: “Mustafa Kemal’in hareketi Anadolu’da bağımsız bir Cumhuriyet’e doğru gelişiyor.” * * * Bir başka örnek: 1938 yılı... Atatürk’ün hastalığı ilerliyor. Ankara’daki tüm diplomatlar “Halefi kim olacak” sorusuna yanıt arıyor. Kimisi Celal Bayar’ın kimisi Fethi Okyar’ın ismi üzerinde duruyor. İtalyan elçisi Atatürk’ün İnönü’yle küs olduğunu hatırlatıp “Sıra Çakmak’ta” diye rapor geçiyor. İngiliz Büyükelçisi Percy Lorein’in raporu ise şu: “İnönü’ye harcanmış biri gözüyle bakmayın. Atatürk onu yedekte bekletiyor.” * * * Yılbaşında İngiliz devlet arşivlerinde 30 yıl gizlilik koşulunu dolduran belgeler açıldı. Vatan’dan Jan Devletoğlu arşive girip 2 bine yakın belgenin bir kısmını yayımladı. Böylece Ankara’daki İngiliz diplomatların 1979 Türkiye’siyle ilgili olarak Londra’ya ne mesajlar ilettiklerini öğrenmiş olduk. Nasıl 1919’da Mustafa Kemal’in beynini okumuşlarsa, nasıl 1938’de İnönü seçeneğini isabetle tahmin etmişlerse, 70’lerin sonundaki gelişmeleri de doğru okuduklarını anladık. Örneğin 1978’deki Maraş katliamından sonra Londra telaşla soruyor: “Türkiye’de de İran türü bir mezhep çatışması mı var?” Elçiliğin yanıtı ilginç: “Türkiye’de Aleviler ve Sünniler yüzyıllarca yan yana yaşadılar. Çatışmanın gerçek sebebi mezhep farklılığı değil, bunu kendi çıkarları için kışkırtan politik radikaller...” Yine 1978’de Van, Hakkâri ve Diyarbakır’da incelemeler yapan bir diplomat, izlenimlerini şöyle özetliyor: “Türk Kürtleri bağımsız bir Kürdistan devleti istemiyorlar. Ama dilleriyle gurur duyuyorlar.” * * * Raporlardan anlaşılıyor ki, İngilizler, 12 Eylül’ün gelişini de daha 1978 Sonbaharı’nda, Türkiye’deki liderlerden önce sezmişler. Ekim 1978... Terörün kitlesel saldırılara başladığı dönem... İngiliz Dışişleri Bakanı David Owen, Ankara’daki büyükelçiliğinden “Türkiye’deki darbe olasılığı”nı araştırmalarını istiyor. Bir süre sonra gönderilen raporun özeti şu: “Ecevit güvenlik ve ekonomide dengeyi kaybeder de Demirel yeniden iktidar olursa Türkiye, büyük şiddet olaylarına ve Hitlervari bir faşizme sürüklenebilir. Türk Silahlı Kuvvetleri’nin tepedeki generalleri emir komuta zinciri içinde bir darbe yapabilir.” * * * Bunca isabetli öngörüyü okuduktan sonra Ankara’daki İngiliz diplomatlarının Londra’nın “Türkiye’de neler oluyor” sorusunu nasıl yanıtladıklarını merak etmez misiniz? Bizim gizli raporların da 30 yıl sonra açılmasını ve mesela şu İpekçi cinayetinin yazışmalarının ortaya çıkmasını istemez misiniz?",https://www.milliyet.com.tr/yazarlar/can-dundar/ingiliz-gizli-belgelerinde-12-eylul-1980-darbesi-1190206
Can Dündar,Ey aşk! Sen nelere kadirsin!,24 Ocak 2010,"Şemdin Sakık hapiste annesi ve kız kardeşinin dışında, bir de Laleş’i düşünüyor. Aşkı uğruna örgütünü terk eden, emirlere karşı gelen, ajanlıkla suçlanan Sakık’a en ağır gelen de, sevdiği kadının ona “hain” demesi olmuş   18 yıl dağda yaşamış, onlarca cana kıymış, adı “canavar”a çıkmış biri sevebilir mi? Geçen hafta yaptığım Şemdin Sakık röportajındaki aşka dair bölümler çoğu okura bu soruyu sordurdu. Ben soruyu tersten sordum: “Acaba her şeyden önce sevgisizlikten midir birinin dağa çıkması, silahlanması, cana kıyması?” “Aha budur!” Belli ki Arthur Schopenhauer’in “Aşkın Metafiziği”ni okumuş Sakık... “Bütün aşkların, platonik görünseler de aslında haz dürtüsünden kaynaklandığını” öğrenmiş. Kendi deneyimini bu tezle temellendirmiş. 1992 sonbaharında bir gün sabaha karşı, ta uzaktan gelen bir grubun içinde Laleş’i görmüş. İlk bakışta “Aha budur” demiş. Deyiş o deyiş; bir daha silaha dönememiş.  O yol, ben yolcu Öykünün sonrasında aşka ve savaşa dair basit ama hayati bilgiler gizli... “O kızı sevince kendimi de sevmeye başladım” diyor Şemdin Sakık: “Ondan sonra saçımı taradım, sakalımı kestim, elbiselerime dikkat ettim. Orada burada yıkandım. “O hedefti, ben oktum; o yol, ben yolcu...” Sonra eğitiminin ekseni değişmiş. O güne kadar savaş eğitimi verdiği militanlarına yaşamı anlatmaya, ölmeyi değil hayatta kalmayı öğretmeye başlamış. Fakat aşkın her kurum, her nizam, her düzen için yıkıcı olduğunu bilenler devreye girmiş. Örgüt “Bu işler devrimden sonra olacak. Önce yuvayı yapalım, çiftleşme sonra” demiş. Aşka set çekmiş. Ama Şemdin Sakık için artık çok geçmiş.  Aşk soğutur savaştan “Sevdiğim anda benim için Kürdistan da, dava da, silah da bitti. Ben ona Türkiye’yi satardım. Aşk beni savaştan soğuttu” diyor. Soğutmanın da ötesinde; aklını durdurmuş aşk... 18 yıldır dağda onca operasyondan, harekattan kaçabilen aklı, gaflete düşmüş. İlişkide olduğu iki ay içinde üç kez hava saldırısına yakalanmış, iki kez çatışmanın ortasına düşmüş. Öcalan acilen Şam’a çağırmış kendisini... Şemdin de sevgilisine haber yollamış, “Sen de gel” diye... Ama kızı Kamışlı’da tutmuşlar; bırakmamışlar. Öcalan, en yakını olan Şemdin’i vazgeçirmeye çalışmış: “Kadın şeytandır, güven olmaz. Seni arkadan hançerler” demiş: “Bak ben de Kesire olayını yaşadım. Bunlar seni değil, komutanlığını seviyor” demiş; vazgeçirememiş. Bunun üzerine onu yollayıp Laleş’i çağırtmış Şam’a... Ona da Şemdin’i kötülemiş: “Bu adam kadın düşkünüdür; her kadınımıza el atmıştır. Sizi yozlaştırıyor; kutsal davadan koparıyor” demiş, onu da ikna edememiş.",https://www.milliyet.com.tr/yazarlar/can-dundar/ey-ask-sen-nelere-kadirsin-1189822
Can Dündar,‘Ağca ile Çaylan’ı içerde görüştürdüler’,25 Ocak 2010,"Mehmet Ali Ağca’yı Sıkıyönetim ‘e getirildiğinde sorgulayan savcı Ahmet Koç ‘la görüştüm dün... İpekçi ve Hrant Dink suikastları arasında birçok benzerlik görüyor: İkisi de gazetelerinin genel yayın yönetmenleri... İkisi de toplumsal uzlaşma yönündeki yazılarıyla tanınıyor. İkisi de yazılarıyla bazı kesimleri rahatsız ediyor. Öldürülme şekilleri ve zamanlaması da benzeşiyor; öldürenlerin siyasi eğilimleri, ekonomik, sosyal yapıları da... Bir başka benzerlik de soruşturmada ortaya çıkan ihmaller...  30 yıl sonra ilk kez konuştu Belki de bu son nokta Ahmet Koç ‘ta bardağı taşırmış. Soruşturduğu İpekçi dosyası hakkında 30 yıl boyunca hiç konuşmamış. Hep susmuş. 30 yıl sonra “Sıkıyönetim soruşturmayı engelledi “ iddiaları ortaya atılınca ve “Tetikçi Ağca değildi “ lafları çıkınca artık konuşması gerektiğine hükmetmiş. “İlk kez size konuşuyorum “ derken bazı bilgilerin tarihe yanlış kaydedilmesinden endişe ettiği belliydi. Ağca ‘nın Emniyet ‘teki sorgusundaki gecikme ve ihmalleri tarihleriyle ortaya koymuştu. (Bkz: Milliyet, 24 Ocak Pazar) Dünkü görüşmede ise bir başka önemli iddia ortaya attı: Olayın ayrı ayrı yakalanan iki failinin, yani Mehmet Ali Ağca ile Yavuz Çaylan ‘ın, ilk başta ayrı ayrı sorgulanıp farklı ifadeler vermişken, bir aşamada Emniyet ‘te buluşturulup ifade birliği sağladıklarını söyledi.  Silah MHP binasındaydı “İpekçi dosyası”nı bilenler için şoke edici bir bilgi bu... Bilginin önemini ortaya koymak için kısa bir özet verelim: Ağca ‘nın suç ortağı Yavuz Çaylan, 6 ve 8 Temmuz ‘da verdiği ifadelerde “cinayetten sonra MHP Aksaray ilçe başkanlığına gittiklerini “ söylüyordu.. Orada Mehmet ™ener ‘le Ağca’yı otururlarken bulmuştu. Şener kendisini takdir etmiş, Ağca da 1000 lira vermişti. Suikastta kullanılan silah, MHP binasında Mehmet Şener ‘e teslim edilmişti. Çaylan, Ağca ‘ya “Silahı ne yapacaksınız “ diye sormuş; o da Şener ‘i kastederek “Biz hallederiz, kafanı yorma sen “ demişti. Oysa Ağca, 30 Haziran ‘da verdiği ilk ifadesinde silahı boş bir araziye attığını söylemişti. 8 Temmuz ‘da yeniden ifadesine başvurulduğunda ise “Şu anda fazlasını anlatmayacağım “ diye geçiştirmişti. O arada ne olduysa oldu; 12 Temmuz ‘da yeniden ifadesi alınan Çaylan “silahın Mehmet Şener ‘e verildiği “ yolundaki ifadesini geri aldı. O da Ağca gibi “Silahı arabadan dışarı attık” dedi. Olayı araştıran Uğur Mumcu, “Ağca Dosyası” kitabında “Şu anda bilemediğimiz bir haberleşme kaynağından yararlanarak ifade birliği sağladıkları anlaşılıyor “ diyordu (Tekin, 1982).  Şener’e vakit kazandırdılar İşte “bilemediğimiz o haberleşme kaynağı”, Savcı Koç’un açıklamasıyla ilk kez ortaya çıkıyor: Ağca ve Çaylan’ın tamamen ayrı tutulup, ayrı ayrı sorgulanıp, çapraz sorgudan sonuca gidilmesi gerekirken, (Koç’un daha sonra Çaylan’ın ifadesinden öğrendiğine göre) Çaylan ve Ağca İstanbul Emniyeti’nde aynı yerde, karşılıklı hücrelere konuluyorlar. Yüksek sesle konuşarak aynı ifadeyi vermekte anlaşıyorlar. Böylece sadece ifade birliği sağlanmış olmuyor, aynı zamanda MHP kurtarılıyor, Şener’e de kaçması için zaman kazandırılıyor. Görgü tanığıyla görüştürmediler Emekli savcı Ahmet Koç‘un bir başka iddiası da emniyetin İpekçi suikastının bir tanığını Sıkıyönetim‘e göndermekte (“direnmesi” demiyor) gecikmesi... Cinayet işlendiği anda, “Alican” kod adlı mimar S.A. da arabasıyla parktan çıkıyor. Farının ışığı doğrudan suikastçının yüzüne düşüyor. O nedenle tetiği çekeni çok net görüyor. Onun verdiği ifadeyle Ağca’ya çok benzeyen bir robot resim çiziliyor. Ağca yakalandıktan sonra bu tanığı davet edip gösteriyorlar. Hemen teşhis ediyor. Emniyet “Emin misiniz?” diye üsteliyor. “Evet, eminim” diyor tanık... “Ne kadar eminsiniz? Yüzde verin” deyince çekinip “Yüzde 70” cevabını veriyor. Polis sorgusu bitip de Ağca Sıkıyönetim’e getirilince askeri savcı Ahmet Koç, Emniyet’e yazılı başvurup tanıkla görüşmek istediğini söylüyor. Emniyet cevap vermiyor. Başvurusuna cevap alamayınca Emniyet Müdürü Hayri Kozakçıoğlu’ndan randevu istiyor. Adli müşavirlik odasında görüşüyorlar. Koç, “Tanığı neden vermediklerini” soruyor. “Can güvenliği yok” diyor Kozakçıoğlu... “Can güvenliği olmayan biri varsa, o da benim. Ben adamın idamını istiyorum” diye cevap veriyor Koç... Bu görüşmeden sonra tanık Sıkıyönetim’e ifadeye geliyor. Ve gördüğü kişinin Ağca olduğundan “yüzde yüz” emin olduğunu söylüyor. Olayın bir tanığı daha var: S.İ. O da suikastı evinin penceresinden görüyor. Emniyet ‘teki ilk ifadesinde kendisine gösterilen resme bakınca boyunu benzetiyor. Sonra yeniden ifadeye geldiğinde Emniyet, “Dosyayı Sıkıyönetim’e gönderdik, oraya gidin” diyor. Sıkıyönetim’de verdiği ifade diğer tanığınkiyle çakışıyor. İDDİANAME VE MÜTALAADAN ‘Amaç, darbeyi onaylatmaktı’ Peki İpekçi davasının askeri savcısı neden Ağca ve ortaklarını etraflıca araştırıp konuyu bir örgüt eylemi olarak değil de, bireysel bir cinayet gibi ele aldı? “İki nedenle” diyor Ahmet Koç: “Birincisi, işin örgüt bağlantısını ortaya koyabileceğimiz Mehmet Şener kaçmıştı. “İkincisi, (bugünkü gibi) ‘Cinayeti Ağca işlemedi’ lafları dolaşmaya başlamıştı. Gecikirsek Ağca’yı da yargılayamama ihtimali belirmişti. “ Buna rağmen iddianamede olayın derinlere inen köklerine dikkat çekmiş Koç: “Türkiye’de gizli ya da örgütlü birçok örgüt, devlet içinde dal budak sarmıştır” cümlesi esas hakkındaki mütalaasında var. İddianame ise cinayetin gerekçesini şöyle izah ediyor: “Kitlelerde yılgınlık yaratmak ve zora dayalı, özgürlükleri yok eden rejimleri onaylamaya teşvik etmek...” Yani darbeyi onaylatmak... 1970’lerin sonunda genç bir yüzbaşı yazdı bu satırları... 30 yıl sonra aynı şeyleri tartışmıyor muyuz? Ne yazık ki öyle!",https://www.milliyet.com.tr/yazarlar/can-dundar/agca-ile-caylan-i-icerde-gorusturduler-1190785
Can Dündar,GÖZLER GÜNEŞ VE KOZAKÇIOĞLU’NDA,24 Ocak 2010,"Ağca için dönemin askeri yetkilisi Üruğ ile askeri savcısı Koç, dönemin bakanı ve emniyet müdürünü suçladı. Onlardan yanıt gelmedi NEDEN SUSUYORSUNUZ? ORG. NECDET ÜRUĞ: Polis bölünmüştü SAVCI: EVİNİ 14 GÜN?SONRA ARADILAR Sıkıyönetim’in dosyaya el koymasından sonra İpekçi suikastını incelemeye alan ve Ağca’yı sorgulayan dönemin askeri savcısı Ahmet Koç da açıklama yapmak için 30 yıl beklemişti. Onu da aradığımda: “30 yıl hep sustum. Bir taraf devamlı suçlandı. Soruşturmanın başında olduğu gibi, bugün de olayların çarptırılmaya çalışıldığını gördüm. Bunların doğru olmadığını bildiğimden, kamuoyu bilmeli diye düşündüm” diyerek konuşmaya karar verdiğini söyledi.  5 gün ifade almamışlar Sıkıyönetimin Ağca’nın sorgusu için polise ek süre vermemesini haklı buluyordu Koç... Gerekçelerini somut tarihler üzerinden anlattı. Aynen aktarıyorum: “Ağca 25.6.1979 tarihinde yakalanıyor. 17 gün Emniyet’te kalıyor. 30.6.1979 tarihine kadar, yani 5 gün ifadesi alınmıyor ve hiçbir yerde araştırma yapılmıyor. İlk ifadesinde Mehmet Şener ve Yavuz Çaylan’dan hiç bahsetmiyor. 6.7.1979’da, yani 11 gün sonra verdiği ikinci ifadesinde silahı Mehmet Şener’e verdiğini söylüyor. 8.7.1979’da Cumhuriyet Savcısı üçüncü bir ifade alıyor. O zaman da ‘Şimdi fazla bir şey anlatmayacağım. Emniyet’ten ayrıldıktan sonra olaya katılanları açıklayacağım’ diyor. 10.7.1979’da tekrar bir ifade alınıyor; ‘kimseden para almadığını’ söylüyor. Bu arada Ağca’nın verdiği ifadeler, gizlilik ihlal edilerek aynen basına yansıtılıyor. Bu da yetmiyor: Dosyadaki deliller de basında yazılıp çiziliyor. Aramalara gelelim: Ağca 25.6.1979’da yakalandıktan hemen sonra aramalar yapılmıyor. 5.7.1979 günü, yani 10 gün sonra eniştesinin İstanbul’daki evi aranıyor. 9.7.1979 günü yani 14 gün sonra Ağca’nın evinde aramalar yapılıyor. 10.7.1979 günü yani 15 gün sonra Ağca’nın Malatya’daki evinde arama yapılıyor. Mehmet Şener’in evi 3.7.1979’da, Yavuz Çaylan’ın evi 30.6.1979’da aranıyor. Özetle, 4 kez ifade alınıyor. Basına sızdırılıyor. Aramalar da geç yapılıyor.  Unutulan defter “Ağca bana 12 Temmuz 1979’da getirildi. Sorgusunu yaptım. Yakalandıktan yaklaşık 1.5 ay sonra, 2.8.1979 tarihinde İstanbul Emniyet Müdürlüğü’nden 1. Şube Müdürü imzasıyla 1. Ordu Askeri Savcılığı’na bir yazı geldi. Yazıda deniliyordu ki: ‘Ağca’nın yakalandığı gün üzerinde ele geçirilen adres ve telefon defteri bizde kalmış, zarf içinde gönderiyoruz. Teslim alınmasını rica ederiz.’ “Yani yakalandığında üzerinde elde edilen telefon numaraları ve adresler üzerinde hiçbir araştırma yapılmamış; 1.5 ay sonra ‘Bizde kalmış’ diye bize gönderiliyor. Daha sonra Ağca’nın banka hesaplarına da ulaştım. Yapı Kredi Bankası’nda 200 bin lirasının olduğunu, 4 Ocak’ta Malatya’dan çekildiğini, İş Bankası’na 40 bin lira yattığını, Ziraat Bankası’na 100 bin lira yattığını, 5 Şubat’ta çekildiğini belgeledim. Bunları fark ettiğimde son derece üzüldüm ve Sıkıyönetim Komutanı’nın ek süre talebini neden kabul etmediğini de o zaman anladım. Kimseyi suçlamak istemem, ama 30 yıldan beri bu konuda açıklama yapanlara bütün bunları sormak lazım.”  Ağca öldürdü Ahmet Koç, Mehmet Altan’ın gündeme getirdiği “İpekçi’yi Ağca öldürmedi” iddiasına ise katılmadığını söyledi. Halen yurtdışında bulunan iki tanığı bizzat sorguladığını, birinin çizdiği temsili resmin tıpatıp Ağca’ya benzediğini de söyledi. “Ağca İpekçi cinayetinden yargılandı ve mahkûm oldu” hatırlatmasını yaptı.",https://www.milliyet.com.tr/yazarlar/can-dundar/gozler-gunes-ve-kozakcioglu-nda-1189910
Can Dündar,Ağca’yı kullananlar onu öldürebilirler,26 Ocak 2010,"Bu kez söz, emniyet cephesinde... Abdi İpekçi’nin öldürüldüğü dönemin İstanbul Emniyet Müdürü Hayri Kozakçıoğlu, dönemin Askeri Savcısı Ahmet Koç’un iddialarını yanıtladı. Ama bu, öyle karanlık bir dosya ki, her iddia yeni bir yanıtı doğurduğu gibi, her yanıt da yeni bir ipucunu gündeme getiriyor. Koç-Kozakçıoğlu polemiğinin ortaya çıkarttığı en önemli ipuçlarından biri, Ağca’nın kaçırılma girişimiyle ilgili... Öyküyü dinleyince okuduğunuz polisiyelerin, öykülerini gerçek hayattan aldıklarına emin olacaksınız. ORAL ÇELİK: ‘Kaçışı iptal edin, Mahir Çayan gibi vuracaklar!’  Ağca’yı sadece geçenlerde salıverilmiş bir terör suçlusu olarak tanıyan genç kuşaklar için kısa bir toparlama yapalım. O ‘organizasyon’ Ergenekon mu? “Böylece ben mahkûm oldum, ama Ağca firar edemedi” diyor Atilla Serpil... Ancak Ağca daha sonra kaçırılınca organizasyondaki itibarının sona erdiğini, kendisini görevlendiren güçlerin kendisine sahip çıkmaması üzerine de gasp suçundan 13 yıl “boş yere” hapis yattığını söylüyor. Cumhuriyet, “Kim bu organizasyon” diye sorunca da isim vermeden “Ergenekon”a gönderme yapıyor: “Bu organizasyon ne MİT, ne emniyet ve 12 Eylül darbesiyle dağıtıldı. Şimdi de kamuoyunda adı ara sıra zikrediliyor.“ Ağca’nın avukatı Doğan Yıldırım’ın Habertürk’ten Kutlu Esendemir’e söylediğine göre ise “Atilla Serpil, Ergenekon davasının gizli tanıklarından biri...” Böylece Ağca davası Ergenekon davasıyla ilişkilendirilmiş oluyor. Ama acele etmeyelim: Hayri Kozakçıoğlu’nun bambaşka bir senaryosu var. Bir de ona kulak verelim: “Biz böyle bir kaçırılma teşebbüsü olacak diye biliyorduk. Bu nedenle çevrede güvenlik önlemi aldık. Olay içerde halledildi, polise bir iş düşmedi. Ama tersini düşünün: Bunlar 2 silahla dışarı çıkıp kaçmaya teşebbüs etselerdi ne olacaktı? Polis dışarıda müdahale edecekti. O zaman belki bu ikisi ortadan kaldırılmış olacaktı. Belki de amaç buydu.”  Senaryolar savaşı Olaydan sonra Serpil’in üzerindeki 2 silah hemen balistik kontrolden geçirilmiş. Ülkücülerin 4 ya da 5 öldürme olayında ve pek çok tarama ve ateş etme olayında kullanıldığı anlaşılmış. Kozakçıoğlu diyor ki: “Bu silahları bunlara kim verdi? Geriye doğru gidilse bir şeyler çıkarılabilirdi. Bunu çıkarabilmek için de sorgulamamız lazımdı. O günün sayın savcılarından ‘Bu adamı biz sorgulayalım’ diye rica ettik. ‘Hayır’ dediler. Vermediler. Sonra kendileri sorguladılar ve sadece o silahlarla ilgili bazı görevliler hakkında işlem yapmışlar. O önemli değil ki... Önemli olan o silahlardan gerilere giderek bugün ‘neden yakalanmadılar’ denilenlere doğru bir adım, bir mesafe alabilmekti.” Bu da emniyet cephesinin karşı suçlaması... Ahmet Koç, silahın daha önce bazı olaylarda kullanıldığı tespitini doğruluyor. “Biz de aynı sonuca ulaştık” diyor. “Atilla Serpil’in polise verilmemesi?” Onun cevabı Org. Üruğ’un açıklamasında var: İdeolojik kavga içindeki polise güvensizlik... Ağca’nın avukatı Doğan Yıldırım’ın, Habertürk’te Kutlu Esendemir’e söyledikleriyle bağlayalım lafı: “Tüm resmi kurum ve kuruluşlar, Çatlı’nın ta en başından beri MİT’in adamı olduğunu, Atilla Serpil’in deyimiyle ‘Ağca’yı kaçıran adam’ olduğunu söylüyorlar. Serpil, ‘Ağca’yı devlet öldürecekti. Ben karşı geldim, korudum, onun için gizleniyorum şimdi’ diyor. Devletin hiçbir istihbarat görevlisi de, ‘Gel bakayım güzel kardeşim, sen hangi örgüte çalıştın’ diye sormuyor.” Sormayı bırakalım, Kozakçıoğlu daha karamsar bir tahminde bulunuyor: “Ağca’nın konuşmasını istemeyenler, yine onu imha etmeye kalkışacaklardır.”",https://www.milliyet.com.tr/yazarlar/can-dundar/agca-yi-kullananlar-onu-oldurebilirler-1191201
Can Dündar,Devletin ayıbı,28 Ocak 2010,"Birkaç gündür “Ağca dosyası”nın askeri savcısı Ahmet Koç’un 30 yıl sonra anlattıklarını sizlerle paylaşıyorum. Medyanın gözü Ağca’nın üzerinde... Oysa Ağca’dan çok daha fazlasını bilen, konuşması gereken o kadar çok tanık var ki... Görüyorsunuz işte; dönemin tanıkları konuştukça, bu dosyanın neden tamamlanamadığı, neden böyle bir örgütlü suçun bir tetikçinin üstüne yıkılıp “taammüden adam öldürmek” suçlamasıyla geçiştirildiği, neden arkasındaki örgütlenmenin ortaya çıkarılamadığı daha iyi anlaşılıyor. Olayı aydınlatma yönündeki her adım, hemen engellenmiş çünkü...  Savcıya ne oldu? Yüzlerce örnek var; ama ben bugün Askeri Savcı Ahmet Koç’un engellenmesi örneğiyle yetineceğim. Sonra o savcıya ne oldu; biliyor musunuz? Ağca için bir iddianame yazdı. Şöyle dedi: “Abdi İpekçi olayı Türkiye’de tırmanışını sürdüren terör salgınında bir aşamayı vurgulamaktadır. Çünkü bu cinayette İpekçi, Milliyet gibi büyük tirajlı bir gazetenin Genel Yayın Müdürü ve Başyazarı olması, sevilen kişiliği, anarşi ve teröre karşı tutumu ve zaman zaman sağduyu sahiplerini ortak bir noktada birleşmeye çağıran makaleleriyle bazı çevreleri rahatsız etmiş ve bu nedenle kurban seçilmiştir. Bu eylemdeki amaç, terörün yarattığı yılgınlıkla kitlelerde zora dayalı, özgürlükleri yok eden rejimleri onaylamaya sevk eden olayları yaratmak, karşı görüş sahiplerini susturmak, baskı altına almak ve terörün hangi aşamaya geldiğini göstermektir.”  Aşırı sağcılar kullanıldı Şu cümleler de esas hakkındaki mütalaasından: “Türkiye’de gizli veya örtülü birçok örgütün devletin içine dal budak salarak devletin temel nizamına ve yurt bütünlüğüne karşı eylemlere kalkıştıkları herkesçe bilinmektedir. (..) Ayrıca aşırı sol eylemlere karşı güvenlik kuvvetlerinin yanında, aşırı sağ unsurlara yer verilmiş ve aşırı sağa karşı tavizkâr bir tutum takınılmıştır.”  Savcı görevden alınıyor “12 Eylül öncesi ülkücüler polis ve askerle birlikte çalışıyordu” iddiası ve devlet içinde örtülü bir örgütün dal budak salması, bir askeri savcının mütalaasında yer alıyordu. Tabii bu mütalaa rahatsızlık yarattı. Dönemin Sıkıyönetim Başsavcısı Refik Karaa o dönem görevden alındı; yerine Süleyman Takkeci getirildi. Takkeci, mütalaayı okuyunca Ahmet Koç’u çağırdı: “Böyle mütalaa olmaz, bundan sonra yazdıklarınızı ben incelemek istiyorum” dedi. Koç, bunun meslek anlayışına uygun olmadığını söyledi. Bir müddet sonra soruşturmadan çekildiğini öğrendi. Görevden alındı. Elinde Ağca’nın arkasındaki asıl ismin, Mehmet Şener’in dosyası vardı. Yurtdışına kaçan Şener’i Türkiye’ye getirtmeye çalışıyordu. Suikastın parti bağlantılarını araştırıyordu. Koç’a “Şener Dosyası ne oldu?” diye sordum. “Bir havacı binbaşıya verildi. O da üzerine düşmedi. Öylece kaldı” dedi.  Vicdanlar rahatsız Son sözü Ahmet Koç’a vereyim: “Biz görevimizi yaptık. En azından tetikçiyi yargılayıp idama mahkûm ettik. Ben idam cezasına karşıyım, ama bir idam mahkûmunun 10 yıl yatıp çıkması, mağdur aileyi de rahatsız eder, toplumun vicdanını da... Bu, devletin ayıbıdır.”",https://www.milliyet.com.tr/yazarlar/can-dundar/devletin-ayibi-1191618
Can Dündar,Bizimle oynamayın!,23 Ocak 2010,"Biz çocukken bir araya geldiğimizde kurşun askerleri çarpıştırıp savaş oyunu oynardık. Şimdi öğreniyoruz ki askerler de bir araya geldiklerinde sivilleri çarpıştırıp savaş oyunu oynarmış. Taraf’ta yayımlanan “Balyoz Harekât Planı”nın bir “savaş oyunu” olduğu söyleniyor. İçeriğini okuyunca dehşete kapılıp şunu diyebiliyoruz: “Lütfen bizimle oynamayın!” * * * “Darbenin başbakan adayı” olarak adı ortaya atılan Rifat Hisarcıklıoğlu’nun “darbecilerin yanında olmam” açıklaması, bana yıllar önce rahmetli Ecevit’ten dinlediğim bir savaş oyununu hatırlattı. 12 Eylül dönemi... Ecevit, yurtdışına çıkış yasağı kaldırıldığı dönemde İngiliz Grenada televizyonundan bir çağrı alıyor. Grenada’nın, Amerikan CBS televizyonuyla ortak hazırladığı ilginç bir programı var. Bir “savaş oyunu” oynuyorlar. Hayali bir senaryo kuruluyor; dünyanın önde gelen asker-sivil liderleri bu “varsayımsal durum”u tartışıp politika üretiyor. Ecevit kabul edip gidiyor Londra’ya... * * * O bölümün senaryosu bir ada devletinde geçiyor. Adayı zalim bir diktatör yönetiyor. ABD ve İngiltere de, kendi çıkarlarına hizmet ettiği için diktatörü destekliyorlar. Ancak ada halkı diktatöre karşı muhalefete geçiyor. Tepkiler büyüyünce Batılılar diktatörü gözden çıkarıyorlar. Yerine tepkileri yatıştıracak birini getiriyorlar. Lakin o da Moskova yanlısı bir tutum izlemeye başlayınca deviriyorlar. Tartışmayı yöneten Amerikalı profesör konuklara soruyor: “Şimdi ne yapmalıyız?” * * * Konuklar arasında NATO’nun eski Başkomutanı, yeni Amerikan Dışişleri Bakanı Alexandre Haig var. FBI Başkanı William Webster var. Alman, İngiliz, İtalyan devlet adamları var. Tartışmayı başlatırken bir kopya da veriyor profesör: “Ada devletinde şimdilik köşesinde duran, fakat halk arasında saygınlığı olan bir sosyal demokrat lider var. Onu iktidara getirmeyi düşünmez misiniz?” Amerikalı ve İngiliz tartışmacılar bu önerinin üstüne atlıyorlar. Ama nasıl olacak? Bir Amerikalı bildiği yolu söylüyor: ”Silahlı Kuvvetler’de dostlarımız vardır. Onlara söyleriz, bir yolunu bulurlar.” İngilizlerle Almanlar “İyi fikir” diyorlar. Ecevit hayretler içinde izliyor. Profesör bu kez ona dönüyor: “Siz bir sosyal demokrat lider olarak Amerikalıların önerisini kabul eder misiniz?” “Hayır” diyor Ecevit: “Yabancı devletlerin iç işlerimize karışmalarını, Silahlı Kuvvetlerimizle içli dışlı olmalarını içime sindiremem.” İngilizler ve Amerikalılar Ecevit’i ikna etmeye çalışıyorlar. Olmayınca moderatör Haig’e dönüyor: “Ecevit kabul etmiyor. Bu durumda ne yapacaksınız?” diye soruyor. Haig’in cevabı, tarih dersi niteliğinde: “Bizim bu gibi konularda deneyimimiz vardır. O istemese de biz uygun gördüğümüz bir çözümü uygulatmanın yolunu buluruz.” * * * Kurşun askerlerden biliyorum; uğraş didin bir oyun kurarsınız, sonra biri gelir, bir fiskeyle sizin zar zor kurduğunuz oyunu yerle bir eder. O oyunları kuranlar, gün gelip sıkılır, bozarlar da... İyisi mi siz oynamayın bizimle...",https://www.milliyet.com.tr/yazarlar/can-dundar/bizimle-oynamayin-1189528
Can Dündar,“Çerkez” Türkçe isim değil mi?,16 Ocak 2010,"“Mustafa” belgeselini Ankara yakınlarındaki Gökçehüyük köyünde çekmiştik. Gölbaşı yakınlarında, ufka uzanan bozkırda kurulu, güzel bir köydü. Gökçehüyüklüler, Mustafa Kemal’in Ankara’da karşılanması sahnesinde de gönüllü rol almışlardı. Onlara bir gönül borcum vardı; ödeyebilmem için bir fırsat doğdu. Çünkü bir dertlerini paylaştılar benimle: Değiştirilen isimlerini geri istiyorlar. * * * Gökçehüyüklülerin Çerkez dedeleri Rusya Federasyonu içindeki Adıge Cumhuriyeti’nden 19. yüzyılın sonlarında Türkiye’ye göç etmişler. Osmanlı idaresi onları şimdi Gölbaşı ilçesine bağlı olan toprağa yerleştirmiş. İskân edildikleri köyün adını “Çerkezhüyük” koymuşlar. Bu isimle 80 yıl yaşamışlar. Sonra her ne olduysa olmuş, devlet, 1961’de köyün adını değiştirivermiş. “Çerkezhüyük” gitmiş, “Gökçehüyük” gelmiş. * * * 50 yıl da böyle gelmişler. Açılım rüzgârları esip de herkes eski kimliğinin, değiştirilmiş isminin, yenmiş hakkının peşine düşünce Gökçehüyük Çerkezleri de eski isimlerini almak istemişler. Bilgi Edinme Hakkı Kanunu kapsamında İller İdaresi Genel Müdürlüğü’ne başvurmuşlar. “Biz niye Çerkez iken Gökçe olduk?” diye sormuşlar. İki hafta sonra şu cevap gelmiş: “Kayıtlarımızda yapılan inceleme sonucu, adınızın İçişleri Bakanlığı’nın 28 Eylül 1961 tarihli toplu onayıyla Gökçehüyük olarak değiştirildiği anlaşılmıştır.” * * * İyi de niye? Yılmamış Gökçehüyüklüler: “Şu ‘toplu onay’ı bi gönderin de bakalım” demişler. İller İdaresi 1961’de çıkarılan bülteni göndermiş. Bültenin üstünde “Ankara iline bağlı, yabancı ad taşıyan köylerin ad değişikliği” yazıyormuş. “Yabancı ad” mı? “Çerkez” mi yabancı? Çerkezcede Çerkeze “Çerkez” denmiyor ki... Çerkezin Çerkezcede karşılığı “Adıge”... “Adıgehüyük” olsa yabancı denebilirdi belki... Ama “Çerkez” nasıl yabancı sayılır? Üşenmeyip bu kez Türk Dil Kurumu’na yazmışlar. “’Çerkez’, yabancı bir sözcük müdür?” diye sormuşlar. Üç gün sonra şu cevap gelmiş: “Kurumumuz tarafından hazırlanan Güncel Türkçe Sözlük’e göre ‘Çerkez’ sözü Türkçe kökenli bir özel ad olup ‘Kafkasya’da yaşayan bir boy ve bu boydan olan kimse’ anlamında kullanılmaktadır.” * * * Bunun üzerine İçişleri Bakanlığı’na bir dilekçe yazmış Gökçehüyüklüler: Bütün yazışmaları ve TDK’nın görüşünü de ekleyip, “Köyümüzün isminde yapılan değişikliğin gerekçesi doğru değildir. Yanlışlığın giderilerek köyümüze adının iadesini arz ederiz” demişler. * * * Şimdi top İçişleri Bakanlığı’nda... Dedim ya, açılım rüzgârı esti bir kez; herkes verilmemiş hakkının, geri alınmış isminin, unutturulmuş kimliğinin peşine düştü. Sadece uzak Kürt köyleri değil, başkentin kıyısındaki Çerkez köyleri de özünü arıyor, hakkını, hukukunu soruyor. Bakalım hükümet kendi estirdiği bu rüzgâra dayanabilecek mi?",https://www.milliyet.com.tr/yazarlar/can-dundar/cerkez-turkce-isim-degil-mi-1186614
Can Dündar,Şişme kadın bakire çıkmazsa...,17 Ocak 2010,"1980’lerde Türkiye’de Güney Kore mucizesinden söz edilirdi hep... “Adamlar yapmış”tı. Kore, batının ilimini, teknolojisini almış, ama geleneksel değerleriyle doğulu kalmayı başarmıştı. Bu mucizevi formül, onları uçurmuştu. Modelin arkasında işçiyi robotlaştırıp en küçük itirazı ezen bir diktatörlük olduğu söylenmezdi pek... Ekonomik rakamlar öyle büyüleyiciydi ki... Bense “Güney Kore modeli” denince “Bakire şişme bebek” gibi bir şey düşünürdüm hep: Batı teknolojisi... Yani şişme bebek... Geleneksel değerler... Yani bekaret... Ve güçlü iktidar... Yani üzerindeki erkek...  Kınalı bebek Bakire kızımızın Türkiye’ye gelişi 1990’ların başıdır sanıyorum. Şişme bebek önceden vardı, ama Türkiye pazarı için “bakire olanı” o yıllarda çıktı. Önce gazete ilanlarında boy gösterdi. Sonra, özellikle Doğu ve Güneydoğu Anadolu’da kapışıldığı söylendi. Bunun da ağzı açıktı, boş bakışlıydı, lateks dokuluydu ama gereken yerinde ince elastik maddeden yapılmış bir zar vardı. 1,5 milyona bu bakireyle yatmak mümkündü. Hatta azcık daha paraya kıyılırsa “boyalıları” da satılıyordu. Fazla yüklenince elastik madde deliniyor, boya akıyor; yani şişme bebeğimiz kanıyordu. Damatlar için de çarşafı kapıp çatıya dikmek mümkün oluyordu.  Erken şişiren... İlk çıktığında geyiğini yapmıştık: “Yakında zarı bozuk çıktığı için hançerlenen ya da boyası fazla aktığı için acile yetiştirilen şişme kızlar görürüz” diye... Hatta bekar evlerinde “erken davranan”ın, evin diğer sakinlerince “ırz düşmanı” ilan edilebileceğinden, bekareti bozulmuş şişme kadınlar uğruna namus cinayetlerinin başlayabileceğinden endişelenmiştik.  Üretim hatası Heyhat! Bizim geyik gerçek oldu. Geçen hafta Sabah’ın Ankara ekinde Hayrettin Bektaş’ın haberinde okudum. Çankaya Belediyesi tüketiciler için bir “Hakem Heyeti” kurmuş. Tüketici şikayetlerini alıp çare arıyorlarmış. Yılda ortalama 10 bin başvuru yapılıyormuş. En ilginç başvuru emekli bir devlet memurundan gelmiş. Tüketicimiz, seks malzemeleri mağazasından şişme kadın almış. Sonra da heyete başvurarak parasının iadesini istemiş. Gerekçesi mi? “Satarken bana bakire olduğunu söylediler. Bakire çıkmadı. Hayal kırıklığına uğradım. Kandırıldım.”  “Pıssss” sesi paniğe mi yol açtı? İnsan gülemiyor bile... Eh amcacım! Paraya kıyıp kızın plastiğini almışsın. Paketi ihtimamla açmış, dilberi üfleyerek canlandırmışsın. Lateks tende vazelinli dokunuşlar yapmışsın. Artık bundan sonra o naylon ilişkide bile bekaret sormak, delikli balonun dahi kız oğlan kızını aramak niye? İnsan, emekli amcanın o hiddetle yengenin karnına bıçağı batırdığını ve çıkan “pıssss” sesinden panikleyip kutusuna kaldırdığını düşünüyor ister istemez... Muhtemelen sonra “Kızınız bakire çıkmadı” diye yeni gelini baba evine yollayan kocalar gibi “kullanılmış kız”ı belediyeye şikayet etti.  İktidar balonu Teknolojinin kültürel uyumuna eşsiz örnek... “Dili titreşim ayarlı, gözleri oynayabilen, üç işlevli yatak arkadaşı”na lastikten bekaret kemeri takılması, insanın damağında, üzerine dantelalı örtü serilmiş bilgisayar ya da nazar boncuklu yarış arabası tadı bırakıyor. Ama düşündürücü aynı zamanda da... Ananevi bağnazlığın, mütemadi kadınsızlıkla buluşmasından zuhur eden acıklı bir cinsel bulamaç... Kadının hem bakiresini hem seksisini arayan erkeğin trajik ikilemi... “Başım ağrıyor, bu gece olmaz” demeyen, istenen pozisyona giren, her ezaya razı olduğu halde ertesi sabah ağzını açıp (pardon; konuşup yani) şikayet etmeyen, erkeğin iktidarını da küçümsemeyen bir kadınla olmanın ferahlığı... Adamlar yapmış. Bir de bozuk çıkmasaymış..",https://www.milliyet.com.tr/yazarlar/can-dundar/sisme-kadin-bakire-cikmazsa-1186875
Can Dündar,Çare yeniden Hamidiye Alayları,20 Ocak 2010,"“Kürtlerde silah namustur, vermezler” diyen Şemdin Sakık, şöyle diyor: “Bakın Kürt tarihinde var Mir Alayları var, Hamidiye Alayları var, bugün de 90 bin kişilik Kürtlerden oluşan bir koruyucu ordusu var Bırakalım bunlar eğer istiyorsa anlaşalım, 1000 kişilik veya 7000 kişilik ordunun bir askeri gücü olsun. Türk ordusuna bağlansın, sınır muhafızlığı yapsın...” Şimdi PKK’nın silahsızlandırılmasından söz ediliyor ve bu konuda IRA’dan, ETA’dan örnek veriliyor. Ne PKK, IRA’dır ne Türkiye İngiltere’dir, ne Kürtler İrlanda halkıdır. Bunlar çok farklı gelenekler, kültürler... Ordu görevini yaptı, hükümet de katkı yaptı Ben askerin fazla hata yapmış olduğunu düşünmüyorum. 4 ülkenin askerlerini de gördüm. Türk ordusu kadar disiplinli, göreve bağlı fedakâr bir ordu görmedim. “ordu görevini yapmadı” görüşünü kabul etmiyorum. Ordu rolünü oynadı, üstüne düşeni yaptı. Ama Türkiye bu işle başedemedi. Tespiti böyle koymalıyız. Türkiye’nin başedememesinde, biraz da kendine güvenmeyen, risk almak istemeyen, korkak, statükocu yöneticilerin bilinçli olarak kendilerini askeri vesayet altına sokması da mevcuttur. Herkes Kürt sorununun bir güvenlik sorunundan ibaret olmadığını söylediği halde, “işte sorun orda” deyip askere bıraktı. En temel sorun burada. Kendisi üstlenseydi veya bir kurumu bu işte görevlendirseydi, rahatlıkla dağa çıkış nedenlerini ortaya çıkarabilir ve bu nedenleri ortadan kaldırabilirdi. Şimdi açılım bu sorunun çözümüne katkılar yapabilir. Bu katkıların bazıları oldu da şimdiye kadar:  Kazanımlar Örneğin TRT Şeş’in açılması, yayına başlaması bir katkıdır. İlk yayın yaptığı gün ben onu hücremde izlerken gözyaşlarımı tutamadım ve içimden gelen bir sesle “Başbakan’ın ayağını öperim” dedim. Çünkü biz Erivan Radyosu’nu, Bağdat Radyosu’nu böyle kulağımızı radyoya dayayarak dinlerdik. 1 saatti günde, öyle büyüdük. Bir şarkı dinlemek için... Kürtlerin Meclis’te grup kurmaları, bütün engellemelere rağmen bir katkıdır. Yerel yönetimlerin, Kürt siyasetçilerin denetimine geçmesi bir katkı ve kazanımdır. Daha önceki hükümet döneminde idamın kaldırılması katkıdır. Kürt tarihinde isyan edip de lideri asılmayan, kurşuna dizilmeyen ilk hareket PKK’dır. Çünkü devlet, öldürmekle tasfiye etmekle bir yere varılamayacağını, bunun Kürtleri daha da kışkırtacağını görmüş ve sağduyulu hareket etmiştir. Kürtçe üzerindeki yasakların kaldırılması katkıdır. Bu sayede en azından 2009 -Reşadiye’deki olayı çıkarırsak- diğer yıllara oranla kansız geçti. İki taraflı durdu; eylemler de durdu, operasyonlar da durdu. Bu da bir kazanımdır. Bakın, dershaneler açıldı. Çocuğunun Kürtçesini geliştirmek istiyorsan İnterneti, dershaneleri kullanabilirsin. Kürtçe yayın yapan onlarca TV ve radyo şu anda yayındadır. Düğmeyi açıyorsun, hepsi karşında. Güneyde Kürtçe eğitim veren üniversiteler var. Bu adımlarla kültürel sorun çözülmüştür önemli oranda... Teknoloji çözmüştür, Kuzey Irak’taki gelişmeler çözmüştür, Türkiye’nin yaptığı hamleler çözmüştür. Neyse ne... Şimdi kardeşim bırakın bu üzümü yiyelim. İşte somut öneriler OPERASYONLARI DURDURUN: Savaştan anlamayanlar, operasyonların devlete yarar sağladığını, PKK’ya zarar verdiğini düşünür. Oysa her operasyon devleti müthiş zarara uğratırken, bana güç olarak dönüyor. Halk kendi arasında “Bunlar kurşun geçirmezdir” diye efsane oluşturuyor. Ben kendimi korumaya çalışırken devletin operasyonları sayesinde “halk kahramanı” ilan edildim. Ondan sonra da “ne kadar operasyon geliştirirsem kârdır” mantığıyla hareket ettim. Operasyonun her çeşidi, devlete zarar vermekten, örgütün hanesine yeni bir kazanım yazmaktan başka bir şey değildir.  AF ÇIKARIN Ben bir hükümlüyüm. Ben aftan, bahsedersem bütün bu anlattıklarım boşa gider. Fakat sadece dağdakilerin inmesi için, ya da çocuklar için değil, yurtdışında Kürt sorununa barışçıl katkıda bulanabilecek olan PKK muhaliflerinin dönüşü için de af lazım. Bunlar dağınıktırlar ama hepsi birikimdir. Hepsi beyindir. Bu ülkeye sadece katkı yaparlar. Türk halkı eğer barış olacaksa Öcalan’ı dahi affedilebilir. Bak TRT-Şeş açıldı; Türk halkından en ufak bir tepki gelmedi. Öcalan’ın affedilmesi bunun kadar büyük bir olay mı olur? Kesinlikle olmaz.  PARTİLER, SİVİL TOPLUM GELSİN Biz gözümüzü dünyaya açtık, “devlet askerdir” diye öğrendik. Hâlâ durum budur. Askeri olarak ya devlet ya örgüt var. Siyasi olarak da ya AKP ya DTP... Oysa insanların başka seçenekleri olmalı, yaratılmalı. İnsanların her biri kendini bir yere ait hissetmeli. O zaman sorun, önemli oranda çözülür. Jandarma kışlasına, polis yerine çekilir, biraz insanlara güvenilir, sivil toplum örgütleriyle, siyasi örgütlenmelerle bunun önü açılır. Onun için MHP, CHP burada olmalıdır. Bütün sivil toplum örgütlerinin burada olması için çaba sarf edilmelidir. Bu çeşitlilik baskıları ortadan kaldırır, rekabeti ortaya çıkarır, siyasi tercihleri çoğaltır, zenginlik yaratır. İşte barışa giden bir yol da budur.  AYDINLAR ÇÖZÜM ÜRETMELİ Aydınlar da biraz çözüm üretmeli, yeni fikirler ortaya atmalı, yeni görüşler gelmeli. Kürt esnaf “artık yeter” demeli. Bu kepenk indirmeler ekonomiyi mahvetti. İnsanları aç-perişan bıraktı. Onlar da o rolü oynasa bu mücadele durur anlamına gelmiyor. Ben Kemal Sunal’ı izlemesem, Sezen Aksu’yu dinlemesem edemem. Beni bu ülkeye bağlayan ne yasalardır, ne ordudur; o güzel insanlardır. O güzel insanlar bir güzelliklerini gösterseler, bağlarını kursalar. Mesela İsmail Cem döneminde Yunanistan ile aramızda kopukluk vardı. Zülfü Livaneli gibi insanların katkısı ile bir kültürel bağ oluştu. Etkinlikler yoğunlaştırıldı, ortam yumuşatıldı; diplomasi gelişti. Aynı şey burası için de geçerli... Burada bir kopukluk var. Burada da yapılabilir.  SON ŞANS Bu, Türkiye için son şanstır. Zaman geçiyor. Bu konuda tek bir saat geçirmenin bile maliyeti çok ağırdır: çünkü bölge ve yeni eksenler hızla değişiyor. Türkiye bütün bunları göz önüne almalı. Şimdi yaparsak kesinlikle olur, ama bütün bunları bir tarafa herkes kendi çözümünü ya da çözümsüzlüğünü dayatırsa bize bugünleri aratacak gelişmeler olacaktır ve o gelişmeler öyle bir şey olacaktır ki artık istesek de çözüm bulamayacağız, içinden çıkamayacağız; benim korkum budur. AB’den vazgeçersek kaos durmaz Kuzey Irak’taki durum şu anda bir oluşum içinde. Nereye gideceği, nereye doğru evrileceği belli değil... Türkiye Kürtleri, Irak Kürtlerinde ne varsa onun kendilerinde de olmasını istiyorlar. Bu isteklerini koşullar uygun olmadığı için dile getirmek istemiyorlar. Gerçek budur. Eğer Kuzey Irak’taki oluşum İsrail gibi -ki Kürtler, Yahudiler, Ermeniler birbirlerine benzerler. Hepsi dağıtılmışlardır, yurtsuz bırakılmış, katliamlara uğramışlardır- Yahudiler gibi demokrasilerini kurarlarsa, bilim, kültür, sanat alanında, teknolojide gelişirlerse, Barzani’nin dediği gibi “bir Dubai yaratırsa”, Kuzey Irak, Türkiye Kürtleri için bir çekim merkezi olur ve bağımsızlık eğilimini körükler. Sanırım bu gerçeği bildiği için, Türkiye de ısrarla Kerkük’ün Kürtlere dahil olmamasından yana tavır takınıyor. Bunu da “orda katliam çıkar” teorisiyle örtmeye çalışıyor. Ama eğer, Ermeniler gibi olursa, yani Irak Kürtleri içine kapanırsa, yoksul kalırsa, biraz çağdışı kalırsa, dünyadan izole olurlarsa, Türkiye Kürtleri onları hiç görmezler. Bu sefer onlar Türkiye Kürtlerine bakar. İşte burada benim çok net olduğum bir husus var: Türkiye AB yolunda ilerledikçe, Türkiye’den ayrılmak isteyen, hatta bağımsızlık hayalini kuran insanların sayısı giderek azalacaktır. Marjinal bir duruma düşecektir. Bakın ne zamanki AB ile ilişkiler yoğunlaştı, AB’ye girme yönünde hükümette irade güçlendi, o zaman PKK da kendini buna ayarladı, yumuşadı. AB ile restleşmelerin başlaması, dağda silahların patlamasıyla paraleldir. Biz Avrupa perspektifini yitirirsek hiçbir güç burada kaosu durduramaz. Şu an Suriye’ye, Irak’a, İran’a, Ortadoğu ülkelerine verilen önemin, Avrupa’ya verildiğini görmüyorum. Ben Ortadoğu’nun büyük gücü olmaktansa Avrupa’nın sıradan bir ülkesi olmayı tercih ederim. Çünkü o barış getirir, bilgi getirir, kültür getirir, sanat getirir, teknoloji getirir, hoşgörü getirir. AB bir insanlık projesi... Türkiye AB’den kopup bir Ortadoğu ülkesine dönüşürse, Suriye’den, Irak’tan, Ürdün’den, Mısır’dan, Suudi Arabistan’dan, İran’dan ne alabilir ki: Türkiye demokrasisini geliştirirse, AB ile birlikte hareket ederse bölünme ihtimali giderek azalır. Ne kadar imkân olursa olsun, Türkler Kürtleri kovsa da yine bölünme olmaz. Taş atan çocuklar için Başbakan’a yazdım Burada insanlar diyor ki; “Bir adam testereyle sevgilisini doğradı; bir adam rahibi öldürdü, onları çocuk mahkemesinde yargıladılar.” Güneydoğu’da taş atan çocukların cinayeti de yoktur; bunları DGM’de yargılıyorlar. Halk bunu böyle algılıyor. Kürtler çocuklarını sevmezler. Kendisi döver, ama başkası dövdüğünde onun için adam öldürür. Ben Başbakan’a yazdım: “Eğer bu olay üzerinde durulmasa Kürtleri daha derin bir devlet düşmanlığına iter. Bu çocukların her birisi de birer serseri mayına dönüşür, intihar komandosu olur. İntikam alır” dedim. Biz hep 12 Eylül’ü eleştiriyoruz. 12 Eylül’de 20 yaşın altında kimse buraya düşürülmedi. Şimdi 11 yaşında çocuklar buradadır. Bakın, Dersim isyanında Seyit Rıza’nın asılması unutuldu, ama çocuğunun yaşı büyütülerek sabaha karşı idam edilmesi, halen unutulmadı. Çocuğu kimse unutmaz.” Barış için tam yetkili süper bakan gerek Bence nasıl krizde ekonomiye Amerika’dan “Süper Bakan” olarak tam yetkiyle Kemal Derviş getirildiyse, Nasıl Ergenekon davasına süper savcı atandıysa, Nasıl savaşa olağanüstü yetkilerle “OHAL Valisi” atandıysa, nasıl bunların hepsinde özgün yöntemler geliştirilip, Meclis seferber edildiyse açılıma da tam yetkili bir “Barış bakanı” lazım. Meclis ancak Derviş istediği zaman ekonomi yasalarını peş peşe çıkarttı. OHAL valisi isteyince terör yasalarını çıkarttı. Neden savaş için bir olağanüstü vali atanabilmişken aynı şey barış için yapılamasın? Olağanüstü yetkilere sahip o bakan gerektiğinde Meclis’e dönüp “Bu yasaları çıkarmalıyız” diyemesin? Atanan vali barış için bir plan geliştirir; bu planı hayata geçirmek için kimden ne oranda yararlanabiliyorsa, ondan yararlanır. Bana gelir, Öcalan’a gider, Ölen 50 bin insanın ailelerine gider. Kürtlerle oturup konuşur, ortak plan-proje geliştirip hayata geçirir. Böyle olursa bence bu iş adım adım ilerler. BİTTİ",https://www.milliyet.com.tr/yazarlar/can-dundar/care-yeniden-hamidiye-alaylari-1188699
Can Dündar,1993’te kansız bir darbe oldu,18 Ocak 2010,"Şemdin Sakık, 1993’te Uğur Mumcu’nun öldürülmesiyle başlayıp Eşref Bitlis, Cem Ersever, Bahtiyar Aydın’ın öldürülmeleriyle süren ve Özal’ın ölümüyle bir iktidar değişikliğine yol açan sürecin aslında “barışçı çözüm isteyenlerin tasfiye edildiği, şiddetle çözümü savunanların başa geldiği kanlı bir darbe” olduğunu savunuyor. 33 erin katledilmesini de “Bu zincirin bir halkası” olarak yorumluyor. “33 er silahsız olarak örgütün önüne atıldı” diyor Dile kolay; üst üste iki gece aynı yerde yatmadan, bazen ağaç kovuklarında bazen mağaralarda saklanıp sadece otlarla beslenerek, en yakınlarının ölümünü izleyerek, her an tetikte bekleyip yeri geldiğinde acımasızca öldürerek geçen 18 yıl... Sonra bir kadına gönül vermiş... “Silahın artık çare olmadığı”na inanmış... Önce Barzani’ye sığınmış... sonra yakalanmış... Her gece aynı yerde yatacağı hücre dönemi başlamış. 12 yıldır Diyarbakır Cezaevi’nin bir hücresinde yaşıyor Şemdin Sakık... Kendi deyimiyle “dershane”sinde... Görüşe geleni yok. Avukatı, arkadaşı, arayıp soranı yok. 5 yıldır tek görüşe çıkmamış. Her sabah 6.30’da kalkıyor. Günde 10 saat çalışıyor. TV izliyor, gazeteleri okuyor, kitap yazıyor. Kilo almamak için kitabını volta atarak okuyor. Penceresi önüne gelen kuşları, kedileri besliyor. 30 yılı dağlarda ve hücrede geçen ömrünün muhasebesini yapıyor.  Kürt Ergenekonu’nu anlattı En son 33 er olayıyla adı yeniden gündeme geldi. 1993 ateşkesi sırasında 33 er, silahsız olarak nakledilirken pusuya düşürülmüş ve katledilmişti. Saldırıyı Sakık’ın biriminin gerçekleştirdiği söylenmişti. Ateşkesi bozan bu saldırı, çatışmaların çok daha şiddetlenmesiyle sonuçlandı. Erleri oraya korumasız gönderdiği gerekçesiyle dönemin yerel askeri yetkilileri hakkında davalar açıldı, ama kimse mahkûm olmadı. Dosya kapandı sanılırken, yıllar sonra Ergenekon savcılarının konuyu gündeme aldığı, Şemdin Sakık’ın ifadesine başvurduğu öğrenildi. Bunun üzerine NTV’deki “Canlı Gaste” için, şiddet ve cezaevleri üzerine araştırmalar yapan akademisyen Adem Solak’la birlikte ve özel izinle 12 Eylül’ün korkunç anılarını unutmaya çalışan Diyarbakır Cezaevi’ne girdik. Şemdin Sakık’la sadece 33 er olayını değil, dağa çıkış nedenlerini, dağda yaşamı, PKK’yı, Öcalan’ı, DTP’yi, yakalanışını, “Kürt Ergenekonu”nu ve nihayet Kürt açılımını görüştük.  Atatürk’e gözyaşı Bizi gayet samimi karşıladı Sakık... Anlatma isteğiyle doluydu. “Sarı Zeybek”i okumuştu. Daha öncesinde Atatürk’e dair pek fikri olmamasına rağmen son sayfalarda bir damla gözyaşı dökmüştü. “Gelmenize çok sevindim” dedi. Ama hemen ardından kulağıma eğilip “Tabii Helin Avşar gelse daha da çok sevinirdim” diye espri yaptı. Röportaj öncesi de “Aman yüksek koltuğa oturmayayım. Kriz çıkmasın” diyerek gündemi yakından izlediğini gösterdi. Cezaevinde, jet ve helikopter sesleri eşliğinde, 2 gün üst üste toplam 7 saat konuştuk. Devlete göre “terörist”, örgüte göre “hain”... Ama şüphesiz önemli bir tanık. Kulak vermekte yarar var. ÖNÜNÜZDE DİZ ÇÖKÜP DİYORUM Kİ: “BEN YAPMADIM!” “Öncelikle orada şehit düşen 33 er, 5 sivilin anne babalarına ve genelde bütün bu kavga ortamında hayatını kaybeden insanların ailelerine başsağlığı diliyorum, acılarını paylaşıyorum ve ben de aynı acıları yaşıyorum. Bu savaşta ben de kardeşlerimi, hayatımı, her şeyimi kaybettim. Sizi onların temsilcisi olarak değerlendirip önünüzde diz çöküyor ve şunu söylüyorum: Şerefim, namusum üzerine yemin içerim ki bu olayın ne talimatını verdim, ne planlamasını yaptım, ne de bu olaya katıldım.”  ÖRGÜT “YAPIN” DEMEDİ “Örgüt açısından ele alalım: Örgüt ‘Gidin orada 33 askeri vurun’ diye talimat vermedi. Kesinlikle tek kurşun sıkılmadı ateşkeste... Çatışmalar irade dışıdır. Karşınızdaki gelir, çatışırsınız. Onun dışında talimatlara bağlı kalındı. Zaten ateşkes ilan edildiği zaman, iklim koşulları operasyona müsait değildi. Fakat iklim koşulları uygun hale gelir gelmez askeri operasyonlar başladı. Örgüt lideri de ateşkese rağmen operasyonlar yoğunlaşınca, her gün 5-10 militan ölünce, Genelkurmay’ın da, askeri birimlerin de dinlediği sahra telsiziyle tüm birimlere açık bir konuşma yaptı: ‘Siz de misilleme yapın’ dedi. O talimat doğrultusunda bazı birimler yol kesti, kimi mayın yerleştirdi, kimi gidip karakola kurşun sıktı.”  BU SAVAŞ BİTSİN İSTİYORDUM “Ben ise ateşkese belki herkesten fazla bağlı kaldım. Bir gerekçem de vardı: Bir yıl öncesinde bir kızı sevmiştim ve benim için Kürdistan da, dava da, silahlı mücadele de, hepsi ondan sonra bitmişti. Ben ona Türkiye’yi satardım. ‘Bu iş bitsin ne olursa olsun’ havasındaydım. Diyorlar ki ‘Ateşkesi Şemdin bozdu.” Kesinlikle öyle bir şey yok. Ayrıca ben o zaman Diyarbakır’daydım. Bölge komutanıydım. Sonradan bütün silahlı birliklerin komutanlığını üstlendim. Örgütün karşı çıkmasına rağmen bu eylemi ben yapmış olsaydım, bu görevleri bana vermemesi gerekirdi. Ya eylemi tasvip etmiştir ya da ben yapamamışım.  ÖRGÜTÜN ÖNÜNE ATTILAR “Eylem olacağını telsizden dinledikleri halde korumasız asker gönderdiler. Ordunun tarihinde böyle bir şey yoktur. Bir yerde bozuk bir tank olsa başına 50 yıl nöbetçi dikilir. O bölgede bırakın askeri, korumasız sivil bile gezmiyordu. Bütün bunları yan yana getirdiğimde diyorum ki; 33 er savunmasız olarak örgütün önüne atıldı. Eylemi yapan Celal Barak, Diyarbakır cezaevinde 10 yıl aralıksız işkence görmüş biridir. Daha sonra bir çatışmada yaralı ele geçirildi. Alıp konuşturulması mümkün iken öldürüldü. Ayrıca Yeşil’in oğlu da babasının o gün Bingöl’de olduğunu yazdı. Öcalan, önce BBC’ye çıkıp eylemi üstlendi. “Bu bir misillemedir” dedi. Tepkiler oluşunca bana yükledi. Sayısını bilmediğim kadar çatışmaya girip polis, asker, korucu vurmuşumdur. Ama şerefim üzerine yemin ediyorum ki, ben silahsız bir tek adama ateş etmedim. Daha sonra mahkemede de bunu kanıtladım ve o olaydan beraat ettim.” Reşadiye aynı değil Ahmet Türk, Reşadiye saldırısından sonra 33 er olayını hatırlattı. Bir benzerlik görüyor musunuz Reşadiye ile? Reşadiye buna benzemiyor. Reşadiye, Abdullah Öcalan’ın talimatıyla, Kandil’in yönlendirmesiyle, oradaki birliğin planlı, programlı harekete geçmesiyle gerçekleşen bir olaydır. Bundan Şemdin adı kadar eminim. Talimatı nasıl verdi? Şimdi bizde talimat, öyle “Gidin filan yerde şu eylemi yapın” biçiminde verilmez. Bunun imkânı da yok. Öcalan’ın İmralı’dan talimatı şöyledir: Mesela “Benim karnım kaşınıyor” bir talimattır. “Benim boğazım kurudu, cildim yaralandı, işte odamı badana ettiler, aslında beni zehirlediler, yerimi değiştirdiler. Çok dar bir yer vermişler, burası çok dardır, ben boğuluyorum, ben ölüyorum.” Bu, dağdaki militanlara “Ya aptallar, siz ne durmuşsunuz, ben sizin lideriniz değil miyim, nasıl cevap vermiyorsunuz?” mesajıdır. Bu mesaj Kandil’e gitti. 33 er olayı, sonuçları, önü arkası hesaplanmamış, biraz da o anda ortaya çıkmış bir durumdur. Kimsenin de haberi yoktur. Ya oyuna geldiler ya kendileri duygularına yenilip yaptılar. Ama Reşadiye’deki bilinçli, planlıdır; sokak gösterilerinin bir parçasıdır.” 1993’e damgasını vuran kritik olaylar Şemdin Sakık, 33 er olayını kendi başına ele almamak gerektiğini düşünüyor ve o yıl yaşanan diğer olaylara dikkat çekiyor. Verdiği liste şu: 1. UĞUR MUMCU (24 OCAK 1993) “Uğur Mumcu, PKK’nın MİT’le, diğer oluşumlarla karanlık ilişkilerini araştırıyordu. Bu savaşın öyle görüldüğü gibi olmadığını anlatmaya çalışıyordu. Bir savaş karşıtlığı vardı; onu bu işin bitirilmesi gerektiğini anlatmaya çalışıyordu; o öldürüldü.” 2. EŞREF BİTLİS (17 ŞUBAT 1993) “Hemen ardından Kürt sorunu konusunda Özal’la birlikte hareket ettiğini öğrendiğimiz, silahlı militanlara karşı en alasından savaşan, ama başka yöntemler de geliştirmeye çalışan Jandarma Genel Komutanı Eşref Bitlis’in uçağı düşüyor, ölüyor.” 4. TURGUT ÖZAL (17 NİSAN 1993) “Sonrasında ‘Federasyonu da tartışabiliriz’ diyen, Kürt liderlerle, Barzani ile, Talabani ile ilişki kuran, onları Türkiye’ye davet eden, HEP’i oluşturan Turgut Özal ölüyor. Bu da halen netleşmemiş; ailesi de bu konuda kuşku duyuyor.” 5. DEMİREL-ÇİLLER İKİLİSİ “Sonrasında yönetim değişiyor. Statükoyu temsil eden Demirel Cumhurbaşkanı, Çiller de Başbakan oluyor.” 6. TUĞGENERAL BAHTİYAR AYDIN (22 EKİM 1993) “Sonrasında savaş korkunç tırmanıyor. Her yerde yol tutuluyor, pusu atılıyor, kan gövdeyi götürüyor. Sonbahara doğru bana yönelik operasyonlar var. Tam bana yönelik 300 kişi göndermişler. Lice’de sahte bir çatışma oluşturuluyor. Jandarma Tugay Komutanı, Bahtiyar Aydın vuruluyor.” 3. CEM ERSEVER (EKİM 1993) “Hemen ardından komutanın emrinde çalışan istihbaratın başı Cem Ersever bir suikasta kurban gidiyor. Cem Ersever’in kitabını okudum. Kitabında anlatıyor. Radikaldir, savaşçıdır, vurucudur, kırıcıdır, ama işin içinde olduğu için sonunda ‘Bu iş böyle yürümez’ noktasına gelmiştir; tıpkı benim gibi...” 1993 DARBESİ “Şimdi yılbaşından yılsonuna kadarki olaylar zincirinden bir tablo oluşturalım: önüne geçip bir bakalım: Benzer bir yıl yoktur; ne öncesinde ne sonrasında... Yani bu kadar kanlı bir yıl yoktur. 33 asker olayını da bu zincirin bir halkası olarak görüyorum. Yani münferit bir olay değildir bu... ÖBÜRLERİ DARBEYSE BU NE? Bu bir darbedir. Çünkü içinde hem kan var, hem yönetim değişikliği var; (yani Cumhurbaşkanı da değişmiştir, Jandarma Genel Komutanı da değişmiştir, Başbakan da değişmiştir. İstihbaratın başı da değişmiştir) ve onun da ötesinde, ondan sonra 94-95’e yayılan korkunç bir şiddet ortamı geliştirilmiştir. Yani eğer 12 Eylül bir darbeyse, 28 Şubat bir darbeyse bu da bir darbedir. Kime karşı geliştirilmiştir? Kürtlere karşı... PKK’ya karşı da değil... Kürt sorununun barışçıl yöntemlerle çözülmesini isteyenleri tasfiye etmiş, bu sorunun kanla bastırılmasını savunanları iktidara getirmiştir.”",https://www.milliyet.com.tr/yazarlar/can-dundar/1993-te-kansiz-bir-darbe-oldu-1187781
Can Dündar,Hepimiz Ağca’yız!,17 Ocak 2010,"1 Şubat 1979 akşamı... Milliyet’in Genel Yayın Müdürü ve Başyazarı Abdi İpekçi, Ankara’da Başbakan Ecevit’le görüşmüş, İstanbul’a dönüyordu. 16.40 uçağında işadamı Sakıp Sabancı ile karşılaştı. Yan yana oturdular. Yol boyu ülkenin ve ekonominin durumu üzerine sohbet ettiler. Bir ara Sabancı, “Milliyet satılıyormuş, öyle mi?” diye sordu. “Aslı yok” diye geçiştirdi Abdi İpekçi... “Yok, yok... Satılıyormuş” diye üsteledi Sabancı... “Parası olan alır” diye kapattı İpekçi... Bu konu, yüreğini burkuyordu. 4 saat sonra, bugün kendi adını taşıyan caddenin köşesinde vahşice kurşunlanacaktı. * * * Onu kurşunlayan adam, serbest kalacak bugün... İpekçi’yi vurduğunda 20 yaşındaydı. Bütün ömrü hapiste geçti; ama cinayetiyle bizim ömrümüzü de hapsetti. Sıktığı kurşun, sadece sağduyunun simgesi bir gazeteciyi değil, sağduyuyu da vurdu. “Amaçları hükümeti devirmek, toplumda panik ve umutsuzluk yaratmaktır. (..) Olağanüstü yönetim biçimlerine yönelmek, teröristlerin oyununa gelmek demek olacaktır” diye yazmıştı İpekçi... Bunu yazdıktan 6 ay sonra öldürüldü. 19 ay sonra da hükümet devrildi. Toplum umutsuzluğa düştü, panikledi. Türkiye teröristlerin oyununa gelip olağanüstü yönetim biçimine yöneldi. Bir daha da hiçbir şey eskisi gibi olmadı. * * * Ağca yattı çıkıyor. Oysa işlenen, bireysel görünümlü kolektif bir suçtu. Birileri ona “İpekçi’yi öldür” emrini vermişti. Bazıları silah ve para temin etmişti. Azmettirenler vardı; cinayet sırasında köşede bekleyenler, kaçtığında evinde saklayanlar vardı. Sorguda gereken soruları sormayanlar, sorgu süresini uzatmayanlar, onu yargılayan hâkimin evinin önüne bomba koyanlar... Ağca’yı istediği cezaevine nakledenler, cezaevinde ona tabanca ile er üniforması temin edenler, askeri bir hapishaneden firarına yardım edenler... Ona pasaport verenler; emniyetteki pasaport kayıtlarını ateşe verenler... Cinayet sırasında yalnız olmadığını gören şahitler... Gördüğünü anlatmasın diye tanıkları tehdit edenler... Buna rağmen tanığı kaderine terk edenler... Yurtdışında onu misafir edenler... Bütün bunları bilip hiç ses etmeyenler, olayın üzerine gitmeyenler... Susup bekleyerek suça iştirak edenler... * * * Böyle bakınca “Hepimiz Ağca’yız!” Bir koca orduyuz, suç ortaklarından... Aktif işbirlikçilerin kimi kahraman oldu sonradan, kimi genel müdür, kimi bakan... Pasif suç ortakları ise, izlediler sessizce... Ve mağduru oldular, hesabını sormadıkları sürecin... Hesap soranlar mı? Onlar da Ağca ve ortaklarının kurşunuyla kendine mazeret yaratan “olağanüstü yönetim biçimi“nden sonra ya vuruldular ya susturuldular. * * * İki hafta sonra hem Abdi İpekçi’yi anacağız, hem de lüks otelde kalan katilinin anılarını okuyacağız. 30 yıl geçti aradan: Katilleri kahraman yaptık. İpekçi’nin hesabını soramadık, mirasını koruyamadık. Utanıyoruz. Yüreğimiz burkuluyor bizim de...",https://www.milliyet.com.tr/yazarlar/can-dundar/hepimiz-agca-yiz-1187287
Can Dündar,‘Türklerle Kürtler Siyam ikizleri gibi’,19 Ocak 2010,"‘Neden dağa çıktım?’ “Dağa çıkışımın birinci nedeni, ailemdeki sorunlardır. Babam üç evliydi. Büyük hanımının çocukları çoktu ve erkekti ve büyüktüler. Ailenin hâkimiyeti onların elindeydi. Babam küçük eşine düşkündü. Biz Muş’un en zengin ailesinin, en yoksul çocukları olarak büyüdük. Ben kışın babamın evine giderdim, orda okul okurdum, yazın annemin evine gelirdim. Bize mahzenin altında yer yapmış, bir kat yatak vermişlerdi, yastığımız samandandı. Bir yorgan altında 4 kişi yatardık. Bütün kardeşlerim somyalarda yatardı, ben yerde yatardım. Türkiye ile İsrail’in neden birbirine girdiklerini, kendi durumumla kıyaslayınca iyi anlıyorum. İşte küçük düşürme budur... Yani her şeyin en sonuna yetişeceksin. Annemin, kız kardeşimin, bizim üstümüzde hiçbir zaman yeni elbise olmadı. Yeni bir ayakkabı giymedik. Yiyeceğimiz baharda pancar, yazın meyve sebze, kışın komşuların hayır yemekleriydi. Kışları ahırlarda, samanlıkta, yazları çardakta geçirmişiz. Herkes yoksulsa yoksulluk bal gibidir. Bizimki öyle değildi. Babam keçi eti yiye yiye kalp krizinden öldü. Benim annemin iki çocuğu açlıktan gitti. Şimdi ben sabah 6.5’ta kalkıyorum. Bu, çocukluktan gelen bir alışkanlıktır. Okula gitmeden önce sobayı doldurmam gerekiyor, ekmek, su getirmem gerekiyor. Böyle bir yaşam... Köyde çiftçilik yaptım. Tütün, buğday ektim, ormanda, temel işlerinde orda bile tutturulmadım. Evden kovuldum. Buna rağmen, aile ortamında liseyi bitiren, iş arayan tek kişiyim. Ankara’ya kadar gittim, iş bulamadım. Sokakta yattım. Geçen siz programda “Bir mendil neden kanar?” diye sordunuz. Onu gelin bana sorun. Çocukların durumunu...  Başbakan’a yazdım Geçenlerde Güneydoğu’daki çocuklar için Başbakan’a mektup yazdım: “Ne yaparsanız yapın; bu çocuklara işkence çektirmeyin, bu çocuklar büyüdü mü, bu ülke için, bizim insanlığımız için iyi olmaz” dedim. 50 yaşındayım, halen çocukluğuma ağlıyorum. Ve insanlar benim halimden anlamadıkları için de insanları suçluyorum. Neden beni anlamıyorlar? İşte bundandır.  Ya dağ ya hapis Şimdi ben bazen kendime soruyorum. Acaba başlık parası bulsaydım, evlenseydim dağa çıkar mıydım? Çıkmasaydım ne olurdu? Benim kardeşim Arif çıkmadı. Annem ona sarıldı büyüttü, evlendirdi. Normal bir yaşamda, köyde üreticilik yapıyordu. Sonra bir gün bizim köyün yanında bir eylem oldu. Benim kardeşlerim diye Arif’in ve büyük abimin üzerine attılar. Arif’i tutukladılar, işkenceye aldılar. Delil yetersizliğinden serbest bıraktılar. Kardeşim askere gitti, dönüşünde bizim köyü yaktılar. Ben onu Şam’a gönderdim. Gıyabında müebbet verdiler. Sonra da Kuzey Irak’ta KDP’ye teslim oldu, birçok yıl kaldı. Sonra benimle birlikte buraya geldi. Bir tane daha müebbet verdiler. Şu anda 2 müebbeti var. Ben dağa çıkmasaydım ya onun gibi 2 müebbet almış olacaktım ya da toprakta olacaktım.  Babama muhaliftim Benim PKK’ya geçme nedenlerinden en önemlisi babama karşı muhalefetimdi. Genellikle de öyledir. Bizim Kürt köylüsü, devletten önce feodallere karşı bir düşmanlık içindedir. Çünkü onlardan çok çekmiştir. Nitekim, PKK da öyle taban buldu. Devlet hep feodalleri dost gördü, yanına aldı, bizim üzerimize geldi. Hepimizi ezdi. Feodaller de kurnazlık yaptı. Gittiler devlete, dediler ki “Siz bunları yakalamazsanız, öldürmezseniz, vay halinize” dediler. Devleti kullandılar. Ve biz birbirimizle uğraşırken, yani Kürt köylüsü devletle, korucular bizimle uğraşırken, birbirimizi öldürürken bir denetim boşluğu, siyasi boşluk oluştu; onları da onlar doldurdular. Şimdi de korku, bu boşluğun kapatılıyor olmasındandır.” Dağdaki istese de inemez Dağdaki kişi yorulsa da, zorlansa da, örgütle çelişkiye düşse de, bu işin silahlı mücadeleyle sonuca gitmeyeceğini görse de, orada kalmak zorundadır. Dönüşü olamayan bir yola girmiştir. Çünkü döndüğü zaman, bir taraftan devletin çıkardığı pişmanlık yasaları eskiden çok çok kötü yasalardır. Kaldı ki şu anda orada yaşam koşulları geçmişe kıyasla daha rahattır. Para var. Onlara erzak taşıyan milisler var. Arazi önemli oranda boş. Baharda bir iki eylem yapıyorlar, öyle yaşayıp gidiyorlar. Zaten dikkat edersiniz; Kandildekiler göbek bağlamış; Bence onlar inmeyi bekliyor, ama birlikte inmeyi bekliyorlar. Yani örgütün kararına rağmen ineceklerini sanmıyorum. Çünkü buraya tutunamıyorlar ve buna hem devlet hem örgüt sanki ortaklaşa da katkıda bulunuyor. Biz devlet diye askeri biliriz Dağa çıkışımın ikinci nedeni baskılardır. Herkes bu baskıları 12 Eylül ile açıklıyor. Oysa 12 Eylül öncesinde de baskı vardı, sıkıyönetim vardı. Biz siyasi parti, sivil toplum filan bilmezdik. Anneme “Devlet nedir?” diye sordum. “Askerdir oğlum, bilmiyor musun, Allah belanı versin” dedi. Bizim için devlet askerdi. Asker gelirdi, ya silah, ya vergi, ya asker kaçağı toplar, dayak atıp giderdi. Asker, dayaktı. Sonra şehre gittim, orda da polisle karşılaştım. Biz devleti hep baskı, asker olarak gördük. Öyle bir noktaya geldik ki ben dağa çıktığımda bir gün bir askerin izini gördüm, korktum. Yani asker elbisesinin bir parçasını yere atsa, oradan geçemezdik. Böyle bir korku vardı. Diyorlar ki “12 Eylül Diyarbakır Cezaevi’nde işkence yaptı.” Halbuki hemen hemen bütün cezaevlerinde işkence görülürdü. Bütün alayların, karakolların işkence bölümü vardı ve tutuklanan herkes orda işkenceden geçerdi. O da yetmedi, operasyonlarda, köylüler köy meydanında toplandı. Kadınlar erkeklerin sırtına bindirildi, erkekler küçük düşürüldü, dayak atıldı. 12 Eylül sonrasında, Kenan Evren geldi, babamın otelinin önünde konuşma yaptı. Dedi ki: “Biz onları idam etmeyip de besleyecek miyiz?” Bu söz benim kulağıma geldi. Ben cezaevine gitsem idam edileceğim. Kaldı ki peş peşe cezaevinden haberler geliyor. Dayımın oğlu içerde. Annem sahte kimlikle gidiyor onu görüyor. Geliyor bana diyor ki: “Oğlum, öl, cezaevine girme... Kaç git, bir daha buralara gelme” diyor. Halbuki dışarı, içerden daha kötü... İçeriyse zaten öyle. Bu ortamda Şemdin ne yapar? Kendini dağa atar, dağda eline ne geçerse onu savunma aracı olarak kullanır, kendini yaşatmaya çalışır. Beni dağa süren bir faktör de budur.” Başka ülkelerde bölünme kolay... Başka ülkelerde bölünme çok kolay gerçekleşebilir: Araplarla Kürtlerin bölünmesi... Kürtlerle Farsların bölünmesi... Çeklerle Slovakların bölünmesi kolay gerçekleşebilir. İsraillilerle Filistinliler kendi aralarına duvar örüyorlar; mümkündür. Fakat Türkler ve Kürtler öyle iç içe geçmişlerdir ki bunlara artık ikiz kardeş de denilmiyor; “Siyam ikizleri” diyorum, yani ameliyatlarla, operasyonlarla bile ayırmak mümkün değil. Ayrıldığınız zaman ikisi de ölür. Yöntem ne olursa olsun bu iki topluluğu ayırmaya kalkışmak, bir iç savaşa neden olur. Kaldı ki, bu ayrılmayla sonuçlansa bile Kürtler de Türkler de topraklarını alıp gitmeyeceklerine göre yine burada kalacaklar. Dolayısıyla komşu olacaklar. Yine bir sorundur, yine bir çözüm gerekiyor. Ölümden vazgeçince yaşam dersi vermeye başladım İnsan, 3 gün bile dağda yaşayamaz. Her an yorgunsun, her an üşüyorsun, her an terliyorsun, her an açsın, susuzsun. İklimle, araziyle, toplumla, devletle mücadele ediyorsun. Ve elinde hiçbir şey yok. Ne diye dağda kalacaksın? En ufak yol bulsam inerdim. Bırak 18 yılı, 1 yıl bile yaşayacağıma ihtimal vermedim. İlk 2 yılı kendi başıma geçirdim. Bir tabancam, bir de parkam vardı; ormanlarda gizlenerek yaşadım. Bir yerde küçük bir taşın altını oymuşum, oraya öyle kıvrılıyorum. Bir yerde ateş yakabiliyorum, öyle ısınıyorum. Orada bir çoban beni görüyor, başka bir ormana, başka bir tepeye, vadiye gidiyorum, oraya siniyorum. Kışın ahırlarda samanlıkların, otların içinde, kalıyorum. Bazen gecede 2-3 yer değiştiriyorum. İlk 2 yıl ordan oraya kaçıp gizlenerek geçti. Yastık olsa da başımı koymuyorum, “uykuda yakalanırım” korkusuyla. Bir kulağım uyanık, bir kulağım uyuyor. Öyle bir duyarlılık oluştu ki bende, kafamı taşa koyardım, Diyarbakır’da helikopter kalktığında topraktan onun sesini alırdım. Böyle 18 yıl dağda kaldım. 93’e kadar bu işin gerekli olduğuna inandım ve bütün gücümle kendimi verdim. 93’ten sonra savaşın artık Kürtlere yarar getirmediğini dillendirmeye başladım. Çünkü bu savaşı ben yürüttüm; ne kadar yararlı, ne kadar zararlı olduğunu örgüt liderinden daha iyi biliyordum. O Şam’da oturuyordu. Tabii onlar beni “Genelkurmay’ın adamı, ajanı olmakla, yeri geldiğinde örgüt içinde çete kurmakla, yeri geldiğinde ‘kutsal savaş’ı sabote etmekle, militanları yozlaştırmakla, kadın erkek ilişkilerine yönlendirmekle suçladılar. Doğru; savaşa inancımı yitirdiğim noktadan sonra benim eğitimimin ekseni artık ölüm değil, yaşamdı. Yıllarca nasıl ölüneceğini anlattığım militanlara nasıl yaşayacaklarının dersini vermeye başladım ve örgütten ayrıldım.” Bir kızı sevdim, örgütten ayrıldım Ben bir kızı sevdikten sonra kendimi sevmeye başladım. Ondan sonra saçımı taradım, sakalımı kestim, elbiselerime dikkat ettim. Orda burada yıkandım falan filan. İlk bakışta hissettim; ta uzaktan geliyordu, bir grubun içinde, sabaha karşı... “Aha odur” dedi bana bir şey... Zaten örgütün de bana ateş püskürmesinin en esas noktası budur. Öbürleri işte “Savaşı şöyle etti, böyle etti” bahanedir. Bunu yaşamda bir yozlaşma olarak değerlendirdiler. Yani böyle bir şey olamaz, çünkü Apo bunu devrim sonrasına ertelemişti; kendisi hariç. Bütün erkeklerin, kadınların evlenmeleri için önce devrim yapmaları lazım. Çünkü “bir kuş önce yuva yapar, sonra çiftleşir” falan. O, beni savaştan soğuttu. Soğutmanın da ötesinde... Misal onunla ilişkide olduğum 2 ay içinde 3 tane hava saldırısına maruz kaldım. 2 tane çatışmaya maruz kaldım. Oysa ben yani sadece taktik icabı hava saldırılarını oluştururdum. Yani öyle gafletle girmezdim. Aklım durmuştu. - Sonra o kız ne oldu? - Sonra Abdullah Öcalan önce beni sonra kızı Şam’a çağırdı. Birbirimize karşı doldurdu. Benim bu yanımı biliyordu. Benim o kadın duyarlılığım çok: Mesela ben babama, erkek kardeşlerime niye bu kadar öfkeliyim? Annem için... Ben devlete niye öfkeliyim: Kız kardeşimi yaralı yakalayabilecekken gözümün önünde vurduğu için... Öcalan sonra kızı ölümün kaçınılmaz olduğu Bitlis’e gönderdi. Sonra ben onun yakalandığını duydum. Peşinden Hatay’a gittim, ama o da suya düştü velhasıl... Şimdi cezaevindedir. - Özlüyor musun hâlâ? - Valla özlüyorum. Fotoğrafını asmışım; koğuşumdadır. Ama ben onun için hainim. Olsun... YARIN: Kürt açılımı",https://www.milliyet.com.tr/yazarlar/can-dundar/turklerle-kurtler-siyam-ikizleri-gibi-1188267
Can Dündar,Türkiye kendine yakışanı yaptı,14 Ocak 2010,"Bence son krizde Türkiye koltuk yükseltti. Suçluların telaşı içindeki İsrail karşısında vakur ve akılcı davrandı. Hızla gelişen krizi oldukça iyi yönetti ve sonuç aldı. İstediği özrü diletti. * * * - Büyükelçi Oğuz Çelikkol’un biraz da İbranice bilmemesi nedeniyle veremediği tepkiyi Dışişleri, acilen ve gereken dozda verdi. - Başbakan, bu kez “fırsat bu fırsat” deyip sazı eline almadı, Dışişleri’nin açıklamasından bağımsız davranmadı; tersine, açıklamayı gördüğünü belirtip inisiyatifi doğru adrese, yani Hariciye’ye bıraktı. - Çelikkol, suçlamalar tertibi kuranlardan şahsına yönelmeye başlayınca diplomatlarda görmeye alışkın olmadığımız bir refleksle çıkıp konuştu; 35 yıllık diplomat tecrübesiyle muhatabını suçlarken kendini ve ülkesini savundu. - Derhal Ankara’ya Dışişleri’ne çağrılan İsrail’in Ankara Büyükelçisi’ne devlet geleneğine yaraşır şekilde davranıldı. “Siz bizimkinin elini bile sıkmamışsınız” diyerek tokadan, ikramdan kaçınılmadı; teamül neyse öyle davranıldı. - Görüşmeye kameraları davet edip şov yapma, “Biz de yerde oturtalım” diyerek intikam alma ucuzluğuna girişilmedi. - Kurtlar Vadisi’nin bağımsız bir yapım olduğu, devletin ona müdahalesinin söz konusu olamayacağı belirtildi. Böylece makamına çağırdığı gazetecilere “Gelin Büyükelçi’yi oturttuğumuz alçak koltuğu çekin, bayrak yok, ikram yok, yüzümüz asık; bunlara dikkat edin” talimatı veren İsrail makamlarına “medya-devlet ilişkisi” dersi verildi. - Kurtlar Vadisi ekibi de demokratik bir ülkede devlet kudretinin yaratıcının hayaline gücü yetmeyeceğini gösterircesine, “Tepkiyi bekliyorduk. Ama etkilenmedik. Devamı geliyor” mesajı verdi. Senarist kendi işini yapacaktı; diplomat kendi işini... * * * Avrupa’da, Amerika’da İsrail’i “Doğu’da bir Batı ülkesi” olarak gören, Türkiye’yi “Batı’da bir Doğu ülkesi” sayanlar, işin pek öyle olmadığını anlamışlardır. Türkiye, 24 saate sığan bu tavırları ve bugün yarın geliştirmesi muhtemel diğer adımlarıyla, özlediğimiz devlet ciddiyetine ve vakarına yaraşır bir tutum sergiledi: Kontrollü bir sertlik tonu, elçisini yedirtmeyen bir sahiplenme tavrı, “Özür bekliyoruz” diyerek üstten bakan bir açıklama, kurumlar arası uyum, soğukkanlı refleksler, sanatçının bağımsızlığına saygı... İsrail’e karşı anti-semitik bir görüntü vermeyen, topyekûncu davranmayan, haklıyı haksızdan ayıran, bir yandan küstahlığa haddini bildirirken, öte yandan farklı yaklaşımdaki İsrailli konuğu ağırlamaya hazırlanan bir seçici algı... Başbakan’ın Dışişleri’ne güveni arttıkça, kendisi susup resmi tepkiyi diplomatlara bıraktıkça, ayrı telden ve üst perdeden çalmadıkça Ankara daha derli toplu, daha kararlı görüntü verebiliyor. Dileriz hep böyle gider.",https://www.milliyet.com.tr/yazarlar/can-dundar/turkiye-kendine-yakisani-yapti-1185691
Can Dündar,Erkeksen gel!,04 Ocak 2010,"Erkek dünyasının düello çağrısıdır “Erkeksen...” Bir kez kulağında çınladı mı, derhal çağrı mahalline bodoslama dalmak zorundasındır. Aksi “Karı gibi kaçtı” damgasıdır ki, yiğit kısmı böylesi lekeyi zor taşır. Gittiğinde ise seni bekleyen, ya bir mahalle zorbasıdır ya da bir kıskançlık kavgası... Ama bu horoz dövüşünde ille şiddete bulanmış bir erkeklik kanıtlaması vardır. “Erkeksen” efelenmesine kim bilir kaç kurban verdi bugüne dek erkek soyu... Kaç delikanlı canından oldu, kaç ergenin yarın umudu söndü? * * * Dün Milliyet’in manşetindeydi aynı çağrı... Oğuzhan’ın Esenler’deki evinin zili çalınmış ısrarla... O da bakmış balkondan... Bir grup tinerci eğlence olsun diye bütün zillere rasgele basıyormuş. “Ne basıyorsunuz” diye bağırmış aşağı Oğuzhan... “Sana ne basarız” demiş tinerciler... Üstüne bir de küfretmişler. Ve o lanetli düello çağrısını yapmışlar: “Erkeksen gel aşağı” demişler. Yatmış, maçoluğun sunağına 18’lik yeni kurban... ...Ve bıçaklanmış 5 hergele tinerci tarafından... * * * Erkeklik denen kâğıttan kaplan, belki de kadından çok erkeği yemiştir. İlelebet süren bir mecburi askerliktir; her an tetikte olmayı, sokakta, sahada, cephede, yatakta her daim kanıtlanmayı gerektirir. “Adam gibi yürü”, “karı gibi gülme” deyip durur sana... Ciddiye almasan da habire hatırlatırlar adama... * * * Lakin hepimiz biliyoruz ki, zaman içinde, maaşı ailesini geçindirmeye yetmez, kas gücünün borusu ötmez olunca bütün imtiyazlarını yitirdi erkek soyu... Eril iktidarından oldu; silah, küfür, futbol, pantolon, idarecilik, ihanet, çapkınlık gibi ayrıcalıklarını karşı cinsle paylaşmak zorunda kaldı, cephaneliklerini boşalttı. Süngüsü düştükçe “Erkeksen gel” dayılanması da yerini “Erkekliğin 10’da 9’u kaçmaktır” avuntusuna bıraktı. Bir zamanlar “At-avrat-silah”tı erkekliğin alamet-i farikası... At, yere serdi sırtındaki başbakanı... Avrat, ankette ele verdi erkeğinin iktidarsızlığını... Silahı da asker kaçaklarıyla bakayalar toprağa gömdü. Elde kala kala ezikliğe kılıf diken kurusıkı bir “erkeksen gel” dayılanması kaldı. O da gay kulüplerin kapısında söyleniyor daha ziyade... * * * Kolayca “Erkeksen” silahını çeken ya da dolduruşuna gelenleredir sözüm: Copu dipçiği, tüfeği kalemi, tabancayı bıçağı, baltayı kobrayı kullandınız. Olmadı. Kabirle kodes dışında bir yere giremediniz. Erkekseniz, biraz da aklınızı kullanın Allah aşkına!",https://www.milliyet.com.tr/yazarlar/can-dundar/erkeksen-gel-1181457
Can Dündar,Çukurambar’ın yükselişi,10 Ocak 2010,,https://www.milliyet.com.tr/yazarlar/can-dundar/cukurambar-in-yukselisi-1183993
Can Dündar,Polis adliyecilerin devri,11 Ocak 2010,"Çalışan Gazeteciler Günü vesilesiyle itiraf edeyim ki, ben, meslek hayatımın pek az bölümünde muhabirlik yapabildim. Ama her daim iyi muhabirlerle tanışma, çalışma şansı buldum. Kanaatim odur ki, her dönem, kendi muhabir önceliğini belirlemiştir. Hatta gazetelerde hangi servisin gözde olduğuna bakıp ülkenin gidişatını anlamak mümkündür. * * * Mesleğe başladığım 70’lerin sonunda basının en itibarlı muhabirleri siyaseti izleyenlerdi. Haber toplantılarında ilk gündemi sorulanlar, manşet atılırken zulası kurcalananlar parti, Meclis, Köşk muhabirleri idi. Kısa süre muhabirlik yaptığım Hürriyet’ten örnek vereyim: Cüneyt Arcayürek adı efsaneydi. Gizli Meclis oturumunda ne konuşulduğunu daha oturum bitmeden haber alır, hem Ecevit hem Demirel cenahını tanır, kapalı kabine toplantılarını katılımcıların mimiklerine kadar anlatırdı. Meclis’te çalıştığım dönemde İsmet Solak, Ayberk Temel ikilisi vardı ki, yeni gelen tecrübesiz mebuslar önce onların bürosundan geçerdi. Gazete demek, aslen ve öncelikle siyaset demekti. * * * Sonra 12 Eylül geldi. Siyaset yasaklandı. Meclis kapatıldı. Bu kez de savunma muhabirlerinin önü açıldı. O dönem Hürriyet’in Ankara bürosunu yöneten Mehmet Ali Kışlalı, askeri kaynakları ve hiç kaybetmediği muhabir ruhuyla döneme damgasını vuran isimlerdendi. Politikanın gözden düşmesiyle prim yapan bir başka birim, magazin servisi oldu. Siyasetin boşluğunu sporcularla magazinciler doldurdu. Özal’ın iktidarında ise ekonomi servisinin yıldızı parladı. İktisadi reformların haberini veren ekonomi muhabirleri öne çıktı. Rahmetli Yavuz Gökmen, Özal’la yakınlığı ve ekonomi bilgisiyle manşetlerin müdavimiydi. * * * 1990’lar, PKK’yı ve Güneydoğu’yu bilen muhabirler için fırsattı. Ancak bölge haberlerinin asker denetiminde olması nedeniyle fazla sivrilemediler. Magazin 90’larda da hız kesmedi, ama diplomasi servisi de sayfalara biraz ağırlık koymaya başladı. Asıl prim yapanlar ise, AKP’yi kuruluşundan beri önemseyip takibe alanlar oldu. Partiye uzak duranlar haber alamadılar; çok angaje olanlar inandırıcı olamadılar. Mesafeli durup doğru gözlem yapanlar ise yıldızlaştılar. En iyi örneği Ruşen Çakır’dır sanıyorum. * * * Günümüze gelince... Yeni gözde servisimiz, bize ülkenin gidişatı hakkında fikir veriyor. Bugün medyanın en çalışkanları, en çok haber yazıp en sık ekranda görünenleri polis-adliyeciler... “Büyük kavga”, Meclis’te, sokakta, sendikada değil, aslen Emniyet’te ve mahkemede sürüyor. O yüzden de polisi bilen, adliyeyi takip eden, yüksek hâkim tanıyıp dosya okuyabilen muhabirlerin kıymeti arttı. Ergenekon davası iddianamesine hâkim olan, Anayasa Mahkemesi’nin, Yargıtay’ın iç dengelerini bilen, Adalet Bakanlığı mekanizmasından bilgi alabilen muhabirler altın değerinde... * * * Medyanın son 30 yılında itibar bayrağı siyaset, savunma, magazin, ekonomi, spor servisleri arasında el değiştiriyor. Bugün polis-adliyenin itibara kavuşması da siyasi vaziyete dair bir işaret olsa gerek... Darısı “kültür-sanat”ın başına!",https://www.milliyet.com.tr/yazarlar/can-dundar/polis-adliyecilerin-devri-1184888
Can Dündar,Kırık Kucaklaşmalar,11 Ocak 2010,"Yaşlı patronunun metresi olmuş güzel sekreter... Onun sinema yönetmeni sevgilisi... Patronunun yatağından çıkıp sevgilisine gidişi... Patronun bu ilişkiyi öğrenip adamı takip ettirişi... Sevgililer öpüşürken üzerlerine araba sürülmesi... Tam kavuştukları anda kızın ölmesi, yönetmenin kör olması... * * * Böyle anlatınca bir Yeşilçam melodramından söz ettiğim sanılabilir. Oysa bu, Perdo Almodovar’ın “en iyi senaryo” dalında Oscar aldığı son filmi “Kırık Kucaklaşmalar”ın konusu... İspanyol yönetmen, harikulade görüntüler ve yaş aldıkça kat be kat güzelleşen Penelope Cruz’la sunuyor öyküsünü... Yeşilçam’ın yıllar yılı çiğnediği beylik kalıplardan ışıl ışıl bir insan hikâyesi çıkarıyor. Aynı çamura bir Türk yönetmenle, İspanyol meslektaşının bu kadar farklı şekiller vermesinin nedeni ne ola ki? * * * Bulabildiğim yanıt, birey olmakla ilgili... Yeşilçam karakterleri, sakat bir ahlak anlayışının kurbanlarıydılar. Kendileri olamadılar pek; onlar, birer mesaj kaygısıydılar. Yeşilçam popülerleştiğinde kadın da yeni yeni iş hayatına atılıyordu. Onu ofiste binbir tehlike bekliyordu. Patronu sarkacak, içkisine ilaç atacak, kendisini metres tutacaktı. Öte yandan birini gerçekten sevse başı dertten kurtulmayacak, ya kendisi ya sevgilisi kör olacak, kör olmayan da eşek cennetini boylayacaktı. Velhasıl onların da kırıktı kucaklaşmaları; ama senaryoları, kucaklaşmaya değil, kırıklığa vurgu yaptı. 80’lere kadar film karakterleri, sınırlarında ahlak zabıtasının beklediği bu hareket alanından çıkamadılar. Kendileri olup sığ değer yargılarına kafa tutamadılar. 80 sonrası çemberi parçalayanlar da ödedikleri ağır bedeller yüzünden mutsuz oldular. * * *",https://www.milliyet.com.tr/yazarlar/can-dundar/kirik-kucaklasmalar-1184461
Can Dündar,Ufuk’ta görünen...,09 Ocak 2010,"Mülkiye’den öğretim üyesi arkadaşım Faruk Alpkaya anlattı: Arada Kürt öğrencileriyle dertleşiyormuş. Son zamanlarda hemen hepsinin Türkler aleyhinde konuşmaya başladıklarını fark etmiş: “Irkçı Türkler uzun süredir özellikle internet ortamında Kürtler aleyhine küfürlü yayınlar yapıyordu, ama Kürtler, Türkleri topyekûn karalayan bir şey yazmıyordu. 2005’te Genelkurmay’ın ‘sözde vatandaşlar’dan bahseden bildirisinden sonra onlar da ayrım gözetmeden Türkler hakkında yazmaya başladılar” diyor. DTP’nin kapatılmasından sonra Kürtlerde bu eğilim artmış. Geçenlerde bir öğrencisi okulu bırakacağını söylemiş. Gerekçesini de şöyle açıklamış: “- Artık Türklerin arasında okuyup onların diplomasını almak istemiyorum. Memlekete dönüp ırgat olurum daha iyi...” * * * Kürt öğrencilerin hepsinde aynı tavrı gözlediğini söylüyor Faruk... Lakin bu keskin tavır, geçen hafta yumuşamış. Nedeni bir Türk: Ufuk Uras... Uras, kapatılan DTP’nin yerine kurulan Barış ve Demokrasi Partisi’nin (BDP) Meclis’te grup kurmasını sağlayıp ilk grup konuşmasında kürsüde Kürtçe barış çağrısı yapınca, Mülkiye’nin Kürt öğrencileri arasında Türklere yönelik önyargılar bir anda dağılmış. “Bütün Türkler bize düşman değil, aralarında Ufuk Uras gibiler de var” inancı yayılmış. * * * Kim ne derse desin: Böyle bir partinin Meclis’te olması, silah yerine meşru siyasetle mücadele seçeneğini açık tutuyor. Birçok Kürde “Bu ülkenin parlamentosunda bizim sesimiz de duyuluyor” duygusu veriyor. Ve orada yer alan Uras gibi isimler, somut bir kardeşlik kanıtı sunarak etnik bağnazlığın dağılmasına yardımcı oluyor. * * * Ufuk Uras örneğinin negatifini Ahmet Türk’e evini vermekten son anda vazgeçen Kürt ev sahibinde bulabiliriz. Nasıl Uras’ın tavrı, bazı Kürtler arasında bütün Türkleri karalayan etnik önyargıyı dağıttıysa, Mardinli ev sahibinin tavrı da bütün Kürtleri olumlayan anlayışı yıktı. Türk’e yapılan ayrımcılığı protesto etmek ve evini ona açmak için Türk ve Kürt aydınların ortak imza koyduğu “Evim evinizdir” kampanyası, hısımlıkla hasımlığın, genle, kanla, soyla değil, akılla, yürekle, vicdanla ilgili olduğunu kanıtladı. İçinden geçmekte olduğumuz zorlu süreçte, etnisiteye dayalı kutuplaşmaları aşmak için, bu türden ortak metinlerde, zeminlerde, eylemlerde dayanışmaya ihtiyacımız var. * * * Umarız ki, Uras’ın BDP’de olması, parti tabanına, asıl çatışmanın etnik değil, sınıfsal olduğunu daha sık hatırlatacaktır. BDP de seleflerinin hatasına düşmeyip ilgi alanını sadece Kürtlerin sorunlarıyla sınırlamazsa, bir gün göçük altında kalmış madencilerin, bir başka gün direnen Tütün işçilerinin yanında saf tutarsa bu, hem BDP’yi bir Türkiye partisi haline getirecek, hem Türkiye’nin kalanını BDP ile kaynaştıracaktır. Unutmamamız ve sık sık vurgulamamız gereken gerçek şu: Sorun, Kürtlerle Türkler arasında değil... Sorun, dışlayan, ayıran, bölen, şoven Türk ve Kürt milliyetçileriyle, ilelebet kardeş kalmayı savunan Türkler ve Kürtler arasında...",https://www.milliyet.com.tr/yazarlar/can-dundar/ufuk-ta-gorunen-1183702
Can Dündar,Ama...,06 Ocak 2010,"Hiç sevmezdim “...ama” bağlacıyla birbirine iliştirilen cümleler kurmayı... O cümlelerin ilk bölümündeki kaide, ikinci bölümündeki istisnalarla bozulur çünkü... 82 Anayasası öyledir mesela... 1961 Anayasası’nın özgürlükçü ruhu, “ama” üstüne “ama” eklenerek kelepçelenmiştir. Anayasa’da “Özel hayat gizlidir” mi deniliyor; hemen peşine bir “ama...” eklenir: “...milli güvenlik, kamu düzeni, genel ahlak, vs. gerekçelerle özel hayata müdahale edilebilir.” Müdahale bahaneleri öyle kapsamlıdır ki, “ama”dan önceki cümlede vaat edilen hak, “ama”dan sonraki gerekçelerle fiilen elden alınır. Konut dokunulmazlığından haberleşme hakkına, vicdan hürriyetinden düşünce özgürlüğüne kadar tüm kazanımları, arsız bir yasak virüsü gibi kemirmiştir “ama”lar... Geriye “ama-landırılmış”, güdük bir demokrasi kalmıştır. * * * “Sevmezdim ‘ama’lı cümleler kurmayı” dedim başta... ...ama...deyip sevmediğim şeyi yapacağım şimdi: Bir süredir çokça “ama” kullandığımı fark ettim. Hangi cephenin politik argümanını dinlesem “evet, ama...” deyip karşı argümanları sıralıyorum. Anayasa’daki “ama”lar devletin vatandaşına güvensizliğinin eseriydi; bizim “ama”lar ise vatandaşın devlete, hükümete güvensizliğinden kaynaklanıyor. * * * Diyelim, “Kürt açılımı iyidir” cümlesinin altına koşulsuz imza attık. Ama... “...parti kapatarak, kapatıldığında sessiz kalarak, farklı görüş sahiplerini ‘Kabul etmeyen çekip gitsin’ diye kovalayarak açılım olmaz” yargısını buna eklemek haksız mı? “Darbe suçtur”. Nokta. Lakin olup bitenler karşısında bir noktalı virgül koyup “ama” eklemek gerekmez mi: “Askerlerin darbe girişimleri gibi, sivillerin otoriter rejimi hedefleyen kumpasları da darbe suçu sayılır.” Yıllarca şu cümleyi kurduk: “Ergenekon, derhal tasfiye edilmesi gereken bir suç örgütüdür.” “Ama...” Mustafa Balbay’ın sorusunu ekleyip “Niye asıl sorumlular dışarıdayken, bazı ilgisiz insanlar hukuk zorlanarak içerde tutuluyor” diye sormak hakkımız değil mi? Aynı şekilde; “Cumhuriyeti koruyalım” çağrısına hak verirken, “Ama bunun uğruna demokrasiden vazgeçmeyelim” eklemesini yapmak gerekmiyor mu? Bahsettiğim “ama...”lar, bence asli hükmü zayıflatmıyor, tersine güçlendiriyor, boyutlandırıyor. * * * Geçen gece NTV’de Nuray Mert, 11 Eylül’den sonra muhafazakârların toptancı, keskin yargılardan müşteki olduklarını ve kendilerini “...ama” bağlaçlı istisnalarla savunduklarını hatırlattı. “11 Eylül’de yakalanan bütün saldırganlar Müslüman olabilir, ama bu, bütün Müslümanlar saldırgan demek değildir” cümlesi, o günlerden kalmadır. Bugünden ise “Bütün askerler cuntacı”, “Bütün Kürtler ayrımcı”, “Bütün cumhuriyetçiler darbeci” genellemeleri kalacak yarına... “ama-landırılmamış” halleriyle... Demek ki güçler dengesiyle birlikte “ama”ların cümle içindeki kullanım yeri ve sıklığı da değişiyor. Asıl sıkıntı, kutuplaşmanın artmasıyla birlikte yargıların da keskinleşmesi, akli kuşkuculuğun terk edilmesi; kimsenin karşıt saftan en küçük itiraz üzerine düşünme ihtiyacı hissetmemesi... Oysa gerçek, belki de hiç bu kadar çok boyutlu olmamıştı.",https://www.milliyet.com.tr/yazarlar/can-dundar/ama-1182819
Can Dündar,Hâlâ cevap bekleyen soru: O not o cebe nasıl girdi?,04 Ocak 2010,"“Arınç suikastı” tartışmasını, Türkiye’yle ilgilenen bir İtalyana anlattım geçenlerde, bilip anladığım kadarıyla o da... Başbakan Yardımcısı’nın evinin önünde çevrilen araçları... İçinde sivil “yakalanan” albayla binbaşıyı... Albayın cebinden çıkan kâğıtta Başbakan Yardımcısı’nın adresinin yazılı olmasını... Onun tam bu kâğıdı yutmaya çalışırken yakalanmasını... Askerlerin “Türk Gladiosu” damgası yemiş bir askeri birimde çalıştığının ortaya çıkmasını... O askeri birimde bazı çok gizli evrakların yakılmaya başlandığı bilgisinin dinlemeye takılmasını... Bunun üzerine tarihte ilk kez bir sivil savcının askeri birlikte kozmik gizliliğe sahip evraklar üzerinde incelemeye başlamasını... * * * İtalyan dinleyicim, bu “politik polisiye”yi hayretler içinde dinledi. İçinde, İtalya’nın Gladio’yu ortaya çıkarış öyküsüyle benzerlikler yakaladı. Ama daha ilginç bir yorum yaptı: “Baskı rejimi kurmak isteyen her iktidarın gözde bahanesidir suikast iddiası” dedi. Gerçekten de tarihte pek çok örneği var bu tezin... Ortalık öyle puslu ki, öyle yoğun bir bilgi kirliliği var ki, her ihtimale aynı mesafeyle yaklaşmakta yarar var. * * * Çukurambar’da suikast ihbarı üzerine yakalanan albay ve binbaşının mahkeme ifadeleri 31 Ocak günü gazetelere yansıdı. Lakin yılbaşı telaşı içinde fazlaca üzerinde durulamadı. İfadesi alınan Albay E.Y.M., 1 yıldır dışarı bilgi sızdırdığından kuşkulandıkları bir albayı izlediklerini söylüyordu. Anlattığına göre, izleme sırasında polislere yakalanınca cebinden beresini çıkarmak istemiş, çıkarırken de yere düşen notu fark etmişti. Notta “1424. cadde Feza A.” yazılıydı. Yani Arınç’ın ev adresi... Notu polise de göstermiş. Elini çıkardığında kâğıt parçası da sağ elindeymiş. Su içmek için şişenin kapağını açtığında polis kâğıdı fark edip “Aç elini” demiş. ‘Yutacak’ diye bağırıp üzerine atlamışlar. “Kâğıdın montunun cebine nasıl girdiğini bilmediğini” söylüyordu Albay... Pusuladaki adreste kimin oturduğundan da haberi yoktu. Ama kanaati şuydu: “Polisler, ihbarın devamında soruşturmayı derinleştirebilmek için bu notu cebime koydular.” * * * Politik-polisiyemiz bu “kâğıt parçası”nın o cebe nasıl girdiği sorusunda düğümlenip kalmışa benziyor. Taraflardan birisi büyük bir yalan söylüyor. Ya o adresi cebinde taşıyanlar ya adresi o cebe koyanlar... Bu ayrıntı bize, son tezgâhın ardındaki adresi söyleyecek. Hava öyle puslu ki, her bilgiye büyük temkinlilikle yaklaşmak şart... Herkese de bunu tavsiye ediyorum. Bir yandan demokratik rejimlerde devlet içinde açılamayacak kapı olmaması gerektiğini savunuyorum. Mahkemelerin her tür sırra erişme hakkı olduğuna inanıyorum. Öte yandan İtalyan dostumun “Suikast iddiası, baskı rejimi kurmak isteyenlerin gözde bahanesidir” sözünü de aklımın bir kenarında tutuyorum. O kâğıt parçasının o cebe nasıl ve kim tarafından konmuş olduğu sorusunun cevabını merakla bekliyorum.",https://www.milliyet.com.tr/yazarlar/can-dundar/h-l-cevap-bekleyen-soru-o-not-o-cebe-nasil-girdi-1181952
Can Dündar,Yazar odaları,03 Ocak 2010,"Seyis için ahır, aşçı için mutfak, fahişe için yatak neyse, yazar için çalışma odası odur. O oda onun hem atölyesi hem hücresi, gönüllü tutsaklığının kalesidir. Ne zaman bir yazarın evine gitsem çalıştığı mekanı gözlerim dikkatlice... “Bir yazar, nerede yazar” sorusu merakımı kamçılar. Nasıl bir odada yazıyor? Güneşle yıkanan bir salonun ferahlığında mı, içeri sadece düşlerin sızabildiği bir sığınağın loşluğunda mı? Disiplinli bir öğrencininki gibi derli toplu mu odası; bir bekar odası kadar dağınık mı? Gün boyu kuyu kazdığı iğneleri, yani kalemleri nasıl? Tükenir cinsten mi, tükenmez mi? Yoksa o da kalemini çoktan müzeye kaldırıp gözünü bilgisayar ekranına dikenlerden mi? Başköşesinde televizyon, kanapesinin üstünde gazeteler, masasında telefon var mı? Dünyadan kopuk mu, gündeme bağlı mı? Rahat bir koltuğa gömülüp mü yazıyor; yoksa konfordan kaçıyor mu? Sessizlik mi arıyor, müzik dinliyor mu? Gündüz mü yazıyor, yoksa ortalıktan el ayağın çekilmesini mi bekliyor yazmak için? Yazdığı ortamın düzeni ya da karmaşası, loşluğu ya da aydınlığı, tenhalığı ya da kalabalığı eserine yansıyor mu?  Seyyar genç yazarlar Geçenlerde “Yazar odaları” diye bir fotoğraf albümü düştü internete... 51 yazarın çalışma odalarından birer fotoğraf konmuş. Dikkatle inceledim hepsini... Lüks değil, sıcak mekanlar... Çoğu kaçınmış konfordan, belli... Özellikle gençler, her an lap toplarını kapıp bambaşka bir mekanda yazmaya devam edebilirmiş gibi... “Mekan önemli değil, bizim orada yazmamız, mekanı anlamlı kılan” diyorlar sanki... “Yüzbaşı Corelli’nin Mandolini”nin yazarı Louis de Bernieres geniş, yemyeşil bir bahçeye açılan camlı ahşap kapının hemen girişine kurmuş masasını... Tıkandığı anda çıkıp ormana karışıverecekmiş gibi... “Kayıp Zamanlar”, “Satranç Şampiyonu” gibi kitaplarıyla tanıdığımız Michael Morpurgo ise çalışma masası diye karyolasının fotoğrafını çektirmiş; battaniyesinin üzerinde kalemler, kağıtlar, defterler... İrlandalı Anne Enright da kapı arkasında küçük bir masada yazıyor. Gösterişsiz bir sandalye... alelade... Hele Charlotte Mendelson’unki! Çalışma odası değil, çıfıt çarşısı... Genç kuşağın “kaplumbağa yazarları”nın karşısında eskilerin yerleşik tarzı var. Sanki yazdığı odada büyümüş, zamanla o odanın bir eşyasına dönüşmüş ve orada can verecekmiş gibi görünen yazarlar bunlar...  Eskilerin “yazıhaneleri” Charles Darwin’in odası bunlardan biri... Şömine önünde, çift yönlü kullanılabilen, geniş, klasik bir masa, rahat bir köşe koltuğu, kırmızı perdeler... 1990’da ölen Galli romancı Roald Dahl bir berjer koltuğun iki kolu üzerine yerleştirmiş “portatif masa”sını; üzerine yeşil çuhadan bir örtü sermiş. Harold Pinter’ın düzenli ahşap kütüphanesinin önündeki tertipli masası, üzerine özenle dizdiği tükenmez ve dolma kalemleri ile Orhan Pamuk’un “yazıhane”sini andırıyor. Buna karşın Craig Raine’nin odası, Doğan Hızlan’ınki gibi; kitaplardan görünmez, içinde yürünmez halde...  Işığa yüzünü ve sırtını dönen yazarlar da var Çoğu yazar pencere önüne kurmuş masasını... Ama Deborah Moggach gibi ışığı arkasına alıp dış dünyaya sırtını dönenler de var. Türkçede psikanalitik denemeleriyle tanıdığımız Adam Phillips’in çalışma masası, bana Bertolt Brecht’in Doğu Berlin’deki evini hatırlatıyor. Onun masası da koruluğa bakan dar bir pencerenin önündeydi ve üzerinde q klavye bir Olivetti duruyordu. Clive James, Martin Amis gibiler, benim gibi tavanarasının ahşap dinginliğini sevenlerden...  Yaşlılar sabit, gençler hareketli oluyor Masaların çoğu gösterişsiz, dağınık... İrlandalı romancı Colm Toibin’in tavana kadar uzanan ve odayı tümüyle kuşatan kütüphanesinin ortasına yerleştirilmiş geniş ahşap masası, Bülent Ecevit’in çalışma ortamını hatırlatıyor. İrlandalı oyun yazarı Bernard Shaw’un ise küçük bir pencere önünde duvara raptedilmiş katlanır bir masası var; üzerinde siyah kallavi daktilo, yanında hasır sandalye... Shaw içki-sigara içmediğinden ne bir bar var görünürde ne de kül tablası... Eskilerin sabit koltuklarının aksine yenilerin koltuklarının çoğu tekerlekli, hareketli... Sue Townsend ve John Updike gibi iki masayı L şeklinde bitiştirip iki ayrı çalışma düzeni kuranlar da var. Benim de Mehmet Ali Kışlalı’dan görüp benimsediğim bir tarz bu... Hareketli koltuk sayesinde birinden diğerine kolayca geçebildiğiniz iki masalı sistem, birkaç yazı işini bir arada yapanlar için ideal çalışma düzenidir. Joanna Briscoe, Christopher Hampton gibi, genç kuşak İngiliz yazarlar, masalarının önüne ya da yakınına çift kişilik bir koltuk kondurmuş; yorulduğunda, tıkandığında ya da ara verdiğinde dinlenmek, yazdığını okuyup sindirmek, belki biraz da kestirmek için...       İngiliz yazar Christopher Hampton yorulduğunda dinlenmek için masasının önüne çift kişilik koltuk kondurmuş.   Çoğu yazar masasını pencere önüne kursa da Deborah Moggach gibi ışığı arkasına alanlar da var.   1990’da ölen Roald Dahl yazılarını koltuğa yerleştirilen portatif masasında yazıyordu.   Kadınlar ve erkekler",https://www.milliyet.com.tr/yazarlar/can-dundar/yazar-odalari-1181083
Can Dündar,‘Çatışma yok’ mu demiştiniz?,23 Aralık 2009,"“Kurumlar arası çatışma yok, işbirliği var” demişti Cumhurbaşkanı Gül, daha önceki gün... Makamının gerektirdiği sorumlulukla konuşuyordu; belki de kamuoyunu yatıştırmaya çalışıyordu. Ama daha bunu söylediği gün, olaylar onu tekzip etti. “Arınç’a suikast hazırlığı” atışmasında kurumlar “Hayır, çatışıyoruz, çatışacağız” dedi. Önce hükümet cephesi Emniyet aracılığıyla “adresi yutan subaylar” bilgisini sızdırarak rest çekti. Ardından Genelkurmay, “Arınç’ın değil, ona bilgi taşıyan muhbirin peşindeydik” anlamında bir açıklamayla resti gördü. Polis ile asker, hükümet ile Genelkurmay arasındaki derin savaş bir kez daha açığa çıktı. * * * Cumhurbaşkanı’nın dediğinin aksine: Kurumlar arası çatışma var; hem de muhtemelen bu ülkede hiç görülmediği kadar... Yıllar yılı “kol kırılır yen içinde” diye içten içe çatışan kurumlar, “yen”in delinmesiyle alenen savaşa girdi. Son dönem Türkiye’sinden birkaç manzara daha aktaralım: 5 Aralık günü Erzincan terörle mücadele ekipleri MİT Erzincan Bölge Müdürlüğü’nü bastı. Bölge Müdürü ile iki elemanını gözaltına aldı. Bu, MİT’in 82 yıllık tarihinde ilk kez oluyor. Tutuklu MİT’çilerle görüşen CHP milletvekili Ahmet Ersin’den öğreniyoruz ki, polis baskına geldiğinde MİT’in korumaları silah çekmişler. MİT’çiler de Ersin’e “Çatışmanın eşiğine geldik” demişler. “Yok” denilen çatışma, yakında “sıcak çatışma” olarak çıkacak ortaya... * * * Ondan önce de Sincan 1. Ağır Ceza Mahkemesi, Telekomünikasyon İletişim Başkanlığı’ndaki tüm dinleme kayıtlarına el koymaya kalkmış, MİT de buna “Dış istihbarat çalışmalarımız deşifre olur” diyerek itiraz etmişti. Bu itiraz üzerine Sincan’daki mahkeme, yargıyı engellediği iddiasıyla MİT Müsteşarı hakkında suç duyurusunda bulundu. “MİT’çiler mahkemeyi ziyaret ederek baskı yaptı” dedi. MİT, “Mahkeme Başkanı davet etti” cevabını verdi. Mahkeme Başkanı düzeltti: “Ben davet etmedim.” Kurumlar çatışmadan böyleyse, çatışınca neler olur düşünsenize... * * * Yargıtay Başkanı “Yargı savunma durumunda” diyor. Oramiraline suikast hazırlamakla suçlanan yarbay intihar ediyor. Oramiral, ”sözde suikastçı”sının cenazesine geliyor. Hükümetin kendisine yönelik bir devirme planı olarak gördüğü belgeyi Genelkurmay Başkanı “kâğıt parçası” diye niteliyor. Türk Silahlı Kuvvetleri’ne karşı “asimetrik psikolojik harekât yürütüldüğünü” açıklıyor. Savaş gemisinden mesaj verip ”Siz anlarsınız ne demek istediğimi” diyor. * * * Konuşan Türkiye istiyorduk. İşte konuşan Türkiye!!! Devlet, her bir kolu diğer kolların koluna yapışmış yaralı bir ahtapot gibi, çırpına çırpına batıyor. ”Çatışma yok” tesellisi bizi kesmiyor. Cumhurbaşkanı, çatışmayı önce kabullenmeli, sonra da bitirmek için kolları sıvamalı... “Kırılmadık kol” kaldıysa tabii...",https://www.milliyet.com.tr/yazarlar/can-dundar/catisma-yok-mu-demistiniz-1177549
Can Dündar,Yılın adamı: RIZA,01 Ocak 2010,"Geride bıraktığımız yılın bizcileyin kahramanıydı Rıza... Heybesinde ümit, midesinde simitle, varsıl bir kostümün içinde kendi yoksulluğunu yaşayan, zoraki bir Noel Baba... Yüzünde bir gülümseme; buruk... Üstünde bir kıyafet; savruk... İçinde bir adam: kavruk... * * * “Hüzünlü şarkılar gibi güzel”di “Neşeli Hayat”... Kahramanı bizdendi: Batılı giysiler içinde kıt kanaat geçinen bir Doğulu... Parlak vitrinler önünde soluk gezinen bir gecekondulu... Selamet vaadiyle kandırılıp “saadet zinciri”ne vurulmuş bir hayat yorgunu... Ne kadar itilip kakılsa, aşağılarda darlansa da, yaşamaktan yılmamış mahallemizin “Rıza Şenyurt”u... * * * Gıptayla dolaştığımız alışveriş merkezlerine hiç benzemeyen, oraların ışığıyla bile renklenmeyen sıradan hayatlarımızı izledik Rıza’nın macerasında... Ama o sıradanlığın içinde bile isteyince nasıl kahramanlaşabildiğimizi gördük. Her şeyin ters gittiği ve bir daha hiç düzelmeyeceğini sandığımız anda... Zar zor, ite kaka, “rıza”sız ya da kendi “rıza”mızla... Küçük hayatlarımızdan nasıl büyük dünyalar yaratabileceğimizi gördük. Sevindik, hüzünlendik, ağladık, güldük. * * *",https://www.milliyet.com.tr/yazarlar/can-dundar/yilin-adami-riza-1180682
Can Dündar,Öcalan’a yat mı alınıyor?,25 Aralık 2009,"Adalet Bakanlığı, Öcalan yüzünden çapraz ateş altında... İmralı’daki koşulları iyileştirse “Vay Apo’ya prens muamelesi yapılıyor” diye eleştiriliyor. Koşulları sıkılaştırsa örgüt, Güneydoğu’yu sokağa döküyor. Bu kıskaçtan çıkmanın yolu yok mu? Var. Uluslararası hukuka sadık kalmak... Suçu ne olursa olsun her mahkûma eşit mesafede durmak... * * * Bakanlıktan aldığım bazı bilgileri aktarayım: Önümüzdeki ay denetime gelecek Avrupa İşkenceyi Önleme Komitesi’nin tecrit iddiaları karşısında ve Türkiye’nin Avrupa İnsan Hakları Mahkemesi’nde (AİHM) mahkûm olmasını önlemek amacıyla Öcalan’a yeni cezaevi yapıldı. Bakanlık, binaya harcanan paranın, söylendiği gibi 10 trilyon TL değil, 1,5 trilyon TL olduğunu söylüyor. Askeri tesisler ve ek binalarla bu rakam 6-7 trilyonu buluyor. Yeni cezaevinin diğer F-tiplerinden farkı olmadığı söyleniyor. * * * Öcalan’ın yeni koşullarından şikâyet ettiği doğru... Ama şikâyeti, yer darlığından çok, nefes alamamakla ilgili... Taşındığı yeni binadaki boya kokusu ve rutubet, solunum yollarındaki rahatsızlığı artırıyor. Doktor raporuyla tescillenen rahatsızlığını gidermek için çare arandı. Aralık başında Ceza ve Tevkif Evleri Genel Müdürü İmralı’ya gidip Öcalan’la görüştü. Bir dizi önlem alındı: Hücresine duvar kâğıdı döşendi. Penceresindeki sineklik kaldırıldı. Kapısının üzerine küçük bir pencere açıldı. Havalandırma süresi bir saatten iki saate çıkarıldı. Şikâyeti bitti; tabii protestolar da bir anda kesildi. * * * Diğer haklarına gelince: İmralı’ya sevk edilen yeni mahkûmlarla görüşmeye 2 hafta önce başladı. Yasaya göre hükümlülerin her hafta “10 saate kadar” görüşme hakkı var. Bu hak, F-tipinde ortalama 6-7 saat uygulanıyor. İmralı’da 1 saatle sınırlı tutuldu. Öcalan, 5 mahkûmun 4’üyle 2 kez 1’er saat buluştu. Radyodan TRT’yi dinleyebiliyor. Gazeteleri 1-2 gün gecikmeyle (ve sansürlenmiş halde) okuyabiliyor. Tartışma yaratan TV hakkı da yasal bir hak... Hatta haftada bir 10 dakika telefonla konuşma, hobi odasına çıkma, spor yapma hakkı da var. Ama Öcalan, disiplin cezaları nedeniyle bu haklardan yararlanamıyor. Disiplin cezasının nedeni, cezaevi güvenliğiyle girdiği tartışmalar ve avukatlarıyla dışarı yolladığı mesajlar... Cezaevi yönetimi, savunma hakkı çerçevesinde avukat görüşmelerine müdahale edemiyor. Öcalan’ın verdiği mesajlar ve yazdığı kitaplar da böylece dışarı çıkarılıyor. Söylediklerinde ya da yazdıklarında suç unsuru varsa, sonradan tahkikat açılıyor. İnfaz hâkimi karar veriyor. İtiraz halinde ağır ceza mahkemesine gidiliyor. * * * Geçenlerde bir gazetede çıkan “İmralı’ya özel yat alınacak” haberi neredeyse Öcalan yat gezisine çıkarılacakmış gibi yorumlandı. İşin aslı şu: Halen İmralı’ya bakanlık personelini, askerleri ve avukatları Tuzla kosteri taşıyor. Tuzla, 2,5 saatte gidiyor ve her gidişi 2 milyar liraya mal oluyor. Bakanlık, daha seri ve daha ucuza gidecek bir araç bakmış. 200 milyon maliyetle 45 dakikada giden bir araç bulunmuş. Başka yerlerden teklif alınıyormuş. Dedik ya; Bakanlık arada sıkışmış durumda... Öcalan’a herhangi bir ağır ceza hükümlüsünün hakkından azı verildiğinde Türkiye, AİHM’de tazminata mahkûm olur. Fazlası verilirse, baskı kuşkusu doğar, vicdanlar yaralanır. Tek çare, adil ve tarafsız olmak, evrensel hukukun ipine sarılmak...",https://www.milliyet.com.tr/yazarlar/can-dundar/ocalan-a-yat-mi-aliniyor-1178408
Can Dündar,Son kötü günleri yaşıyoruz belki...,31 Aralık 2009,"“Kekremsi” bir yıl, son nefesini vermek üzre... “Kekre”yi bilirsiniz değil mi? Genzi yakar. Ekşimsidir. Nahoş... Buruktur. Asık suratlı. Acımtırak. Damağımızda bu tatları bırakarak gidiyor 2009... 2010’dan umutlu muyuz? Bilmiyoruz; acemisiyiz yeni bir yılın, yeni başlangıçların... Ama yaşadıklarımız, yaşayacaklarımızın habercisidir. Dileyelim bunlar son kötü günlerimiz olsun. Ve yarından itibaren ilk güzel günler başlasın. Bu köşenin yeni yıl hediyesi, bir Cemal Süreya şiiri... Hem düne derman, hem yarına umut olsun diye... İyi yıllara! * * * Zaman mı? değil zaman. Akan zaman değil mesafelerdir Güneşin çekici yukarda Suyun bıçağı aşağıda Krom alçakgönüllü, bakır utangaç Ağaç: bir damla iki kıvılcım arasında. Rüzgâr bilmiyor nerden eseceğini Sınırlar kesik, Yerleşme yerlerinde balkıma. Biz kırıldık daha da kırılırız Ama katil de bilmiyor öldürdüğünü Hırsız da bilmiyor çaldığını Biz yeni bir hayatın acemileriyiz Bütün bildiklerimiz yeniden biçimleniyor aşkımız yeniden, Son kötü günleri yaşıyoruz belki güzel günleri de yaşarız belki Kekre bir şey var bu havada Geçmişle gelecek arasında Acıyla sevinç arasında bağış arasında Biz kırıldık daha da kırılırız Doğudan Batıya bütün dünyada Ama kardeşin kardeşe vurduğu hançer ciğer arasında bağlantı kurar Büyür, bir gün, zenginleşir orada, Ali’yi dirilten iksir de saklı Hasan’a sunulmuş ağuda, Granitin de olur bir okyanus diriliği, Nehirler daha uysal akar, Bir çiçek nasıl açıyorsa kendiliğinden Bir kuş nasıl uçuyorsa sever, çalışır insan, Kıraçlar çarptıkça dağlara Gül göçürür şafağından Doğanın altın şafağındanaltın şafağından Tarihin altın şafağından Biz kırıldık daha da kırılırız Kimse dokunamaz bizim suçsuzluğumuza.”",https://www.milliyet.com.tr/yazarlar/can-dundar/son-kotu-gunleri-yasiyoruz-belki-1180299
Can Dündar,"Başbakan, Genelkurmay Başkanı’na dedi ki...",28 Aralık 2009,"Başbakan’la görüştüm. Genelkurmay Başkanı ile ne konuştuklarını sordum. “Özel Harp Dairesi’yle ilgili elimdeki tüm bilgileri aktardım kendisine” dedi. “Mutlaka bu örgütü demokratik hukuk devleti çerçevesine sokmak gerektiğini” söylemiş. Bunu, kendisine görev olarak vermiş. Cevap? “Hiç merak etmeyin. Halledeceğiz“ diye söz vermiş. Ama Başbakan, önlem alınacağından emin değil gibiydi. * * * Yanıltmış olmayayım: Bahsettiğim zirve 1978’de olmuştu. Konuştuğum Başbakan, Bülent Ecevit’ti... “Merak etmeyin çözeriz” diyen ise Org. Kenan Evren... Evren, sözünü tutmadı. Emekli olduktan sonra, “Ben izin vermedim, ama haberim olmadan Özel Harp Dairesi bazı olaylarda yer almış olabilir” açıklamasını yaptı. * * * 31 yılda Başbakan ile Genelkurmay Başkanı’nın adları değişti; görüşmelerinin içeriği değişmedi. Önceki gün yeniden buluştular. Gündemleri aynıydı: Özel Harp Dairesi ve suikast iddiaları... Yazık değil mi 30 yılımıza..? * * * Bugün polisin kapısına dayandığı Kirazlıdere’deki Özel Kuvvetler Karargâhı’na 1992’de girmiştim. Genelkurmay, Özel Harp Dairesi (ÖHD) ile ilgili “kontrgerilla” iddialarından bunalmış, ama örgütü lağvetmek yerine ismini değiştirmeyi seçmişti. Bizi de ÖHD yerine kurulan “Özel Kuvvetler Komutanlığı”nı tanıtmak için davet etmişti. Eskişehir yolu üstünde, Meclis’e doğru giderken sağda kalan, Kirazlıdere mevkiinde bir askeri tesise girdik. Şehrin ortasında bir askeri eğitim alanıydı burası... “Türk ramboları” denilen seçme birlik bir tatbikat yaptı. Sonra bir komutan brifing verip yapılan işin önemini anlattı. O hafta 32. Gün’de bir “kontrgerilla” dosyası hazırladım. (Bkz:http://www.candundar.com.tr/index.php?Did=11189#this) Avrupa’da soğuk savaş döneminde NATO tarafından, komünistlere karşı kurulan bu örgütün ne pis işlere karıştığını ve 1990’da İtalya’dan başlayarak nasıl çözüldüğünü anlattım. Belçika Başbakanı, ülkesinde böyle bir örgüt olduğunu İtalyan Savunma Bakanı’ndan öğrenmişti. Türk Başbakanı ise, örtülü ödenekten para istenince örgütten tesadüfen haberdar olmuştu. Genelkurmay’a ısrarla “Üzerine gidin” dediği halde sözünü dinletememiş, sonunda kendisi de bir suikast girişimiyle kontrgerillanın hedefi olmuştu. * * * “Kontrgerilla dosyası” 32. Gün’de yayımlanır yayımlanmaz Genelkurmay soruşturma açtırdı. Tabii ki kontrgerilla iddiaları hakkında değil, bizim hakkımızda... Örgütü değil, onun marifetlerini araştıranları soruşturdular. Kontrgerilla tüm Avrupa’da açığa çıkarılıp lağvedilirken Türkiye’de icraata devam etti. * * * Türk Silahlı Kuvvetleri, bünyesindeki bu şaibeli yapılaşmayı sorgulamalı, yargılamalı, temizlemeliydi. Bunu yapmadı. O yüzden de iddialardan kurtulamadı. Şimdi onun yapmadığını Hükümet, yargı ve polis yapıyor. Ben şahsen o kapının paslı mührünün kırılmış olmasından memnunum. Başbakan’dan habersiz ve Meclis denetimi dışında “iç düşman”la savaşan bir “özel harp” yapılanması ve onun terörüne dayalı bir askeri vesayet rejimi istemiyorum artık... Sorun şu ki; onun yerine, Hükümet’i payidar kılacak bir “polis devleti” kurulmasını da istemiyorum. Düzü yok mu bunun?",https://www.milliyet.com.tr/yazarlar/can-dundar/basbakan-genelkurmay-baskani-na-dedi-ki-1178915
Can Dündar,Rüzgâr kırılması,21 Aralık 2009,"Gece havaalanına gidiyordum. Gözü yaşlı bir kadın arabamın camını tıklattı. “Ben intihar eden yarbayın akrabasıyım” dedi ağlayarak: “Dün ölüm haberini aldık. Yeniden tutuklamaya gelmişler. O da gururuna yedirememiş. İçeri gidip canına kıymış. İçimiz yanıyor. Çok dürüst bir insandı.” O da alana cenazeyi karşılamaya gidiyordu. Alana varınca İstanbul uçaklarının iptal edildiğini öğrendim. “Windshear” yüzündenmiş. “Windshear”, “rüzgâr kırılması” demekmiş. Rüzgârın aniden şiddetlenip yön değiştirmesi, uçaklar için büyük tehlike yaratırmış. * * * Türkiye’de son birkaç aydır rüzgâr ani yön değiştirmeler, ciddi kırılmalar yaşıyor. Güneydoğu’ya çözüm götürmek üzere kalkan uçak, yanlış yöne uçtu; İmralı üzerinde türbülans yaparak inişe geçti. Kimin üzerine düşeceği belirsiz... Karabağ bağlantılı Erivan uçağı, piste inemeden pas geçmek zorunda kaldı. Brüksel uçağı yakıtı bittiğinden epeydir hangarda tutuluyor. Ve şimdi de “rötarlı kalkan” Ergenekon uçağı, Silivri semalarında “alçak basınç” nedeniyle sarsılıyor. Uçaktan atlayıp canına kıyanlar, davanın “rüzgârını kırıyor”. * * * Ergenekon soruşturması kapsamında tutuklanması istenen Deniz Yarbay Ali Tatar’ın intiharını “suçlu telaşı” olarak yorumlayanlar oldu dün... Türkiye’de suçluların intiharına az rastlanır oysa... Bir suçlular cennetinde yaşadığımız için olsa gerek... Ama “onur intiharı”nın çok sayıda örneğini biliyoruz. “Düşükler Yassıada’da” filminde zorla oynatılan devrik Cumhurbaşkanı Celal Bayar’ın kendini kemeriyle asmak istemesini hatırlayın. Ailesine bıraktığı notta, “Bayar isminden utanmayınız. Onunla iftihar edeceğiniz günler yakındır” diye yazmıştı. Bayar son anda kurtarılmasa, Yassıada’da tarih, farklı yazılabilirdi. Deniz Kuvvetleri’nde Ergenekon davası sonrası başlayan sır ölümler ve Yarbay Tatar’ın intiharı, üslerine yüklenen suçlamalara ya da kendilerine sahip çıkılmamasına karşı bir isyansa, Ergenekon davasının “rüzgârını kıracak” önemdedir. * * * Bu tarihi davayı, bazıları peşinen sahiplenmiş, bazıları da baştan reddetmişti. Benim de içinde bulunduğum bir grup ise örgütün varlığını kabul edip suçlamaları ciddiye almakla birlikte soruşturmanın gerçek hedefi ve davanın hukuki seyrine dair kuşkular taşıyordu. Darbe girişimini cezalandırmaktan ziyade muhalefeti susturmak amacına yönelmiş izlenimi veren Ergenekon davası, usulsüz dinlemelere dayalı iddiaları, zayıf iddianameleri, uzun tutukluluk süreleri, geciken yargılamaları ve “büyük balıklar” yerine küçüklerle uğraşmasıyla zaten hem hukuk zemininde hem kamuoyu vicdanında rüzgârını kaybetmişti. Hal bu iken, Yarbay Tatar’ın beynine sıktığı tek kurşun, zihinlerde binlerce sayfalık savunmadan daha etkili bir iz bıraktı. Tatar’ın öldürmeyi planladığı söylenen komutanı, kendisinin cenazesindeydi dün... Bu durum, davada, kendi gazetesini bombalatmaktan yargılananları akla getirdi. Son “harakiri”, kurbanıyla birlikte Ergenekon davasını da kana buladı. Davanın kokpitindeki savcılar, “yüksek basınç”ı hissetmeye başladı. Rüzgâr yön değiştiriyor. Uçak sarsılıyor. Zor zamanlar bunlar... Kendi emniyetiniz için kemerlerinizi bağlı tutun bu aralar...",https://www.milliyet.com.tr/yazarlar/can-dundar/ruzg-r-kirilmasi-1176752
Can Dündar,"İsmet Paşa, Mete Akyol’u neden azarladı?",27 Aralık 2009,"Gazeteciler Mete Akyol ve Hüseyin Ezer, yatak odasındaki bir tabelanın altındayken İsmet Paşa’nın fotoğrafını çektiler. Ertesi gün de fırçayı yediler   İsmet İnönü’nün 36’ncı ölüm yıldönümü dolayısıyla Genelkurmay Başkanlığı’nda bir tören düzenlendi. Askerler, “İsmet Paşa”yı anlattılar. Hariciyeciler, “diplomat İnönü”yü... Özden Toker, “aile reisi İnönü”den söz etti. Ve Mete Akyol yıllarca gölgesiymiş gibi izlediği “devlet adamı İnönü”den anılar aktardı.",https://www.milliyet.com.tr/yazarlar/can-dundar/ismet-pasa-mete-akyol-u-neden-azarladi-1178573
Can Dündar,Çıkan kısmın özeti...,28 Aralık 2009,"Ankara’da olup bitenlerin ayrıntısını bilmiyoruz. En iyisi, tarihe bakıp gidişatın yönünü kestirmeye çalışmak... Sonda söyleyeceğimi baştan söyleyeyim: “Askeri tesise girersin, giremezsin” tartışmasının gerisinde, 90 yıllık bir iktidar savaşı var. * * * Cuma günü Genelkurmay Başkanlığı’nda İsmet İnönü için bir anma toplantısı vardı. Konuklara bir kitapçık dağıtıldı. Kitapçıkta İnönü’yü tanıtan satırlar şöyle başlıyordu: “TBMM ordularının ilk Genelkurmay Başkanı...” İfade hemen hassas gözlerin dikkatini çekti: “Meclis’in orduları...” Öyleydi gerçekten de... Meclis, düzenli ordudan önce kurulmuştu. Kurulan ordu, savaşı yöneten Meclis’in ordusuydu. Başkumandanı da Meclis Başkanı’ydı. * * * Dahası var: Toplantının sonunda bir konuşma yapan Genelkurmay Başkanı Org. İlker Başbuğ, İsmet Paşa’nın ölümünden 2 ay önce yaptığı son konuşmadan bazı satırlar okudu. İnönü’nün kendi hayatından satırbaşları verdiği konuşmanın ilginç bölümü şuydu: “Meclis toplandıktan sonra beni Genelkurmay Başkanı seçtiler. Genelkurmay Başkanı olarak hükümete girdim.” İşte unutulan bir gerçek daha... Genelkurmay Başkanı ya da o zamanki tabirle “Erkânı Harbiye-i Umumiye Vekili” 1920’den, 1934’e kadar, yani kurtuluş ve kuruluş dönemlerinde Hükümet’in bir bakanı gibi Bakanlar Kurulu toplantılarına katılırdı. * * * Geldik bir başka ilginç fasıla: Cumhuriyet kurulduktan hemen sonra (1924’te) Mustafa Kemal Paşa, iki kurumu “müstakil” (bağımsız) hale getirmeye karar verdi. Aynı yasayla bağımsızlık kazanan bu iki kurum, Genelkurmay Başkanlığı ve Diyanet İşleri Başkanlığı idi. Genelkurmay böylece Meclis ve Hükümet denetimi dışına alındı. Sonraki Türkiye tarihi, ordunun kime bağlı olacağına dair bir bilek güreşinin tarihidir. * * * Genelkurmay, savaş koşullarında (1944’te) Başbakan’a bağlandı. Çok partili demokrasiyle birlikte (1949’dan itibaren) mevzi kaybetti. Örnek alınan demokratik rejimlerde olduğu gibi Milli Savunma Bakanlığı’na bağlı bir kuruma dönüştürüldü. Ancak ne Meclis eski Meclis’ti, ne Hükümet eski hükümet... Askerlerin, “kendi dertlerinden anlamayan bakan”a ve “Bakan önünde düğme ilikleyen Genelkurmay Başkanı”na tepkisi, 1961 Anayasası’na yansıdı. Genelkurmay, bakanlarüstü bir anayasal pozisyon kazandı ve bu pozisyon, bugüne dek değişmeden kaldı. * * * Son gelişmeler birçok başka hesaplaşmanın yanı sıra 90 yıllık bu bilek güreşinde yeni bir aşamayı da haber veriyor. Org. Başbuğ, İsmet Paşa’nın “Genelkurmay Başkanı olduktan sonra Hükümet’e girdim” sözlerini aktardıktan bir gün sonra Başbakan’ın davetiyle Genelkurmay Başkanı sıfatıyla MGK üyesi bakanlarla Hükümet toplantısına giriyor. İlk kez “kozmik gizliliğe sahip” bir askeri tesis, yargı mensuplarınca basılıp incelemeye alınıyor. “Askerin rejim içindeki yeri” konusunda yıllar yılı süren tartışma, “fiili durum”la yeni bir boyut kazanıyor. Kirazlıdere’de yaşananların bir anlamı da budur.",https://www.milliyet.com.tr/yazarlar/can-dundar/cikan-kismin-ozeti-1179422
Can Dündar,Eski film,17 Aralık 2009,"Her şeyi ilk kez başımıza geliyormuş gibi yaşayıp aynı tuzaklarda boğulmak huyumuz. Daha önceki deneyimleri bellekten sildiğimiz için de her seferinde “Niye böyle oldu” diye şaşıp kalıyoruz. O yüzden, sık sık hafızayı havalandırmakta yarar var. Hele de bugünlerde... * * * 1990’ların başını hatırlayalım: Güneydoğu’da kan gövdeyi götürüyordu. “Bu iş ‘kana kan’la bitmeyecek” deniliyordu. Arayışlar başlamıştı. Cumhurbaşkanı Turgut Özal bir “açılım”a kalkıştı. Önce Kürtçenin serbest bırakılmasını gündeme getirdi. “Adam kendine ‘Kürt’ diyorsa ‘Sen dağ Türküsün’ denmemeli” dedi. Ardından da Başbakan Demirel’in “Kürt realitesini tanıyoruz” açıklaması geldi. “Sorun, ancak diyalogla çözülebilir” diyenler çoğaldı. Kuzey Irak Kürt yönetimiyle ilişki kuruldu. Tanıdık geliyor mu? * * * Devam edelim: Bulunan çözüm formülü şuydu: Şiddete aynı şiddetle cevap vermek; ama bir yandan da gizli siyasi diyalogla çare üretmek... Açılım sürecini sürükleyen (o dönemin Erdoğan’ı) Özal, önce (o dönemin DTP’si) HEP’le temasa geçti. Rahmetli Adnan Kahveci’ye bir “Kürt raporu” hazırlattı. Raporda “Kürt kimliği tanınmalıdır. PKK’ya halk desteği ancak böyle ortadan kalkar” deniliyordu. Özal bir MGK toplantısında TRT’nin GAP TV’den Kürtçe yayın yapmasını savundu. Ardından Kürtçe eğitimin serbest bırakılması gerektiğini söyledi. “Federasyonu bile tartışmalıyız” lafı o dönem telaffuz edildi. O aşamada Öcalan’dan “Siz operasyonları durdurun, ben ateşkes ilan etmeye hazırım” haberi geldi. Bu sayede 1993 Nevruz’u olaysız geçti. Güneydoğu’da silahlar birden susuverdi. Tanıdık geliyor mu? * * * Bunun üzerine Özal, “PKK’lıları dağdan indirme” hedefine yöneldi. Kademeli bir af çıkarmayı planlıyordu. Önce kimseyi öldürmemiş militanların dönmelerini sağlayacak, sonra da belli bir süre mahkûmiyet veya siyaset yasağı ile yöneticileri dağdan indirecekti. Konu askere iletildi. Genelkurmay, PKK ile temas konusunda tedirgin oldu. HEP’lilerin aracılık yapmasının daha iyi olacağı görüşünde birleşildi. HEP’liler devreye girdi. Öcalan ikna edildi. Ateşkes uzatıldı. Muhalefet ve hatta bazı hükümet mensupları, “Silahlı örgütle konuşulmaz, savaşılır” diye ayağa kalkmıştı. Tanıdık geliyor mu? * * * O sürecin nasıl sona erdiğini de hatırlatalım: Özal, PKK’lıları dağdan indirecek af planını kamuoyuna açıklayacağı günlerde öldü. Ardından Bingöl’de 33 silahsız askerin katledildiği PKK saldırısıyla ateşkes süreci tarihe gömüldü. HEP kapatıldı. Ve savaş yeniden başladı. Tanıdık geldi mi? * * * Dedim ya; hafızasızlığımız, her şeyi ilk kez yaşıyormuşuz hissine yol açtığı gibi, daha önce düştüğümüz tuzaklarda yeniden boğulmamıza da neden oluyor. “1993 açılımı” başarılsa bugün çok farklı bir Türkiye’de yaşıyor olabilirdik. Bazıları bu cümleyi bile kuramıyor; çünkü o başarısızlığın bedelini canlarıyla ödediler. Acaba 15 yıl sonra, “2009 açılımı” için de aynı şeyleri mi söyleyeceğiz? Çözüm için daha kaç kişinin ölmesini bekleyeceğiz?",https://www.milliyet.com.tr/yazarlar/can-dundar/eski-film-1174724
Can Dündar,Provokatör ile tanışalım,13 Aralık 2009,"Aslında kendisini tanır gibiyiz. Uzaktan... Arada çıkagelir. “Arada” dediğim, kendince gerekli gördüğü zamanlarda... Genellikle sular durulmaya, silahlar susmaya başladığında... Bazen belinde bomba, bazen elinde roketatarla... Çarşafla, cübbeyle veya poşuyla... Meclis’te, otobüste, kampüste, cemevinde ya da dağ başında... Bir çöp bidonuna bıraktığı ses bombasıyla ya da bir devriye pususuyla... İmzasını kanla atar. Kurbanlar, cinayet mahalline celladının adını kanıyla yazar: “Provokatör!” * * * Kaç para maaş alır bilmeyiz... Kimden maaş alır; tahmin etsek de söyleyemeyiz. Ama işi, hayli kolay gibi görünüyor. Dökülmüş onca kanın ardından zar zor sağlanmış bir ateşkes kararını, insanlara “çok şükür” dedirten birkaç günlük huzur ortamını ya da asırların kardeşlik yeminini bozması birkaç dakikalık iştir. En hararetli cenazede kışkırtıcı bir pankart açar. Öfke dolu bir yürüyüşte ajitatif bir slogan atar. Barışçı giden 1 Mayıs’ı kana bular. En çok ses getirecekleri, en sevilenleri kurban seçer. Birkaç kurşun, birkaç kurbanla barışı sabote ederken darbelerin yolunu döşer. * * * Bir süredir unutturmuştu kendini... Son birkaç gündür yine manşetlere yerleşti. Öyle popüler ki, artık kim ne yapsa ondan biliniyor, üstlenilen eylemler bile ona malediliyor. “Süperman” gibi, kimliği bilinmese de “Onun işi” dendi mi, akan sular duruyor. Herkes, “Tahmin etmiştim zaten” bakışıyla başını sallayıp “Hımmm” yapıyor, niyetini çözmeye çalışıyor. Bazıları “Ne kadar kışkırtıcı” diye iç çekip hayranlık besliyor. Bazıları temsili resimlerini çiziyor. Bakıyoruz. Bir yerden tanıyacak gibiyiz, ama emin olamıyoruz. “Provokatör işte” deyip geçiyoruz. * * * Kaç zamandır istihdam edildiğini bilmiyoruz. Ama ülkemizle yaşıt olduğunu tahmin etmek zor değil. 1940’larda Edirne sınırında Sabahattin Ali’nin celladıydı. 1950’lerde Selanik’te Atatürk’ün evinin bombacısı... 1960’larda üniversitelerin kışkırtıcısı... 1970’lerde 1 Mayıs’ın tetikçisi... 1980’lerde, 90’larda, 2000’lerde faili meçhul cinayetlerin faili... İzini sürenler oldu, izini bulanlar oldu; onu tanıyanlar, onunla çatışanlar, onu yargılayanlar çıktı. Yine de şöyle dört başı mamur bir kimlik tespiti yapılamadı. O yüzden de kod adı, kendisinden çok tanındı. Zihnimizdeki kaydı hep, “Provokatör” olarak kaldı. * * * Galiba onu pasifize edebilmek için önce her eylemi onun üzerine yıkma huyundan vazgeçmek gerekiyor. Çünkü bu yolla o, ününe ün eklerken ona maledilen her olay onun yarattığı muğlaklık perdesi ardına gizleniyor. “Karanlık eller” diye diye, gözümüzün önündeki elleri kararttık. Açılıma, provokatörümüzün örtüsünü açarak başlayalım. Onunla tanışalım. Ve girdiğimiz karanlığı, Goethe’nin son sözlerindeki talebiyle karşılayalım: “Işık... biraz daha ışık...”",https://www.milliyet.com.tr/yazarlar/can-dundar/provokator-ile-tanisalim-1173110
Can Dündar,Çıplak kadın üstü kebap,13 Aralık 2009,"Üryan kadın vücudu üzerinde suşi yeme fantezisinin yerelleştirilip canlı manken üzerinde kebap yeme âdetine dönüştürüldüğünü cumartesinin Cadde’sinde okuduk. Ve ülkemizin en güncel global yemek akımlarını millileştirmekte ne kadar mahir ve acul olduğunu bir kez daha gördük. Gurur duyduk. Urfalı bir popçu, albüm tanıtımında denemiş olayı... Müslüm Baba’nın çıplak tenden suşi çatallaması, girişimcilere ilham vermiş. Sarışın manken, Aksaray’da bir kebap salonunda sofraya masa örtüsü niyetine sere serpe serilmiş. Göğüs nahiyesine, genişçe bir bikini üstü gibi 1,5 lahmacun yerleştirilmiş. Göbek deliği üstüne, ten harında közlenmiş, dilber teriyle tuzlanmış biber, domates türü garnitür serilmiş. Lavaş arası Adana’lar da bacak arasına oturtulan tepsiye dizilmiş. “Masa da masaymış ha...” Otantik kıyafetler içindeki garsonlar, şalgam sürahileri ve mırra cezveleriyle, “Bitse de sofrayı toplasak” sabırsızlığıyla fotoğraf çektirmiş. Suşideki çubuklar filan hak getire tabii; sarı “fıstıklı kebap”, ak beden üstünden kıllı elle yenmiş. Sofranın başucunda Urfa yöresinden pop şarkıları söylenmiş.",https://www.milliyet.com.tr/yazarlar/can-dundar/ciplak-kadin-ustu-kebap-1173481
Can Dündar,İpler Öcalan’da!,18 Aralık 2009,"MHP lideri Bahçeli bir mitingde Başbakan’a “Apo’yu asacak ip mi bulamıyorsun? Al sana ip” deyip elindeki yağlı urganı meydana atmıştı. Öcalan, o iple asılmadı, ama Öcalan o ipe asıldı. İpi çektikçe devlet, İmralı’ya doğru sürüklendi. Ve zaman içinde ipler, hepten İmralı’nın eline geçti. * * * Kabulü güç, ama gerçek: 10 yıl önce yakalanıp bir adaya yollanan adam, şu anda Türkiye’nin en kritik kararlarında söz sahibi... O durursa açılım oluyor. O vurursa açılım duruyor. DTP kapatılınca kendi başlarına istifa kararı alan vekillerine “Kalın Meclis’te” diyor; 19 müstafi vekil, “Pardon” deyip kararı geri alıyor. Apo hapşırsa Güneydoğu hasta oluyor. Bir gün “Genzimde akıntı var” diye, bir başka gün “Yerim dar” diye bölgenin kepenklerini kapattırabiliyor, on binleri sokağa dökebiliyor. Örgütüne “Dağa çıkın” “Şehre inin”, “Gidin teslim olun” veya “Susun bekleyin” talimatı verebiliyor. Ve bunu, 12 metrekarelik hücresinden, TV filan seyretmeden, sadece avukatlarıyla görüşerek yapıyor. * * * ”Korkunç” gibi görünen bu durum, beteri düşünüldüğünde “ehven-i şer” sayılabilir. “Çok başlı bir isyan”, daha da kanlı olabilirdi. Kendi deyimiyle “devletin elinde rehin” olan Öcalan’ın, örgütüne hâkim görünmesi, devlet için avantajdır. Tabii değerlendirmeyi bilirse... “Devlet, terör örgütüyle pazarlık etmez”. Doğru... Ama terörle mücadele eden her devletin (birçok önlemin yanı sıra) örgütle gizlice uzlaşarak terörü bitirdiği de doğru... Dağda silahlı kadroları olan bir örgütle karşı karşıyasınız. Ateş kesmesini, silah bırakmasını istiyorsunuz. Bunca yıl silah zoruyla bunu yaptıramadıysanız ve hukuk devleti olma iddiasındaysanız, demokratik yollarla ve meşru bir kanalla bunu sağlamak zorundasınız. * * * İşte o kanal, DTP idi. Seçimle gelmişti. Meclis bünyesindeydi. Hem İmralı’yla hem Çankaya’yla dirsek temasındaydı. Bu pozisyonu onu işlevsel kılıyordu. DTP’ye “PKK ile arana mesafe koy” demek gerçekçi olmadığı gibi, yararlı da değildi. Fiilen aynı tabana dayanıyorlardı. Partinin adını bile Öcalan koymuştu. Amblemindeki gülü beğenmeyip değiştirmiş, yöneticilerini bizzat belirlemişti. Becerikli bir devlet, inisiyatifi Öcalan’dan almalı, onu elinde tutuyor olmanın avantajını çözüm için kullanmalıydı. Devlet bunu düşündü, ama yapamadı. Tersine, peş peşe hatalar yaptı. Şimdi PKK, o hatalardan ve kitleleri birbirine düşürebilme potansiyelinden besleniyor. Kürtlerle Türkler arasındaki her gerilim, kapatılan her parti, coplanan her çocuk, ona yarıyor. Tabii bir de devlet içinde çözümsüzlükten beslenen şahinlere... * * * DTP yeni dönemde, asıl şiddetle arasına daha net bir mesafe koymalıdır. Bu arada Türk soluyla, Türk kamuoyuyla arasında giderek açılan mesafeyi daraltmalıdır. “Kürt partisi olarak katılaşmayacak, Türkiyelileşmiş” bir yapıda, akil adamlarla daha geniş kitlelere açılmalıdır. Bunu yaparsa, barış sürecinde anahtar rol oynayabilir. Başlattığı sürecin elinden çıkışını, batağa saplanışını şaşkınlıkla izleyen hükümet de daha cesur olup “ip”in kontrolünü yeniden ele alabilir.",https://www.milliyet.com.tr/yazarlar/can-dundar/ipler-ocalan-da-1175720
Can Dündar,Menderes’in hücresi Öcalan’ınkinden küçüktü,21 Aralık 2009,"Öcalan, İmralı’daki hücresinin 12 metrekare olmasından yakınıyor ya... Menderes’in Yassıada’daki hücresi ne kadarmış biliyor musunuz? 2.80’e 3 metre... Yani 9 metrekareden az... Küçük bir gözetleme penceresi... Işıkları hep açık bir oda... Ve uyuyabilmek için yüzünü örtüyle kapatan, havalandırmaya çıkarılmayan, günden güne ruhen ve bedenen çöken bir devrik Başbakan... * * * Yassıada’daki güvenlik subayı Yüzbaşı Kazım Çakır, tecritteki Menderes’le geçirdiği 464 gün boyunca günlük tutmuş ve not defterini bir mermi sandığında gizlemiş. Defteri, geçen hafta Posta’da Berivan Tapan yayımladı. Utançla, kederle, ibretle, soluksuz okudum. * * *  25 Haziran 1960: “Menderes ilk gün hiç uyumadan aralıksız sigara içti. Bitirmeden aynı sigarayla diğerini yaktı. Odasının içinde bize doğru bakmadan dolaştı. Canı sıkıldığı belli oluyordu.”  28 Haziran 1960: “Sakal tıraşı olurken berbere çok dikkatli olmasını tembih ettim. Çünkü Menderes, berber çene altını tıraş ederken ustura boğazına yaklaşınca terlemeye başlıyordu.”  29 Haziran 1960: “Saat 21.00’de sigarasının bittiğini haber verdiler. Bir paket Yenice alarak yanına gittim. Kâğıda, ‘Müsaade ederseniz sigara 3 paket olsun. Mektuplarımı aileme ulaştırma konusunda yardımcı olduğunuz için size minnettarım’ diye yazdı. Ben okuduktan sonra da karaladı.”  28 Temmuz 1960: “Cumartesi-pazar mektup alamamıştı. Pazartesi 3 mektup birden verince sevincini izah etmek güç. Mektupları tarih sırasına koydu, sandalyesine oturdu ve okumaya başladı. Her mektubu birkaç defa okuyor, okudukça yüzüne renk geliyordu. Küçücük odasında tek başına olduğu için ailesinden gelen mektuplar onun her şeyiydi.” 27 Ağustos 1960: “Menderes’i gazinoya çıkardım. Birkaç dakika geçmeden Ada Kumandanı Tarık Güryay geri döndü. ‘Bu ne kepazelik‘ diye bağırdı. Güryay’ın sert tavrı karşısında Menderes çok fena titriyor, ayakta ne yapacağını şaşırmış bekliyordu. Hemen odasına götürdüm. Kumandan yanıma gelerek ‘Yüzbaşım bunlara iyilik, vatana ihanet olur’ dedi.”  26 Eylül 1960 “Bugün Menderes çok heyecanlı... Biraz da korkuyor. Daima kapıya doğru bakıyor. Konuşma kesilince daha da endişeleniyor.”  15 Nisan 1961 “Saat 14.30-16.00 arasında transistorlu Grundig radyo ile oyun havaları dinledik. Dinlerken sanki suç işliyordu. Sağa sola bakıyor, duyan olur diye ödü kopuyordu. ‘Her şey gibi müziğe karşı da hassas, belki de zayıfım’ dedi.”  5 Nisan 1961 “Adnan Bey pek perişan. Kanı çekilmiş vaziyette... Yanına her girişimde Yüksel için belki bir şey söylerim diye gözümün içine bakıyor.”  10 Eylül 1961 “2 Eylül, Berin Hanım’la 33. evlilik yıldönümleriydi. İkimiz yalnız kalınca kâğıda iyice sarılmış bir şeyi dizimin üzerine koydu. ‘Çok rica ederim, beni azarlamayın’ dedi. Basiretim tutuldu. Kararsız kaldım. ‘Size takdim ettiğim şeyin sebebini Yüksel’e izah edeceğim. Siz merak buyurmayın’ dedi. Akşam depoda bana takdim ettiği kâğıdı açtım. Altın bir kolyeydi.” * * * Hatalar, haksızlıklar, yalanlar, yanlışlar, günahlarla yazılmış bir tarihin içinden geliyoruz. Arada bir arkaya dönüp bakmak, bizi yeni hatalardan, beter günahlardan korur mu acaba?",https://www.milliyet.com.tr/yazarlar/can-dundar/menderes-in-hucresi-ocalan-inkinden-kucuktu-1176324
Can Dündar,Şahinler şahinleri uçurdu,14 Aralık 2009,"Başbakan haklı. Bazı televizyonlar, sokak eylemlerini abartarak veriyor. Geçen akşam haberleri lise çağında iki delikanlıyla izledim. Ekran karşısında savaş filmi izler gibi donakaldılar. DTP’nin kapatılmasını protesto edenlerle onlara karşı gelenlerin çatışma görüntüleri, gerilim müziği eşliğinde tekrar tekrar veriliyor, tam bir iç savaş havası yaratılıyordu. Liseliler, “Neden biri çıkıp müdahale etmiyor?” diye sordu. Bu tür haberciliğin en önemli etkilerinden birinin bu tür sorular sordurmak olduğunu anlattım onlaraÖ “Kudretli biri çıksın, bu gidişe dur desin” feryadına gizlenen faşizan çağrının meşruiyet zemini, bilerek ya da bilmeyerek, bu yayınlarla döşeniyordu. Terör bahanesiyle, ülkeyi savunmak gerekçesiyle silaha sarılan “sivil inisiyatif” ne kadar tehlikeliyse, onu kutsayan, abartan ya da reklamını yapan yayınlar da o kadar tehlikeli bir hal almıştı. * * * Başbakan yakınmasında haklı ama ona hak verirken, “durumdan vazife çıkaran anti-terör timleri”ne cesaret verenin, sadece abartılı yayınlar olmadığını da hatırlatmalıyız. Daha birkaç ay önce İstanbul’da DTP’yi destekleyen bir gruba pompalı tüfekle ateş açıldığında ne demişti Erdoğan: “Vatandaşlarıma sabır tavsiye ederim. Fakat bu sabır nereye kadar olacak, bunun da endişesi içindeyim. Eğer siz vatandaşın hayatına kastederseniz, o da elinde böyle bir imkânı varsa kendisini savunma yoluna gidecektir.” Herkes elde tüfek kendi canını koruyacaksa devletin kolluk güçleri niye var o zaman? Her sabırsız, beğenmediği gösteriye pompalı tüfekle dalacaksa, önceki günkü gibi tabancayla göstericilere ateş açacaksa demokratikleşme çabasına ne gerek var? Ayrıca böyle bir “savunma refleksi”ne hak veriyorsanız, medyadan yakınmaya ne hakkınız var? Daha da zoru: Yarın o refleks sizi hedef alırsa aynı yaklaşımda olacak mısınız? * * * Geçenlerde bir taksi şoförü olup biteni yorumlarken soğukkanlı bir edayla “Bekliyoruz bakalım. Bize ne zaman görev düşerse yapacağız” dedi. Ne tür bir “görev çağrısı” beklediği belli... Bir iç savaş borusu çalacak ve herkes komşusuna karşı silah kuşanıp cenge dalacak. Televizyonların savaş müziğiyle soslandırıp kahramanlaştırdığı, Başbakan’ın “Daha ne kadar sabrederler bilmem” diye kışkırttığı “milli kuvvetler” sefer emri bekliyor. Ve olabilecekleri düşünmek, insanın uykularını kaçırıyor. PKK’lı Murat Karayılan, DTP’nin kapatılma kararını yorumlarken, “Tetiğe basmayacağız, tetikte bekleyeceğiz. Ama Kürt halkı meşru müdafaa hakkına sahiptir. Kürt gençleri ya kitlesel eylemlere öncülük etmeli ya da dağlara çıkmalıdır” dedi dünÖ Bu durum karşısında ben, DTP’nin kendi “beka”sını parti kapatmakta gören devlete, “sabırsız vatandaş”ı pompalayan hükümete, yangına körükle giden muhalefete ve açılıma kurşun sıkan örgüte rağmen Meclis’te kalacağını, meşru mücadelede ısrarlı olacağını ve kendisinden bekleneni yapma konusunda daha istekli ve cesur davranacağını umuyordum. Ama öyle olmadı. Şahinler şahinleri uçurdu. Dün verdikleri istifa kararıyla çare, tamamen Meclis dışına çıktı. Çaresiz bir Meclis karşısında dilerim bundan sonraki gidişata “kudretli biri”leri el koymaz.",https://www.milliyet.com.tr/yazarlar/can-dundar/sahinler-sahinleri-ucurdu-1173908
Can Dündar,Sanat çetesinin sakıncalı piyadeleri,20 Aralık 2009,"Ali Taygun’la Yıldız Sertel’i peş peşe yitirdiğimiz bu hafta, onlara sakıncalı anılarıyla veda etmek istedim  10 yıl önce yine bir aralık günü Amerikan Başkanı Bill Clinton AGİT zirvesi için Türkiye’ye geldiğinde, “Lirik Tarih” gösterisini izlemiş ve ayakta alkışlamıştı. Cumhurbaşkanı Demirel, zirveyi Mehmet Akif dizeleriyle açmış, Nazım Hikmet dizeleriyle kapatmıştı. İkisi de bu toprakların yasaklı şairleriydi. Yıllar sonra öğreniyorum ki, ayakta alkışlanan gösterinin sanat yönetmeni de sakıncalıymış. Ali Taygun’un da polisle başı beladaymış. “Lirik Tarih”in hangi koşullarda hazırlandığını hocam Prof. Dr. Gürel Tüzün’den öğrendim geçen hafta... İlk gösteri, 1996 Haziran’ında İstanbul’daki BM HABİTAT Konferansı için hazırlanmıştı. Prof. Tüzün o dönem projede ev sahibi ülke koordinatörüydü. Ali Taygun, Yekta Kara ile birlikte gösteriyi kısa zamanda mükemmelen yetiştirmeye çalışıyordu. Toplantının yapılacağı Lütfi Kırdar Kongre Merkezi ile gösterinin yapılacağı Açıkhava Tiyatrosu’nu içine alan bölge, Birleşmiş Milletler denetimine alınmıştı. Oraya İstanbul Emniyeti ile BM güvenliğinin vereceği kimlik kartları ile girilip çıkılabiliyordu. Gece gündüz açılış töreni için hazırlanan Ali Taygun için de kimlik başvurusu yapıldı. Ama... Emniyet’ten “sakıncalıdır” raporu geldi.  Hem zulmet hem alkışlat Türkiye adına, dünya liderlerine sunulacak gösteriyi hazırlayan adam, güvenlik soruşturmasına takılmıştı. Çünkü 12 Eylül döneminde Barış Derneği davasında yargılanmıştı. Emniyet’i aradılar. Barikatı aşamadılar. BM güvenliğinden yardım istendi. Taygun’a özel kimlik kartı çıkarıldı. Ve dev gösteri bu sayede hazırlandı. Bizi dünyaya iyi tanıtması beklenen projeyi hazırlayan ismin, devlet katında iyi tanınmaması tuhaf bir çelişki değil mi? Ya devletin, kimlik vermediği yönetmenin hazırladığı gösteride dünya liderlerini, yıllar yılı zulmettiği şairlerle selamlaması? Geçen hafta yitirdiğimiz Ali Taygun’a duygulu veda mesajları yayımlayanlar işin bu boyutunu düşünmüşler midir acaba? Utanmışlar mıdır?   Türkiyeliliğin ağır bedeli Geçen hafta Ali Taygun’dan hemen sonra Yıldız Sertel’i kaybettik. O da düşünen, yazan bir babaya sahip olmanın bedelini ödeye ödeye büyümüştü. “Babası hapisteymiş” fiskosları ile... Demir parmaklık arkasında bir baba ve o mahkemeden bu mahkemeye koşturan bir anne ile... Evin karşısındaki otelin odasından sürekli kendilerini gözetleyen bir göz ile... Karşıdaki ağaçlıkların altında akşama kadar oturan ayakkabı boyacısının gözetimi ve nereye gitseler peşlerine takılan istihbarat görevlisinin takibi altında... Evde de sürekli “Sabahattin Ali’yi kim öldürdü acaba? Şimdi sıra kimde” sohbetleri dinleyerek... Bütün bunları bırakıp yurtdışına okumaya gittiğinde binbir emekle kurdukları Tan matbaasının yağmalandığını, anne babasının canını zor kurtardığını haber alarak...  Türkiye’den ayrılmak “Ardımdaki Yıllar”, adını verdiği anılarında (İletişim, 2001), Nazım’ı Türkiye’de son kez gördüğü sahneyi anlatır Yıldız Sertel... Moda Caddesi’nde karşılaşırlar. Karşı kaldırımdaki Nazım’ın yanında Münevver vardır. Muhakkak ki takip altındadır. O yüzden Yıldız’ı görmezden gelir. Ama Yıldız hemen karşıya geçip onlarla selamlaşır. “-Baban ne düşünüyor?” diye sorar Nazım... “-Türkiye’den ayrılmayı...” diye fısıldar Yıldız... “- Doğru düşünüyor. Elimde olsa ben de aynı şeyi yaparım” der Nazım... Bir süre sonra kendisi de dönüşü olmayan bir sürgüne kaçacaktır. Zekeriya Sertel’e ise devlet, dönüş izni vermek için Nazım’ı küçük düşürecek bir kitap yazmasını önerecektir.",https://www.milliyet.com.tr/yazarlar/can-dundar/sanat-cetesinin-sakincali-piyadeleri-1175820
Can Dündar,DTP’ye yeni isim önerisi: Malum parti,11 Aralık 2009,"Başlıktaki önerinin fikir babası Aziz Nesin’dir. Türkiye çok partili demokrasiye 1946’da geçti. Nesin o yıl, “Marko Paşa” adlı bir mizah dergisi çıkardı. İsmin altında şu ifade vardı: “Ne gün fırsat bulursa o gün çıkar. Çıktığı gün saat 8 ile 9 arası satılır. 9’da toplatılır.” Ancak hükümet, Marko Paşa’yı toplatmakla baş edemedi; sonunda kapattı. Bunun üzerine Nesin dergiyi “Hür Marko Paşa” adıyla çıkardı. Onu da kapattılar. Nesin, ismi “Yedi Sekiz Paşa” yaptı. Kapattılar. Bunun üzerine “Malum Paşa” çıktı. O da kapanınca Nesin noktayı koydu: “Merhum Paşa...!” * * * Böyle başlayan demokrasi serüvenimiz 63 yıl sonra Nesinvari usullerle sürüyor: DEP kapatılıyor, ÖZEP kuruluyor. Sonra HADEP... HADEP kapanınca DEHAP... Sonra DTP... Şimdi sıra “Malum Parti”de bence... O da kapanırsa “Merhum Parti...” “Çok partili demokrasi”den 63 yıl sonra bu kez “az partili demokrasi”ye geçiyoruz. Tabelacılar kazanıyor. Demokrasi kaybediyor. * * * Yargıçları suçlamak yersiz. Dün “AKP’yi kapatmadılar” diye alkışlanan hâkimleri şimdi “DTP’yi kapattılar” diye yuhalamak insafsızlık olur. Onlar, kapatma kararının PKK’nın ekmeğine yağ süreceğine, açılımın bu kararla hepten müsamereye döneceğine, Türkiye’nin dünya önünde hepten komik duruma düşeceğine, ılımlı isimlerin siyaseten yasaklanmasıyla meydanın hepten şahinlere terk edileceğine filan değil, önlerindeki dosyaya bakıyorlar. Çözümün adresi olarak da siyaseti gösteriyorlar. Adres doğru... Siyaset anayasayı demokratikleştirse, Türkiye bir siyasi partiler mezarlığına dönmez, Anayasa Mahkemesi de partilerin mezarlık müdürlüğü gibi görülmezdi. * * * Yine Marko Paşa ile bitirelim: Kapatılan dergilerin yeni isimlerle yeniden çıkması polisin sinirini bozmuş tabii... Emniyet Müdürü Aziz Nesin’i makamına çağırıp hakaret etmiş, hatta tekme tokat girişmiş. Ertesi sayıda Marko Paşa’da bir ilan yayımlanmış: “İdaremizin 1948 yılı ihtiyacı için 1800 kızılcık sopası cinsinden odun alınacaktır. Taliplilerin, muhtelif boy ve numarada kızılcık sopalarıyla başvurmaları... İmza: Emniyet Müdürü” * * * “İdaremiz” 60 yıl sonra hâlâ aynı ihtiyaç içinde... Ama artık şunu biliyoruz: Demokratik siyasetin önünü kapatmak, dağ yollarını açıyor. Hak arama mücadelesi de yasa dışı yollara sapıyor. Demokratik reformlara acilen, inadına ve asıl şimdi ihtiyacımız var.",https://www.milliyet.com.tr/yazarlar/can-dundar/dtp-ye-yeni-isim-onerisi-malum-parti-1172894
Can Dündar,Kalp açılımının sonu,30 Kasım 2009,"Okurlardan gelen mesajlara cevap yazamasam da hepsini okuyorum. Hatta yıllık klasörlerde saklıyorum. Bazen tepki vardır o mesajlarda, bazen tebrik... Bir talep ya da çığlık... Geçen yılsonu gelen mesajda öyle bir çığlık vardı: “Derin mi derin bir aşk acısı çekiyorum Can abi... Yardım!” diye başlıyordu coşkulu satırlarına... İzmirli bir kızın mektubuydu... Mardinli bir oğlana tutulmuştu. Batılıyla Doğulunun yolları, ortada, Ankara’da kesişmişti. İkisi de Dil-Tarih’te öğrenciydi. Ama “gençlere aşk bile yasak”tı; “hele böylesine...” Yani bir Türkün bir Kürde... * * * 21. yüzyıldan bir “Romeo-Jüliet öyküsü”ydü sanki... İzmirli kız, sevdasını hangi arkadaşına anlatsa tepki görmüştü: “Bir araya gelseniz de yürümez bu iş” demişti biri... “Normal zamanda belki olurdu; ama şimdi terör var” diye eklemişti diğeri... Akranları, ebeveyn gibi konuşmaya başlamıştı. Daha da kötüsü, sevdiği genç de öyle konuşur olmuştu: “Bizim buralar çöldür. Gönül çatlakları, hiçbir denizin dolduramayacağı kadar derin... Aman, senin denizin benim çölümde boğulmasın.” Diyordu ki İzmirli kız: “En azından sizin köşenizde ona kavuşabilmek, ‘İzmir’in Kavakları’ndan, ‘Mardin Kapı Şen Olur’a bir köprü kurabilmek istiyorum. Bu insanlık ayıbının son bulmasını diliyorum.” Geçen yaz “Kalp açılımı” başlıklı bir yazıda değinmiştim bu mektuba... “Kürt açılımında kalp açılımı da yol haritasının bir parçası” demiştim: “Yürekler açılmadan paketler, barajlar, köprüler açsak da nafile...” * * * 2 hafta önce, yeni bir mektup geldi İzmirli kızdan... İlk coşkunun yerini yılgınlık almıştı. Üstelik o yazdığında, hemşerileri, sevdiğinin bölgesinden gelenlere taş yağdırmamıştı henüz... “Yazdığınız öykünün sonunu merak edersiniz belki” diyordu İzmirli kız... Sevdasının başlamadan bittiğini yazıyordu: “Karşılıksız aşk olsa ‘kader’ derdim. Ama bu başka... Bu, benim de kişisel tarihime geçecek tarihsel bir acı...” “Ayrı dünyaların insanları”nın aşklarının bitme nedeni ne oğlanın ailesinin itirazı, ne kızın eve dönmek zorunda kalması... Daha da acısı... Oğlan, yazın gittiği Mardin’den bambaşka biri olarak dönmüş. Türklerden nefret eder olmuş. “Çocuğum olursa Türkçe öğretmeyeceğim” diyecek raddeye gelmiş. İzmirli kızdan köşe bucak kaçmaya başlamış. “Tarihsel acılar yanında bu gönül konusu boş kaçıyor”muş. “Mardin’den dönen, o sevdiğim adam değildi” diye yazıyordu İzmirli kız: “O kırmamak için kırılan kibar insan gitmiş, acılı, öfkeli, kırıcı bir insan gelmiş. Onun öfkesi bana da yansıdı. Bu ülkede onu bana, beni ona bu kadar yabancı, bu kadar uzak kılanların gelmişine geçmişine sövmek geliyor içimden... Daha ne kadar bölünebilirdik ki?” * * * Teorik düzeyde tartışıp durduğumuz meselenin “yüreklere işleyen” böyle bir yanı var. Bizi bize düşman eden, kız alıp vermez, birbirine gönül veremez hale getiren, denizleri çölleşmiş gönüllerin çatlaklarında tüketen bir husumet dalgası... Dünkü yazımı Nietzsche’den bir alıntıyla bitirmiştim. Bugün de İzmirli kıza, üstadın Zerdüşt’ünden iki cümle yollamak isterim: “İnsan, kirli bir nehirdir. Kirli bir nehri kirlenmeden içine alabilmen için, deniz olman gerekir.”",https://www.milliyet.com.tr/yazarlar/can-dundar/kalp-aciliminin-sonu-1168100
Can Dündar,Kuzular yeni aslanlar istiyor,02 Aralık 2009,"Yazıma başlamadan önce Sayın Başbakan’a bildireyim: Bu yazı için 2 saat ön çalışma yaptım, sonra da (evet) yaklaşık yarım saatte yazdım. Bilmem uygun mudur? * * * Nobel Barış Ödülü sahibi Obama’nın Afganistan’a 30 bin yeni asker gönderme kararı, ödülün yanlış kişiye verildiğini mi gösteriyor, ”barış”ın yanlış anlaşıldığını mı? Amerikan Başkanı, yeni Afganistan stratejisini açıklarken “Taliban’ın kazandığı ivmeye rağmen Afganistan kaybedilmedi” dedi. Ama “2011’den itibaren çekilmeye başlıyoruz”u da ekledi. İbretlik değil mi? 1980’lerin sonunda Kızıl Ordu da Afgan mücahitleriyle baş edemeyip çekilirken benzer şeyler söylemişti. Afganlılar 20 yıl arayla dünyanın iki süper ordusunu sırtından atmayı başardılar. Amerika hâlâ çözümü, yeni asker göndermede arıyor. * * * Obama’nın konuşması bana Robert Redford imzalı “Lions for Lambs” (“Kuzular İçin Aslanlar”) filmini anımsattı. Filmde Tom Cruise, Başkan’a yakın bir şahin senatör rolündedir. Röportaj için çağırdığı gazeteciye (Merly Streep) “yeni Afganistan stratejisini” anlatır: “Bu strateji sabır ve kararlılık istiyor. Savaşçılarımızı yerleştirip Afganistan’ı yeniden inşa etmek için 10 yıl gerekiyorsa 10 yıl kalacağız.” “...dedi klimalı odasındaki adam...” diye cümleyi tamamlar gazeteci... Hiç savaş görmemiş “Kuzular”, klimalı odalarında vatanseverlik nutku çekerken, onların savaşa yolladığı “aslanlar” cephede can vermektedir. * * * Daha geçen ay New York Times’ta Thomas L. Friedman ”Afganistan’ı değiştirmek imkânsız” başlıklı yazısında şöyle diyordu: “Dünyanın bu köşesindeki ileri atılımlar ABD sayesinde başlamadı. ABD sadece onları ileri taşıdı. Biz yangını körükleyebiliriz, ama ılımlılık ateşini onlar yakmak zorunda... Biz ne zaman bunu onlar adına yapmaya çalışsak çuvallıyoruz. Ne zaman ılımlı sessiz çoğunluk geleceğine sahip çıkarsa biz de kazanıyoruz. İkinci ilke şu: Ortadoğu’daki bütün politikalar yavaş yavaş gelişir. Sabırlı olalım.” Friedman bu gözlemler sonucu şunu öneriyordu: “Afganistan’da daha derine batmak yerine, oradaki varlığımızı nasıl azaltacağımızı düşünmemiz lazım. ABD öyle istiyor diye Afganistan’da ulus inşa edilemez. Bu çabayı haklı çıkaracak Afgan ortaklarımız, ülke içi desteğimiz, NATO müttefiklerimiz, mali kaynaklarımız veya ulusal çıkarlarımız yok. Afganistan’ın yeniden inşası için 20 yılı kaldıramayız. Dolayısıyla azami güvenliği daha az para ve daha az askeri varlıkla elde edecek bir stateji gerekiyor.” * * * Bizim için tercümesi şu: “Yürü Memet nöbete!” Dün Hikmet Çetin uyarıyordu: “Bu iş sadece asker göndermekle çözülmez. Halkın örgüte desteğini yok etmek istiyorsanız ekonomik ve sosyal tedbirlere ağırlık vermeli, halka iş, eğitim, sağlık götürmelisiniz.” Bu cümleler size de tanıdık geldi mi? Ankara’ya Güneydoğu’da “askeri çözüm yerine sosyoekonomik tedbir” öneren Washington, nedense Kâbil’de kendisi bunu yapmıyor. “Kuzular”, kendileri yerine ölecek yeni “aslanlar” istiyor; ne diyorsunuz?",https://www.milliyet.com.tr/yazarlar/can-dundar/kuzular-yeni-aslanlar-istiyor-1168985
Can Dündar,‘Minareler süngümüz’ dersen...,05 Aralık 2009,"Sen her vesileyle “Minareler süngümüz” diye uluorta şiir söylersen, elin adamı da kendi ülkesinde giderek çoğalan minareleri, “Müslümanlara ‘Süngü tak’ emri” gibi algılar. Sen “camileri kışla, müminleri asker” olarak gösterirsen, onlar da kışlana saldırır. “Asker”ini düşman görür; süngü taarruzunu, süngüyle püskürtür. * * * Ders kitaplarında bize hep “Medeni Kanun’u aldığımız ülke” diye tanıtılan İsviçre, kötü bir medeniyet dersi verdi gerçekten de... Temel insan haklarını bile referanduma götürme şansı veren bir anayasa, toplumun korkularını oylatmaya ve devlete dayatmaya başladı. Bern’den ateşlenen fitil, hemen Avrupa’nın Hıristiyan Kulübü ortaklığını ve sağ partilerdeki ırkçı damarı ortaya çıkardı. “İslam buralara hâkim olacak” korkusu, yakında Müslüman mezarlıklarının, kurbanın, çarşafın, sünnetin oylanmasına ve nihayet “huysuz Müslümanlar”ın sınırdışı edilmesine kadar varabilir. * * * Türkiye şikâyet etmekte haklı... Ama camdan evi olanlar, eline taş almamalı... “Dinime küfreden bari Müslüman olsa” lafı en çok buraya yakışıyor. Türkiye’nin diğer konularda değilse bile yabancı düşmanlığında, dini bağnazlıkta “Avrupalı” olduğu aşikâr... Şu farkla ki, biz misyoner olarak gördüklerimizi referanduma filan ihtiyaç duymadan -Malatya’da olduğu gibi- direk doğruyoruz. * * * Aslında bu, İsviçre ile Türkler ya da Batı ile Müslümanlar arasında bir sorun değil... Bu, hem İsviçre hem de Batı için “Biz neyiz” sorusu... Avrupa, Hıristiyan kökenleri ve işsizlik soslu yabancı korkusu nedeniyle dünya ile arasındaki sınır duvarlarını habire yükseltip giderek yalnızlaşan bunak bir kıta mı olacak; yoksa “Avrupalılık” fikrinin esasen farklılıkları barış içinde bir arada yaşatmak olduğu tezinden hareketle kollarını dünyaya mı açacak? * * * Perşembe akşamı Canlı Gaste’de çağımızın en büyük filozoflarından Slavoj Zizek’i ağırladık. Avrupa’yı tartışırken o müthiş enerjisiyle “Bugünkü Avrupa ne istiyor?” diye sordu ve şöyle dedi: “Avrupa’nın kafası karışık. Ne olmak istediklerinden emin değiller. Karar veremiyorlar. Köktendinciliğin kalesi bir Hıristiyan kulübü mü olmak istiyorlar? Bu aptalca referandumlar, kendi iktidarsızlıklarının, yeteneksizliklerinin göstergesi... Siz bu kafa karışıklığının mağdurusunuz. Bunları dikkate almayın. Avrupa’nın tazelenmek için bir şoka ihtiyacı var. Onu sarsın! Batı dünyası gençleşip yenilenecekse bu, Türkiye gibi ülkeler sayesinde olacaktır.” * * * Giderek bağnazlaşan Batı’ya Batılılaşma dersi verebilir miyiz? Belki... Ama bu dersi verebilmek için önce biz, bağnazlıktan, minareleri süngü, camileri kışla, müminleri asker olarak görmekten vazgeçip ülkemizdeki kiliselere, çan sesine, kısaca “öteki”ne tahammülü öğrenmeliyiz.",https://www.milliyet.com.tr/yazarlar/can-dundar/minareler-sungumuz-dersen-1169884
Can Dündar,Minare yasağı korkularımızın eseri,08 Aralık 2009,"Bakan Micheline Calmy-Rey, minarenin derin korkuları simgelediğine inandığını ve bunların ‘küreselleşmenin, 11 Eylül’ün, finans krizinin, kontrol edemedikleri etkileri’ olduğunu söyledi İsviçre’nin sosyalist Dışişleri Bakanı Micheline Calmy-Rey’i Lozan’daki Türkiye-Ermenistan müzakerelerindeki arabulucu olarak hatırlıyoruz. İki gün boyunca taraflar arasında mekik dokuyarak ve ortak açıklama krizini çözerek adından söz ettirmişti. Bu kez, bir başka krizle başı dertte... Kendisinin karşı olduğu, ama kucağında bulduğu minare yasağı kararıyla uğraşıyor. Calmy-Rey ve Hükümeti, oylama öncesi bu yasağın ibadet özgürlüğüyle bağdaşmayacağını söyledi, ancak halkoyunun kararı aksi yönde oldu. İsviçre’de minare yapımı yasaklandı ve yasak kararı, anayasaya girdi. Dışişleri Bakanı’na da özünde karşı olduğu bu kararı savunmak düştü.  İnsan tanımadığından korkar Bern’de görkemli Dışişleri Bakanlığı binasında yaptığımız görüşmede, kişisel olarak karardan rahatsız olsa da (belki yaklaşan seçimler, belki halkının kararına ters düşmeme kaygısıyla) pişmanlık ya da özür anlamına gelecek bir şey söylememeye özen gösterdi. Calmy-Rey basına az demeç vermesiyle tanınıyor. Çekime gelen İsviçreli kamera ekibi “Nasıl ikna ettiniz” diye sordu hayretle... Epey uğraşmıştım aslında, ama randevu almamda İsviçre’nin, Müslümanların giderek artan tepkisine bir yanıt verme ihtiyacı duyması da rol oynamıştı kuşkusuz... Calmy-Rey, röportaj boyunca minare yasağının İsviçre’de yaşayan (pek azı Arap, çoğu Kosova kökenli olan) Müslümanlara karşı alınmadığını anlatmaya çalıştı.  Küreselleşme korkusu “Onlarla uyum içindeyiz. Çoğu, toplumumuza entegre olmuş durumda... Müslümanların yaşadığı bölgelerden minare yasağına daha az destek çıktı. Bu da, iç içe yaşamanın, diyalogun, korkuları gidermedeki önemini gösteriyor. Çünkü insan, tanımadığından korkar” dedi. İslam korkusuyla minareyi yasaklamak “orantısız tepki” sayılmaz mı? Bir İslam ülkesi kiliselerde çanı yasaklasa bu İsviçre’de tepki yaratmaz mı? Bakan bu soruma karşılık “Biz de kampanyada bu argümanı kullandık ama işe yaramadı” dedi. Minarenin, daha derin korkuları simgelediğine inanıyor. Nedir o korkular? “Küreselleşmenin, 11 Eylül’ün, finans krizinin, kontrol edemedikleri etkiler yaratması... Göçmen işçilerin işlerini ellerinden alması... Bu korkular İsviçre toplumunda, içine kapanma gibi duygusal bir tepki yarattı.”  Daha provokatif kararlar Peki tepkiler daha da büyürse?.. Avrupa’ya yayılırsa...? Sıradaki halkoylamasıyla, suç işleyen Müslümanların aileleriyle birlikte sınır dışı edilmesi planlanıyor. Ardından burkanın, Müslüman mezarlıklarının yasaklanması da gündeme gelebilir. Mümkün mü? Bakan “Yok” diyemiyor. Çünkü İsviçre, bir “doğrudan demokrasi...” Yeterli miktarda imza toplayan, istediği konuyu halkoyuna götürebiliyor. Çoğunluk sağlanırsa karar, Anayasa hükmü olarak uygulamaya giriyor. Oysa çağdaş demokrasi, (“doğrudan demokrasi”nin dayattığı “çoğunluk hükümranlığı”na alternatif olarak) azınlık haklarını koruyor. Çocuğu suç işledi diye Müslüman bir babanın sınır dışı edilmesi, insan hakları ile nasıl bağdaşacak? Calmy-Rey, “Sistemin bu tür provokasyonlara yol açabilme gibi bir dezavantajı olduğunu” kabul ediyor. “Ancak bir avantajı da var” diyor: “Halkın tepkisini açıkça ifade edebilmesi, çözüm bulmayı da kolaylaştırıyor.”  Çözüm: Diyalog Nedir bulunan çözüm? Büyüyen İslamofobia’ya karşı ne yapılacak? Minare yasağını kaldıracak yeni bir halkoylaması zor görünüyor. Kararı, Avrupa İnsan Hakları Mahkemesi’nin “düzeltmesi” bekleniyor. Bakan’a göre kalıcı çözüm, korkuları giderecek bir diyalog sürecinden geçiyor: “Çare, içeride Müslüman toplumla, dışarıda İslam ülkeleriyle ilişkileri daha da geliştirmektir” diyor: “Korkuların panzehiri, birbirini tanımak ve Müslümanları izole etmemektir.” BAĞIŞ’LA İLGİLİ YANIT: Bakanınız, paraları Türk bankalarına çekmeye çalışıyor... İsviçre Dışişleri Bakanı’na karardan sonra aldıkları tepkileri sordum. Terör tehdidi almamışlar. Libya ile İsviçre zaten bir diplomatik kriz yaşıyordu. Kaddafi, oğlunun İsviçre’de tutuklanması üzerine, iki İsviçreli işadamını gözaltına aldırmıştı. Minare yasağından bir gün sonra işadamları 16 ay hapse mahkûm edildi. Suudi Arabistan gibi ülkeler kendi topraklarında kilise yapılmasına izin vermediğinden minare yasağına da güçlü tepki vermedi. Türkiye’ye gelince... Başmüzakereci Egemen Bağış’ın “Müslümanlar paralarını İsviçre bankalarından çeksin” önerisini sordum İsviçreli Bakana... Güldü. “Bakanınız paraları Türk bankalarına çekmeye çalışıyor galiba” dedi.",https://www.milliyet.com.tr/yazarlar/can-dundar/minare-yasagi-korkularimizin-eseri-1171470
Can Dündar,Kim kazandı?,09 Aralık 2009,"Sorması kolay, cevaplaması zor bir soru: “Kim kazandı?” 1983’ten beri PKK ile bir savaş sürüyor. Başta “Bir avuç çapulcu” denen bir örgüt, dünyanın en güçlü ordularından biriyle savaşıyor. Çeyrek asır sonra sormak hakkımız: Sonunda kim kazandı? * * * İlk silah patladığında bu ülkede Kürtçe konuşmak yasaktı. Eski bir bakan, “Türkiye’de Kürtler var. Ben de Kürdüm” dediği için hapis yatıyordu. Diyarbakır Cezaevi işkencehane gibi çalışıyordu. PKK, intikam yemini ediyor, Kürtler için siyasi, kültürel haklar istiyordu. * * * 26 yıl sonra duruma bakalım: Kürtçe serbest... Herkes “Türkiye’de Kürtler var” cümlesinde mutabık... Kürtlere siyasi-kültürel haklar Meclis’te görüşülüyor. Peki Şerafettin Elçi niye hapis yattı? Onca insan neden öldü? Sonunda kim kazandı? * * * PKK neyi kanıtlamaya çalışıyordu? “TC, demokratik bir ülke değildir. Legal siyasetle değil, silahla sonuç alınır.” Vahşice saldırdı. Batı desteğiyle askeri dağa çekti; devleti şiddete, baskıya, parti kapatmaya zorladı. Bu yolla safları sıklaştırmayı, bölge halkını kazanmayı planladı. * * * Türkiye ne yaptı? Tam da Öcalan’ın istediğini... Bölgeye hizmetle, reformla, hukukla, şefkatle değil, tankla, dipçikle, yasakla, baskıyla gitti. Bölge milletvekillerini polis zoruyla tutuklatıp içeri tıktı. Partilerini kapattı. Meclis’i devreden çıkarıp sorunu askere havale etti. “Bu ülke için kurşun atan” canileri kahraman ilan etti. Bölge halkını “Silahlar susmadan haklarınızı vermeyiz” diye tehdit etti. * * * Sonuç ne? Bölge halkı devletten yüz çevirdikçe örgüte yanaştı. Sonunda elde ettiği hakların da, silah zoruyla alındığına inandı. “Kürt partisi”, her kapatılıştan sonra büyüyerek döndü Meclis’e... Öcalan teslim alındı, ama kapatıldığı hücreden örgütünü yönetiyor; saçı kesilse, odası küçülse ülkeyi ayağa kaldırabiliyor. Binlerce işsiz genç, öfkeli çocuk elde taş, talimat bekliyor. Dağa çıkışlar durdurulamıyor. Dağdakiler indirilemiyor. Güneydoğu giderek elden çıkıyor. Kim kazandı? * * * Öte yandan, vatan sevgisini şahadetle kanıtlamaya alışkın bir halk, bir evladını gömerken öbürünü vaat etti devlete... Kanımızı, canımızı, kaynaklarımızı, evlatlarımızı verdik. “Kahrolsun PKK” dedik, “Kahrolsun insan hakları” dedik. “Kahrolsun açılım”a kadar geldik; yetmedi. Biz kahrolduk; terör bitmedi. * * * Şimdi yine şehitlerimizi gömüyoruz acıyla... Reformları lanetliyoruz. Savaş yeminleri ediyoruz. Son partiyi de kapatmaya hazırlanıyoruz. Başa mı döndük? Sona mı geldik? PKK’nın nihai amacı, Türkiye’yi bölmek miydi? Komşumuzun gırtlağına sarılacak hale geldiysek örgüt, son hedefine de ulaşmış demektir. Korkarım ki dostlar, biz bu savaşı kaybettik. * * * Şimdi yeniden savaş boyaları sürünmeye değil, esaslı bir muhasebeye ihtiyacımız var. Nerde hata yaptığımızı iyi düşünmeliyiz önce... Sonra da bu mağlubiyetten bir zafer çıkarabilmek ve 30 bin ölüye kendimizi affettirebilmek için yeni, uygar, adil ve kardeşçe bir çözüm yolu bulmalıyız. Çeyrek asırdır yürüdüğümüz kanlı yolda hatalar bir bir yazılı aslında... Çareler de...",https://www.milliyet.com.tr/yazarlar/can-dundar/kim-kazandi-1171973
Can Dündar,Bir mevsimlik aşk,06 Aralık 2009,"3. Napolyon tahta çıktığında Avrupa’daki diğer krallardan tebrik mesajları gelmiş. Napolyon’u aristokrat kabul etmeyen diğer liderler, birbirlerine “Değerli kardeşim” diye hitap ederken Napolyon’a “Değerli dostum” hitabıyla tebrik yazmışlar. Napolyon zarif bir sitemle teşekkür etmiş: “Bana ‘Dostum’ diye hitap etmenize memnun oldum. Çünkü insanlar akrabalarını kendi iradeleriyle seçemezler; ama dostlarını kendileri seçerler.” * * * Geçen hafta Strasbourg’daki Odyssee sinemasının tarihi salonunda bu örneği veren, sinemanın yöneticisi Faruk Günaltay’dı. Bu ay 21’incisi düzenlenen “Türk Sinema Günleri”nin açılışını yapıyordu. Avrupa’daki Türk film festivallerinin en eskisi olan bu etkinlik, bu yıl “Fransa’daki Türkiye Mevsimi” kapsamında düzenleniyordu. Günaltay’ın konuştuğu salonda Fransız Kültür Bakanlığı’nın temsilcisi de vardı. Verilen örneğin asıl adresi oydu. Çünkü Fransızlar her yılı bir ülkenin tanıtımına ayırmışken, önceki yılı “Ermenistan yılı”, gelecek yılı “Rusya yılı” ilan etmişken, sıra Türkiye’ye gelince Türklere bir “yıl”ı çok görmüş, “Onlarınki ‘Türkiye mevsimi’ olsun” demişti. Böylece Fransa’da ilk ve muhtemelen son kez, bir ülkenin “yıl”ı, “mevsim”e indirilmişti. Günaltay, bu haksızlığa atıf yapıyor ve “Biz, bize tahsis edilen mevsimler arasından ‘ilkbahar’ı seçiyoruz. Dileriz bu mevsim, ülkelerimiz arasında bahar havasının esmesine neden olur” diyordu. * * * Türkiye, Sarkozy imzalı bu ayrımcılığa neden göz yumdu? Niçin Fransızlarca “çeyrek önemde” sayılmaya razı oldu? Rivayet muhtelif... Başbakan’ın başta “Buna razı olacağımıza hiç bu işe girişmeyelim” dediği, ancak sonra Köşk ve Dışişleri tarafından “onca para verdik, hiç olmamasından daha iyi” denerek ikna edildiği söyleniyor. Cumhurbaşkanı’nın Paris gezisindeki protokol skandallarının sineye çekilmesi de diplomatik zafiyet sayılıyor. Diplomatik çevreler, basit bir tanıtım faaliyetinde bile “Aman alttan alalım” denmesinin, Avrupa ailesinde “tam üyelik” yerine “ayrıcalıklı ortak” pozisyonuna razı olma eğiliminin ipuçlarını verdiği inancında... Tecrübeli bir diplomat, “Fransa’ya karşı daha şahsiyetli bir tavır sergilemeliydik” dedi. * * * Madalyonun öbür yanına bakarsak... Bir mevsime sığdırılan bin civarında etkinlik, Fransa’da güçlü bir Türkiye rüzgârı estiremediyse de en azından (hep göçmen işçiler ya da köşedeki dönercilerle anılan) isminin sanatla, kültürle duyulup yayılmasını sağladı. “Ermeni yılı”nın yarattığına benzer bir heyecan yaratmadıysa da en azından merakı kamçıladı. Kuşkusuz Fransa’yı Sarkozy dışında bir isim yönetiyor olsa çok daha kalıcı izler bırakılabilirdi. Ancak zor olan da, Türkiye’nin tam üyeliğine açıkça tavır alan Sarkozy’ye, Türklere karşı önyargılı Fransız kamuoyuna ve giderek yayılan ırkçılığa rağmen bu faaliyetleri yapabilmekti. Bunu da “bir mevsimlik aşk”ımızın kazanç hanesine yazalım.",https://www.milliyet.com.tr/yazarlar/can-dundar/bir-mevsimlik-ask-1170590
Can Dündar,“Bizim yeni çocuklar”,07 Aralık 2009,"Birkaç gündür Fransa’dayım. Birçok insan Türkiye’de olup biteni anlamlandırmakta güçlük çekiyor. Kuvvet komutanlarının darbe girişimi şüphesiyle 10 saat sorguya çekilmesi hayretle karşılanıyor. “Nasıl oldu da en üst düzeydeki komutanlar müdahale kararı alıp uygulayamadılar? Ne oldu da Türkiye bir darbe girişimini yargılayabilecek duruma geldi?” diye soruluyor. Çok büyük keşif sayılmayacak, basit bir cevap veriyorum: “Çünkü (bu kez) Amerika istemedi.” * * * Ardından kısa bir tarih hatırlatması yapıyorum: Milli Güvenlik Kurulu Genel Sekreteri Org. Tuncer Kılınç 2002’nin mart ayında tarihi bir çıkış yaptı. “Türkiye milli menfaatini ilgilendiren konularda Batı’dan en küçük bir yardım görmedi. Tersine AB, bizim menfaatimize olan konulara menfi bakıyor” dedi. 1990’lardan beri birikip gelen anlaşmazlıkları, tam üyeliği, Kuzey Irak’ı, Çekiç Güç’ü, özellikle de Kıbrıs’ı kastediyordu. Aklındaki alternatifi şöyle özetledi: “Rusya bir yalnızlık içinde... Onunla birlikte, mümkünse İran’ı da içine alacak şekilde Türkiye’nin bir arayış içinde olmasında yarar var.” Org. Kılınç, “ABD’nin göz ardı edilmemesi gerektiğini” de belirtmişti, ama yine de bu çıkış, “askerin Batı’dan ümidi kesip yüzünü Avrasya’ya döndüğü” şeklinde yorumlandı. Ve muhtemelen Washington, o noktada Ankara’daki karargâha mim koydu. * * * Halen yargılanan darbe girişimlerinin 2003 ve 2004 yıllarına, yani Org. Kılınç’ın konuşmasının hemen ertesine denk düştüğüne dikkat çekelim. 27 Mayıs öncesinde Menderes’in, 12 Mart öncesinde Demirel’in de ABD ile ilişkileri bozulduğu için yüzlerini Moskova’ya çevirdiklerini hatırlatalım. 12 Eylül’ü yapanlara Washington’un “Bizim çocuklar” diye iltifat ettiğini not edelim. Bu kez tersi oldu: Daha önce birkaç kez Amerikan çıkarlarını kollamak adına darbe yapmaya teşvik edilen asker, Amerikan çıkarlarına aykırı laflar etmeye başlayınca darbe onayı alamadı. Bu kez iş tersine döndü: Darbecilere karşı darbe yapıldı. * * * Fazla basit bir yaklaşım gibi görünebilir, ama yaşananların atlanmaması gereken dış boyutu bu... Kendisine ait olduğu öne sürülen günlüklerle darbe girişimini ele veren emekli Oramiral Özden Örnek’in özel bir sohbette yakınlarına şöyle dediğini duymuştum: “Biz bu devirde Amerika’nın onayı olmadan darbe yapılamayacağını bilmeyecek kadar cahil miyiz?” Bu aslında, darbe hazırlamadıklarına dair bir savunma ifadesiydi, ama duyduğumda bana bir itiraf cümlesi gibi gelmişti: Tüm darbelerin ardında olduğuna inandığımız onay mührünü, en üst düzeyde bir komutan doğruluyordu. * * * Şimdi soru şu: 6 yıl önce Org. Kılınç’ın “Batı’ya güvenmeyelim. İran’ı da içine alacak bir arayış içine girelim” yaklaşımını, “Bunlar ‘Bizim çocuklar’ değil” diyerek cezalandıran Washington, şimdi İran’a kucak açan, sürekli Tel Aviv’e çakan Erdoğan yönetimine ne diyecek? Bölgede nasıl bir rol biçecek? Obama görüşmesi, bu açıdan da tarihi önem taşıyor.",https://www.milliyet.com.tr/yazarlar/can-dundar/bizim-yeni-cocuklar-1171058
Can Dündar,İyi bir köşe yazısı kaç dakikada yazılır?,06 Aralık 2009,"Başbakan Erdoğan köşe yazarları için “Her gün yazıyorlar. Yarım saatte şişiriyorlar” dediğinden beri kim görse “Sen kaç dakkada yazıyorsun?” diye soruyor. Bizim meslekte sekiz saat ıkınıp da yazamayanları da biliyorum, öğle yemeğinde bir eliyle atıştırırken öbürüyle döktürüverenleri de... Benim için şu olmalı doğru cevap: “30 yıl + 2 saat...” Perimiz yanımızda Aslında yazmak dünyanın en keyifli işi olsa da, zaman baskısı hakikaten sevimsizdir. Her gün değilse bile haftanın beş-altı günü belli bir saate kadar, belli uzunlukta bir yazıyı yetiştirmek zorundasınızdır. Çetin Altan ustanın dediği gibi, işin zorluğunu anlamak için bir kağıt kalemle bir odaya kapanmayı, kısa sürede iki sayfa yazıyı belli bir duygu ve düşünce bütünlüğü içinde ve okuyanın ilgisini çekecek şekilde yazıp çıkmayı denemeniz gerekir. İlham bekleyecek vaktiniz yoktur çoğu zaman... Perinizi yanınızdan hiç ayırmamalısınız. Başbakan olsanız, birileri sizin yerinize yazar; onu karşınızdaki şeffaf sayfadan kendiniz yazmış gibi okursunuz; bizde pek az “üstat”ın böyle “yedek kuvvetleri” vardır. Yaza yaza zamanla her yerde (tatilde, bir dost sofrasında, güzelim bir muhabbetin ortasında), her koşulda (uykusuzken, yorgunken, canınız yazmak istemediğinde) yazmaya alışırsınız.  Kucaktaki büro Büronuz kucağınızdadır. Bu, bir açıdan size eşsiz bir özgürlük verir; dünyanın her yerinde yapabileceğiniz, mesaisiz bir işiniz vardır. Öte yandan da sizi esir alır; çünkü o iş, zamanla öyle şımarır ki, kucağınızdan hiç inmez. Yazı yetiştirme telaşında, ne gittiğiniz ülkenin tadına varırsınız, ne yediğiniz yemeğin, ne yaptığınız sohbetin...  Fikir ülkesi Yazarlık, yan gelip yazma yeri değildir. Yazmadığınız anlarda da “Ne yazacağım?” sorusu kafanızda gezinir. Gezinenleri unutmamak için olur olmaz yerde (bazen bir uykunun arasında, bazen ciddi bir toplantının ortasında) çıkagelen perinin ilhamıyla (yanınızdakilerin şaşkın bakışları arasında) sadece kendinizin okuyup anlayabileceği küçük notlar almak durumunda kalırsınız. Sonra o karalamalar düzgün cümleler halinde süslenip püslenecek, bir gazetenin köşesinde, dört çizgiyle çekilmiş çitin içindeki “fikir ülkesi”nde okura sunulacaktır. Tabii her daim öbür köşelere göz atmak, “Kim ne yazmış”tan haberdar olmak, bazen rakiplerden daha iyi yazmış olmanın gururunu, bazen “Niye bu açıyı ben düşünemedim?” ezikliğini yaşamak da işin bir parçasıdır. Tanrı’nın bir lütfu Bence asıl komik olan, yarım saatte yazabilmek değil, her konuda yazabilmektir. Bu, dünyada pek az yazara kısmet olmuş bir yetenektir. Ya da şöyle söyleyeyim: Dünyada pek az ülkeye, her konudan anlayan köşe yazarları kısmet olmuştur. Şükür ki Türkiye o ülkelerden biri... Ve bizler politikadan spora, modadan sanata kadar her dalda kalem oynatabilecek (bilgiye değilse de) cüret ve yeteneğe sahip, üstün kullarız. Uzmanlık denen dar kafese yabancıyız. Canımız neyi isterse o gün onu yazarız. Allah’tan bu işte bize örnek olan, nüfus planlamasından gollük röveşataya, aşının yan etkilerinden hangi yazının kaç dakikada yazıldığına kadar her konudan anlayan, bizcileyin bir Başbakanımız var da, yabancılık çekmeyiz.  Pilav tenceresindeki yazı İşin acı yanına gelince: Her zaman başbakanların takdirine mazhar olamasa da yazarı için pek kıymetli olan o köşe yazısını, daha doğrusu onun basılı olduğu kağıt parçasını, ertesi gün bazen ocakta bir tencerede pilavın buharını alırken görürsünüz, bazen bir ayakkabılığın rafında kunduraların çamurunu süzerken, bazen bir taşınma esnasında bardaklara zırh niyetine sarılırken... Yazıldığı hızla okunur ve aynı hızla eskir köşe yazısı... Ama şükür ki eskimeyenleri de vardır. Ve onlar, başbakanlardan daha uzun yaşarlar.",https://www.milliyet.com.tr/yazarlar/can-dundar/iyi-bir-kose-yazisi-kac-dakikada-yazilir-1170191
Can Dündar,Kurban,28 Kasım 2009,"Geçen mart bir cumartesi günü ailece Haliç’teki Koç Müzesi’ni gezmeye gittik. Minyatür evleri inceledik, nostalji trenine bindik; sonra da oğlumuzun ısrarıyla müzedeki Uluç Ali Reis denizaltısını gezmek için bilet alıp sıraya girdik. Çoğu öğrenci olan ziyaretçiler 10’ar kişilik gruplar halinde içeri alınıyorlardı. Bir emekli deniz astsubay bizim gruba denizaltıyı gezdirdi. Çok etkilenerek müzeden ayrıldık. * * * 7 hafta sonra gelen bir haberle şoke olduk: Gezdiğimiz denizaltıda Amerikan menşeli patlayıcılar bulunmuştu. Muhtemelen bizi gezdiren emekli astsubay, yıl sonunda patlayıcıları denizaltının santral dairesindeki gizli bölmede, bir poşet içinde bulmuştu. Hemen Kuzey Deniz Saha Komutanlığı’na haber verilmiş, Komutan’ın görevlendirdiği bir sualtı savunma timi, bombaları çıkarıp imha etmişti. Anlaşılan, bizim gibi denizaltıyı gezen, çoğu çocuk binlerce ziyaretçi ölümden dönmüştü. * * * Donanma yetkilileri önce patlayıcıların denizaltıda “unutulmuş” olabileceğini öne sürdü. Pek inandırıcı değildi bu, ama askeri savcılık soruşturmaya gerek duymadı. Dosya kapandı. Ama temmuzda başka bir gelişme oldu: Ergenekon savcısı Zekeriya Öz, ansızın Koç Müzesi’ne gitti ve denizaltıda inceleme yaptı. Bombaların kolay bulunamayacak bir yere saklandığını, basit bir işlemle kullanıma hazır hale gelebileceklerini, unutulmuş olmasını mümkün görmediğini açıkladı. İş, “malum çete”yle ilgiliydi. Nihayet geçen hafta Taraf gazetesinde yayımlanan “Kafes Operasyonu Eylem Planı”nın eklerinde denizaltı komplosu ortaya çıktı. Ergenekon tutuklusu bir binbaşının ofisinde ele geçen plan, tam da bizim denizaltıyı gezdiğimiz mart ayında kaleme alınmıştı. Ama belli ki ekleri, daha eski tarihliydi. Taraf’a göre “Notlar.txt” başlıklı dosyada şu not vardı: “Koç Müzesi’yle ilgili malzemeler yerine konulmak üzere operatöre ulaştırıldı. Müzenin ziyaretçilerini artıralım. Okullarda tanıtım, reklam ve organizasyon faaliyetleri yapılarak ziyaretçi yoğunluğunun en fazla olduğu zaman belirlenmeli... Öğrenciler projenin en önemli parçası... (..) Koç Müzesi’nde ziyaretçi patlaması olmalı. Sıkıntı çıkmasın. Bşk. takip ediyor.” * * * Nottan anlaşıldığına göre, “Kafes Eylem Planı”nı yapanlar, müzeye öğrenci akınını örgütleyecekler, sonra da ziyaretçinin en yoğun olduğu saatte denizaltındaki bombayı patlatıp büyük can kaybı doğmasını sağlayacaklardı. Ne için? Hâlâ yalanlanmayan rapora bakılırsa kanlı eylemin sorumluluğunu irticai grupların üzerine atıp tepkiyi kışkırtmak ve darbe ortamı hazırlamak için... İnanmak zor geliyor değil mi? Ama Danıştay’a saldıranların, Cumhuriyet’i bombalayanların kimliklerini, ilişkilerini, gayelerini hatırlayınca aynı hasta zihnin, hedefi uğruna “bu kadarcık zayiat”ı göze alabileceğini tahmin etmek kolaylaşıyor. Planda adı geçen iki albay ile bir yarbay için önceki gün tutuklama kararı çıktı. Denizaltıda bulunan patlayıcıları incelenmeden imha ettiren komutanın bağlantıları araştırılıyor. “Eylem Planı”ndaki diğer dehşet verici hazırlıkları saymıyorum. Sadece denizaltı planı bile nasıl bir hazırlığın “kurbanları” olarak seçildiğimizi göstermeye yeter. Kurban Bayramınız kutlu olsun!",https://www.milliyet.com.tr/yazarlar/can-dundar/kurban-1167143
Can Dündar,Batsın bu dünya,23 Kasım 2009,"2012’yi izledim. Bizim Ayamama Deresi’nin taşmasında yaşadığımız kıyametin biraz hallicesi... Ama mantık (mahşerde bile) aynı mantık: Parası olan yaşar; fukara ise battığı çamurun içinden “O gemide ah ben de olsaydım” diye ağıt yakar. * * * Aylardır “Kıyamet kopacak” vaveylasıyla pompalanan film, “kıyamet kadar görsel efekt üstüne bolca Hollywood klişesi” formülüyle pişirilmiş. Mayaların takviminde öngörüldüğü şekilde 2012’de kıyamet kopuyor, ama “Önce tedbir, sonra tevekkül”ü şiar edinen insanoğlu hazırlığını yapmış, gemilerini önceden (herhalde ucuza gelsin diye Çinli işçilere) ısmarlamış. Hatta gemi biletlerini de fahiş fiyatla satmış. Kıyamet alametleri başlayınca dünyanın 8 lideri buluşup gemiye tüyme kararı alıyor. Orada saklanıp insan soyunu onlar sürdürecekler. İngiliz Kraliçesi hemen köpeklerini alıp geliyor. Pırlanta kalpli Amerikan Başkanı ise “Ben halkımla ölürüm” diyerek binmiyor. Allahtan kızını bindiriyorlar da insanlık, istikbal ümidini hepten kaybetmiyor. Bizimkini göremedim; binmek için yeterli süre verilmeyince “Daha da binmem geminize” deyip indiği rivayet ediliyor. * * * Bu arada görgüsüz Rus tüccar, iki şımarık oğlu ve sarışın metresiyle gemiye koşturuyor. Afetin büyüklüğünü görünce, yanındaki afeti terk ediyor. Lakin Amerikalı yapımcılar, kıyamet gününde bile Rus sahibinin sesiyle harekete geçen araba reklamı yapmayı ihmal etmiyor. Tabii felakette, Hollywood örf ve adetleri mucibince, dağılmış aileler birleşiyor, çocuğunu ihmal etmiş babalarla, babasını ihmal etmiş çocuklar birbirine koşuyor, inançsızlar imana geliyor. Deprem çatlağıyla yarışabilen arabalar izliyoruz. İki saatlik uçuş kursuyla askeri uçak kaldırabilen pilotlar... Yer yarılsa, deniz dağa çıksa bile çalışan cep telefonları... “Kıyametli Maya Takvimi”ni görünce “Bizim Saatli Maarif Takvimi daha iyiymiş” diye düşünüyoruz. Öte yandan “Ayamama felaketindeki halimiz o kadar da kötü değilmiş” dedirtecek teselliler de var: Elin oğlunun onca masrafla yaptığı gemi dağa çarpınca camı çatlıyor, kablo sıkışan kapısı kapanmıyor, kilerini su basıyor. * * * Ah şimdi Ünsal (Oskay) hocam olsa muhtemelen şu yorumu yapardı: “Gelecekte farklı olacağını umduğumuz, değiştirmeye çalıştığımız ne varsa, bunların kıyametten sonra bile yaşayacağını göstermeye çalışıyorlar bize... Böylece yaşadığımız eşitsiz hayatı haklılaştırıyor, ebedileştiriyorlar.” Öyle ya... Nuh’un gemisi asırlar sonra uzay gemisi gibi olmuş, ama insanoğlunun parayla, mevkiyle, olmadı rüşvetle istikbal satın alma kaderi hiç değişmemiş. Ucuz Çinli işçiler, yaptıkları gemiye binemeyip fukara evlerinde ölümü bekliyor. Son gemide de vicdan değil cüzdan konuşuyor. Yer kapma itişmesine katılmayıp tevekkül gösteren tek kişi var; o da deli... Bu mu kurtarılmaya çalışılan “medeniyet?” Koca insan soyu, yarına bunu mu saklıyor? Dünya yıkılsa da paranın hâkimiyeti sürecek mi? “Yeni dünya”da da köle Âdemoğullarını bu sefil düzenin efendileri mi yönetecek? * * * Öyleyse? “Arkadaşlar, hazır mıyız?” “Batsın bu dünya!”",https://www.milliyet.com.tr/yazarlar/can-dundar/batsin-bu-dunya-1165267
Can Dündar,Karamsarlığa övgü,29 Kasım 2009,"Son yıllarda, adını bile bilmediğim yayınevlerinden “mutluluk” kitapları yağıyor. Kütüphanemin birkaç rafı, kapağını bile kaldırmadığım pembe kitaplarla dolu: “Pozitif Düşüncenin Gücü”... “Olumlu Düşün, Olumlu Olsun”... “Kendini İleri Fırlat!” vs... Sanki kitap değil, enerji içeceği rafı... * * * Meğer bu, benim kütüphaneye özgü bir tuhaflık değilmiş. Psychology Today dergisine göre ABD’de son 10 yılda “mutluluk” konusunda basılan kitap sayısı 50’den 2000’e çıkmış. Amerikalılar yaşayamadıklarının kitabını yazıyor galiba... Hayat kasvete büründükçe pozitif düşünce tacirlerine (pardon; “yaşam koçları”na) rağbet artıyor. Ve mütemadi olumlu düşünce ıkınması, bünyede daimi saadet kabızlığı yaratıyor. * * * Amerikalı feminist Barbara Ehrenreich‘in son kitabının adı: “Hababam Pozitif Düşünce Pompalamak Amerika’yı Nasıl Mahvetti?” Ehrenreich, “Pozitif düşünürseniz şirketi kurtarabilir, terfi edebilir, kanseri yenebilirsiniz” şeklindeki yanılsamanın, insanların sorunları görmesini engellediği gibi, uyarılara karşı da sağırlaştırdığını, harekete geçme potansiyelini felç ettiğini söylüyor. New York Times’a anlattığına göre, kanser olduğunda asıl mücadeleyi, “aptal pembe kurdeleler”e, “Hayat limon dağıttığında bir gülücük sık” türü sevgi kelebeği sloganlara ve “Neşeli ol. Başına geleni kabullen. Yoksa iyileşemezsin” gibi öğütlere karşı vermiş. * * * Toplumsal bilinç daralmasının ve örgütlü toplumun dağıtılmasının doğal sonucu olarak çoğumuz “Her şey bende bitiyor. İyimser düşünürsem dünyamı değiştirebilirim” yanılsamasına sürüklendik. Kriz patlayınca böyle düşünenlerin bazısı intihar edip dünyayı değiştiremeden dünya değiştirdi. Çoğu da işsiz kaldı. Hakikatle alakamız neredeyse kopma raddesine gelmişken bastıran kriz, pozitif harikalar diyarının konforlu barınaklarını yıktı. Gerçeğin tufanı, zihinleri uyuşturan pembe bulutu dağıttı. Pembe dizilerin yerini “Krizden ne öğrendik” kitapları aldı. * * * Kötümserliği yücelttiğim sanılmasın... Tepkisel bir karamsarlığın, şarlatan bir iyimserlikten daha özgürleştirici olduğuna inanıyorum sadece... İçi boş “Pozitif ol” şırıngası, “Bu yanlış sistemin tuğlalarından biri ol” kandırmacasına denk düşüyordu. O sistemi tanıyanlar, yani “negatif” olanlar ise bizi bekleyen sancılardan haberdardılar. O yüzden de yıkılmadılar. Demem o ki, ha bire göz boyayıcı başarı öyküleri anlatmaya, kendimizi ileri fırlatmaya filan değil, tarihin akış mantığını doğru kavramaya, koşulları akılcı okumaya ve o koşullarda insanın dönüştürücü rolünü bilinçle oynamaya ihtiyacımız var. Pozitif düşünme! Politik düşün! * * * Son sözü “karamsarlığın filozofu” Nietzsche’ye bırakayım: “Ortalama insan gözünün görme gücü, belli bir sınırın ötesinde incelip ufalmış olan kötülüğü göremez. Orada iyiliğin alanının başladığını sanır. Göz ne denli zayıfsa iyiliğin sahası da o denli büyük görünür. Halkın ve çocukların bitmez tükenmez neşesi bundandır; büyük düşünürlerin asık suratlılığı ve ümitsizliği de...”",https://www.milliyet.com.tr/yazarlar/can-dundar/karamsarliga-ovgu-1167845
Can Dündar,"Dersim tartışmasında kim kazandı, kim kaybetti?",26 Kasım 2009,"Dersim tartışması, açılım seferberliğinin “bonus”u oldu. Hesapta yoktu; ama 70 yıllık cin şişeden öyle bir çıktı ki geri sokabilene aşk olsun. Peki “cin” kimleri çarptı? 2. haftasını dolduran tartışma için bir “kazananlar-kaybedenler” bilançosu yapabiliriz.  Öymen kazandı “Büyük mağlup”un fitili ateşleyen Onur Öymen olacağı sanılıyordu. Öyle olmadığı çabuk anlaşıldı. Öymen, “Galiptir bu yolda mağlup” sözünü doğrularcasına tartışmanın “kazananlar” hanesine yerleşti. “Yanlış anlaşıldıysam özür dilerim” dese de, aslında sonuna kadar sözlerinin arkasında durdu. Baykal da onun arkasında durunca, “Dersim isyanında analar ağladı diye mücadele durdu mu?” sorusunda özetlenen yaklaşım, parti politikası olarak tescillenmiş oldu.  CHP kaybetti Tescillendi de, CHP bu işten kazançlı çıktı mı? Hayır. Parti, Dersim operasyonunu sahiplenerek sadık tabanı Alevileri rencide etti; belki Hükümet’in Alevi açılımının yaratamayacağı bir “itici güç”le partiden soğuttu. Erdoğan’ın eline, ummadığı bir polemik konusu ve Alevi tabanına yayılmak için eşsiz bir fırsat verdi. Dolayısıyla AKP de “hazıra konarak” tartışmanın kazananları arasında yer aldı.  Kılıçdaroğlu kaybetti İşin en büyük kaybedeni bence Kemal Kılıçdaroğlu’dur. Hiç günahı yokken Alevilerin öfkesini çeken paratoner rolüne soyundu. Tokmak Öymen’in elindeyken davulu omzuna astı ve bu yükü taşıyamayıp devrildi. Aleviler, tıpkı Sivas katliamında suçlular ve sorumlular zincirinin en sonunda yer alabilecek Erdal İnönü’ye en fazla kızdıkları gibi, burada da tepkilerini, kendilerinden bildikleri Kılıçdaroğlu’na yönelttiler. Birçok insan ona partinin gelecekteki lideri gözüyle bakıyordu. Ancak bu olayda kötü sınav verdi: Önce ilkeli bir duruş sergileyerek Öymen’in istifasını istedi. Sonuç alamayınca “Biz biat partisi değiliz” mazeretine geriledi. Alevi toplantılarında, kırmadığı camın dayağını yedi. Üstüne bir de partide “birlik beraberlik” fotoğrafı çektirince kendisine sempati duyanları hayal kırıklığına uğrattı.  Türkiye kazandı Tartışmanın son kazananı Türkiye’dir. Bu sayede içten içe kanayan bir yara açığa çıktı. Baykal, “Avustralya’da, Vietnam’da, Cezayir’de siyasetçiler geçmişin acı olaylarını hiç gündeme getirmediler” dediyse de böyle olmadığını herhalde kendisi de biliyordu. O ülkelerde inkâr politikası, büyük siyasi mücadeleler sonucunda bitirilmişti. Türkiye de bir anda “Dersim’i almış da ediyor ezber” durumuna geçti. Tarih kitabının bu hiç açılmamış sayfası enine boyuna konuşulup tartışıldı. Hatta dönemin iktidar partisi CHP’nin grubunda Baykal, Dersim’i “mazinin acı olayları” arasında sayarak üzüntüsünü dile getirdi. Avustralya örneğini vererek bence dolaylı bir özür bile diledi. “Dersim” adına yeniden talip olan şehir halkı, bu vesileyle fiilen o isme de kavuşmuş oldu. Bir musibet, bin nasihatin işini gördü. Tartıya vurulduğunda, hepimiz kazançlı sayılırız.",https://www.milliyet.com.tr/yazarlar/can-dundar/dersim-tartismasinda-kim-kazandi-kim-kaybetti-1166532
Can Dündar,Biz de 29 yıldır toplumsal komadayız,29 Kasım 2009,"Rom Houben 46 yaşında... Bundan 23 yıl önce, yani şimdiye kadarki ömrünün yarısında Belçika’da bir trafik kazası geçirmiş. Ve komaya girmiş. Daha doğrusu komaya girdiği zannedilmiş. Doktorlar bir dizi test sonucu yanlış teşhis koyup Rom’un bilincinin tamamen kapalı olduğu hükmüne varmışlar. Oysa bilinci açıkmış.  Tende hapis ruh Buradan sonrası bir korku filmi ürpertisi veriyor. Bir an için düşünün: Komadasınız. Bırakın parmağınızı, gözkapaklarınızı bile oynatamıyorsunuz. Vücudunuz size ait değil sanki; hiçbir uzvunuzu kontrol edemiyorsunuz. Giderek tenhalaşan dip bir odadaki yatakta ölüme terk edilmiş yatıyorsunuz. Veee çevrenizde olup biten, konuşulan her şeyi duyuyor, anlıyorsunuz. Hayatınızdan gün be gün ümit kesilmesini... En yakınlarınızın giderek uzağa düşmesini... Gelip gidenlerin seyrelmesini... “Ölse daha mı iyiydi” diye soranların, “Acaba fişini çeksek mi” diye düşünenlerin sesini... Ağlayamıyorsunuz bile... Sadece dinliyor, uçsuz bucaksız bir boşlukta acı çekiyor, oyalanmak için zihninizde oyunlar oynuyor, hayaller kuruyor, bir gün birinin aslında ayık olduğunuzu anlayacağı anı bekliyorsunuz. Bir iki gün değil, üç beş yıl değil... Tam 23 yıl... Ölmek daha iyi belki... Ama kendi fişinizi çekemiyorsunuz ki... Kendi teninizde hapis ruhunuz...  “Buradayım ben!” Sonra bir gün... Liege Üniversitesi’nden bir doktor, yeni teknoloji ile daha gelişkin bir beyin tarama cihazı geliştirmiş. Rom cihaza sokulmuş ve beyninin tamamen fonksiyonel olduğu orada keşfedilmiş. Doktorlar, Rom’la iletişim kurabilmek için yeni bir cihaz kullanmışlar. Elini tutup bir bilgisayarın ekranındaki harflere kelimeler oluşturacak şekilde dokunmasını sağlamışlar.",https://www.milliyet.com.tr/yazarlar/can-dundar/biz-de-29-yildir-toplumsal-komadayiz-1167313
Can Dündar,Sandık odası,23 Kasım 2009,"Bir arkadaşım demişti ki: “Yahudiler, Nazi kamplarında yaşadıklarını bütün boyutlarıyla ancak 30 yıl sonra anlatabildiler.” Anlaşılan resmi arşivler gibi, halkların belleği de belli bir süre nadasa yatırıyor kendini... Bastırıyor bildiklerini... Zamanla iklim değişiyor, tarla, tohum değişiyor ve en derinde kök salmış anılar, birer ikişer yüzeye çıkmaya başlıyor. * * * Korkmalı mıyız? Hayır! Bastırılmış kinler, içten içe büyütülen nefretler, gecikmiş hesaplaşmalardan daha tehlikelidir. Dersim, hatırlanmak için 70 sene bekledi. Demek sadece toplumdan topluma değil, yaşananın şiddetine göre de değişiyor; hatırlama eşiği... Bir evlat, ölen annesinin odasına ne kadar sonra girebilir; kaç zaman sonra eşyalarına dokunabilir? Bu süre, kayıptan yaşadığı travmanın şiddetine bağlı... Şimdi biz de o travmayı aşma, mazimizle hesaplaşma noktasındayız. * * * Yavuz Semerci’nin “Gazeteport”ta yazdığı “Dersim hikâyesi” gerçekten sarsıcıydı. Okumayanlar için -yazdığı istikametin tersine- sondan başa doğru özetleyeyim: Babası Ahmet’in yolunu okul çıkışında çelimsiz biri kesmiş: “Ben senin abinim. Ana baba bildiklerin, üvey... Sen Dersimlisin. Gerçek ana babamızı öldürdüler. Bizi sürgüne gönderdiler. Ben kaçtım, seni evlat edindiler” demiş. Ahmet, dudağındaki yara izinin nedenini o zaman anlamış. Evden kaçıp doğduğu topraklara, kendini bulmaya gitmiş. Gerçek öyküyü orada dinlemiş: İsyan sırasında Tunceli’deki köylerinde bir konağın odasına tıkıştırılan 100 kadın ve çocuğun üzerine kurşun yağdırıldığını... O faciadan kurtulan 3 kişiden birisinin kendisi olduğunu... 6 yaşında iken bir asker tarafından evlat edinildiğini... Kürt olduğu halde Türk gibi, Alevi olduğu halde Sünni gibi büyütüldüğünü öğrenmiş. “Sünni-Türk çocuk ile Alevi-Kürt abisi” Türkiye için ne sembolik bir tablo değil mi? * * * Devamı daha da ilginç: Doğduğu topraklarda bir süre yaşadıktan sonra, büyütüldüğü eve bu kez gönüllü dönmüş Ahmet... Mazi dosyasını kapatmış, bir daha da açmamış. Askeri okula girmiş, bir Çerkez kızıyla evlenip 4 erkek evlat yetiştirmiş. Hepsine özbeöz Türk isimleri vermiş: Timur... Taner... Levent... Yavuz... * * * Yavuz Semerci bu anıları ilk kez yazdı geçen hafta... Kardeşi Levent’in çektiği “Nefes” filmi ise hem kışlalarda hem AKP kampında beğenilerek bir ortak payda yakaladı. Yavuz Semerci Vatan’da İclal Aydın’a şöyle soruyordu: “Ne yapalım şimdi? Üzerinde kurşun izleri duran konağı görmeyelim mi? Yaşayanların anlattıklarını duymayalım mı? Gözlerimizi mi kapayalım?” Cevap, ertesi gün İclal’in köşesindeydi: “Çocuklarını korumak için susmuş tüm anne babaların geçmiş zaman bavullarını, torunlar açacak en sonunda...” * * * Türkiye adlı bu konağın, yıllarca girmeye çekindiğimiz tavan arasına ürkek adımlarla çıkıyoruz bugünlerde... Nicedir kapalı duran sandık odasının kilidini açıyor, hep “Dokunma sakın” diye korkutulduğumuz tozlu sandıkların kapağını kaldırıyoruz cesaretle... Bulduklarımız, bize bizi öğretiyor yeniden... Çıkan cinleri yeniden şişeye tıkmak mümkün değil. Yeter ki eski kinleri vicdanın merhemiyle sarmalayıp maziye gömmeyi başarabilelim.",https://www.milliyet.com.tr/yazarlar/can-dundar/sandik-odasi-1165653
Can Dündar,Sayın Başbakan! Lütfen artık aşı konusunda konuşmayın!,20 Kasım 2009,"Mehmet Tezkan’a bir “Hoş geldin” diyememiştim. Son yazısı vesile oldu, buradan hem Milliyet’e gelişini kutlamak, hem de veli olarak “Eline sağlık” demek istedim. Dün manşet olan “okulda domuz gribi aşısı izni” yazısı, benimki dahil binlerce ailede yaşanan bir tartışmanın yankısıydı. Biz ondan da kötü durumdayız. Çünkü Tezkan’ların oğlunun 23 kişilik sınıfında aşı olmayı kabul eden 3 çocuk varmış; bizimkinde hiç yok. Sıfır! * * * Aynı telaşı biz de yaşıyoruz günlerdir... “Aşı izni verecek miyiz, vermeyecek miyiz?” Eşe dosta soruyoruz, uzmanları dinliyoruz, okuyup anlamaya çalışıyoruz. Kafamız hepten karışıyor. Açıkçası ben, güvendiğim birkaç uzmanı dinledikten sonra ikna olmuştum. Okullardaki yayılış hızını gördükten sonra “Aşı yaptıralım” yanlısıydım. Lakin sınıfta hiç kimse aşı olmazken, üstelik aileleri de “Olmasını istemiyoruz” diye yazı yazıp yollamışken, zaten aşı olmayı hiç istemeyen bir çocuk nasıl ikna edilir? Tam biz bunun mücadelesini verirken, “sağlık konusundaki en üst otorite” konuştu ve “One minute! Aşı olmam, torunuma da oldurmam, daha da gelmem bu oyuna” dedi. Ve bizimki, sanki yegâne rol modeli Başbakan’mış gibi bu açıklamaya dört elle sarıldı: “Başbakan aşıya direniyorsa, vardır herhalde bir bildiği... Biz niye olalım ki?” * * * Geçen gece Canlı Gaste’de NTV’nin Batı’daki muhabirlerine bağlandık. “Sizin oralarda başbakanlar aşı vuruluyor mu? Torununu aşıya götürüyor mu? Bu konulara dokunuyor mu” diye sorduk. Amerika’dan Selim Atalay , “Obama henüz aşı olmadı, ama kızlarına yaptırdı” dedi. İtalya’dan Lütfullah Göktaş, “Burada siyasiler bu işe karışmıyor. Sadece Eğitim Bakanı hekimlerle görüşüp aşı olmaya karar verdiğini açıkladı ve bugün aşı oldu” dedi. Fransa’dan Kayhan Karaca “Sarkozy bir açıklama yapmadı. Kimse de sormadı. Sorulan bazı bakanlar da ‘Bu sizi ilgilendirmez’ diye cevap verdi. Buralarda sağlık konusunda Sağlık Bakanı’ndan başkası konuşmaz. O da basının önünde aşı oldu” dedi. * * * Batı’da durum bu... Bizim Başbakan ise aşı olmayacağını üçüncü kez (hem de bu sefer Roma’da) açıklamakla kalmadı, direnişin dozunu da artırıp “Aileme de yaptırmam”a getirdi. Sağlık Bakanı “Ölümcül tehlike var. Mutlaka aşı olmalısınız” diye kampanya yürütürken Başbakan niye muhalif parti lideriymiş gibi onunla kamuoyu önünde inatlaşır? Niye tam da onun “Aşıya siyasi amaçla karşı çıkıyorlar” dediği günün akşamına aşıdan korkan çocuklar gibi “Olmam da olmam” diye diretir? Madem torununa yaptırmayacak kadar kuşkuları var, niye bizim çocukları aşılatır? Niye “Aşının kötü yan etkilerini biliyor”, “Katkısız aşı bekliyor”, “Hastalığından olmuyor” gibi söylentilere bizzat zemin yaratır? Ve en önemli soru: Yarın ona uyup aşıdan vazgeçen çocukların başına bir iş gelirse bunun sorumluluğunu almaya hazır mıdır?",https://www.milliyet.com.tr/yazarlar/can-dundar/sayin-basbakan-lutfen-artik-asi-konusunda-konusmayin-1164613
Can Dündar,Dilin şık üniforması,22 Kasım 2009,"Geçen gün, işsiz bir arkadaşımla yemek yiyorduk. Son işinden nasıl çıkarıldığını anlattı. “İnsan Kaynakları” müdürü çağırmış: “Şirketi yeniden yapılandırıyoruz” demiş. Ne hoş bir ifade! İnsanın sevinesi geliyor. Hatta “terfi ettim” sanıyor. Bunun “Kovuldun”un kibarcası olduğunu bir süre sonra anlamış arkadaşım... “Tensikat’ın adı ne zamandır ‘yeniden yapılanma’ oldu?” diye soruyordu. “İnsan Kaynakları” denince de aklına artık “İnsanların kaynağını kurutan yer” geliyordu.  “Kötü Muamele” Aşırı profesyonelleştirilmiş, teknik lehçeyle donatılıp harelenmiş dil, çoktandır niyetteki kabalığı örtbas etmenin kibar bir kılıfı haline getirildi. Mitingde kan gövdeyi götürmüşse emniyet müdürü “Orantılı güç kullanılmıştır” açıklaması yapıyor. Bu “kaba dayak”ın yeni ismi... “Önümüze gelene giriştik” anlamında. Kulağımızda çok ekşi bir tortu bırakan “işkence”ye de artık “kötü muamele” diyoruz. Böylece “kötü muameleciler”in imajını bir nebze kurtarmış oluyoruz. “Teknik takip” de öyle... “Her adımını izledik, telefonunu dinledik” desek soğuk savaş dönemlerini hatırlatacak. Oysa “teknik takip”te klas ve çağdaş bir hava çınlıyor. Mesela avcuna pimi çekilmiş el bombası tutuşturduğumuz asker ölünce ona “eğitim zayiatı” diyoruz. Buradaki “zayiat” sözcüğü de “teammüden cinayet” kadar itici durmuyor. Tıpkı “darbeli matkap” çağrışımı yapan “darbe” yerine “askeri müdahale”, “muhtıra” yerine “uyarı” sözcüğünün kullanılmasının daha şık durması gibi... “Falcı”lar bile kendilerine “kişilik analisti” demiyor mu artık? Sekreterler “yönetici asistanı”, şoförler “ulaşım sorumlusu” olmadı mı? İngiliz Independent gazetesinde (2 Eylül) Johann Harry dilin “siyasetin çöplüğü”ne dönüşmesinden yakınıyor ve “1984” romanında karamsar bir gelecek tablosu çizen George Orwell’in bir sözünü hatırlatıyordu: “(Gelecekte) dil, anlamlarını yitiren ve daha da kötüsü, yalanları gerçek gibi göstermek ve cinayeti kabul edilebilir kılmak için tasarlanan ifadelerle dolacaktır.” Amerikalıların Guantanamo’da yaptıklarının adına “güçlendirilmiş sorgulama teknikleri” demesi işkencenin dezenfekte edilmesinden başka nedir ki? Ya da Irak bombardımanındaki sivil kayıpların “tali hasar” diye adlandırılması? “Bebekler öldü” yerine “yenidoğan ölümleri çoğaldı” denmesi? Bu tabirler, içerikteki kan kokusunu gideren bir esans görevi yapmıyor mu?  Adı neyse o Harry yazıda “Dilde sürekli bahar temizliği yapmalıyız” deyip sadeleşmeyi savunuyordu: “Ölü bebeğe, ‘ölü bebek’ demeliyiz.” Biz de “namus cinayeti”, “töre felaketi” filan diye lafı çevirmeyip bunlara “vahşet” adını vermeliyiz. “Taraftar tepkisi” diye süslediğimiz şeyin “fanatik şiddet” olduğunu ilan etmeliyiz. Siyasi liderlerin yönetimini “parti disiplini” diye kolonyalamak yerine buna adlı adınca “lider sultası” demeliyiz. Gündelik dilde leşlere cici sıfatlar giydirme huyundan vazgeçmezsek daha nice “yeniden yapılandırma”da işsiz kalıp protesto mitinglerinde “orantılı güç kullanımı”na muhatap olur, “askeri müdahale”lerde “güçlendirilmiş sorgulama teknikleri” yüzünden “kötü muamele” görürüz. Ondan sonra da karakolda sorgudan getirilen tutuklularla sırasını bekleyenler arasında umumhane kapısı muhabbeti döner: -Muamelesi nasıldı? -Kötü!",https://www.milliyet.com.tr/yazarlar/can-dundar/dilin-sik-uniformasi-1164794
Can Dündar,10 Kasım’da Dolmabahçe’de patlayan tabanca,09 Kasım 2009,"Ne zamandır o tabancayı arıyordum. “Sarı Zeybek”in final sahnesinde patlayan o tabancayı... 10 Kasım sabahı Atatürk’ün yaveri Salih Bozok’un kalbine sıktığı tabancayı... Geçen ay Yapı Kredi Yayınları’na uğradığımda, “Biliyor musunuz, o tabanca bizde” dediler. İnanamadım. Az sonra bankanın zengin tarih arşivinin kasaları açıldı; içinde özenle korunan tabanca çıkarıldı. Smith Wesson marka, sedef kabzalı, 228411 seri numaralı bir silahtı bu... Banka, tabancayı bir koleksiyonerden satın almıştı. Salih Bozok’un diğer bazı eşyaları, notları, kitapları, fotoğraflarıyla birlikte... Bu sayede Atatürk’ün çocukluk arkadaşı ve hayat boyu yoldaşı olmuş yaverinin şahsi tarihçesi, gördüğüm en düzenli arşivlerden birinde koruma altına alınmıştı.  Anıların eksik bölümü Arşivden çıkan bir başka sürpriz, daha önce benim Salih Bozok’un oğlu Muzaffer Bozok ile birlikte yayıma hazırladığım anılar kitabının (“Yaveri Atatürk’ü Anlatıyor”, 2001) eksik olan giriş bölümüydü. 1 Nisan 1926 tarihli bu “Mukaddime” de Salih Bozok’un elyazısıyla bu arşivdeydi. Şöyle başlıyordu: “Küçük yaşdan beri Mustafa Kemal Paşa ile beraber bulunduğumu bilen arkadaşlarım, Paşa’ya ve onun özel hayatına ait bildiklerimi kaydedip etmediğimi bana sordular. Ve şayet şimdiye kadar bunu yapmamış isem tarihe bir hizmet etmiş olmak için hatıratımı yazmak hususunda beni çok teşvik ettiler. Ben de düşündüm arkadaşlarımın söylediklerini haklı buldum ve tekmil hatıratımı yazmaya karar verdim.”",https://www.milliyet.com.tr/yazarlar/can-dundar/10-kasim-da-dolmabahce-de-patlayan-tabanca-1160169
Can Dündar,Duvarın altında kalan,08 Kasım 2009,"20 yıl önce bugün, Berlin Duvarı yıkıldığında 32. Gün’de çalışıyordum. Duvarın balyozlanışını heyecan içinde izlemiştik. Mazinin beton perdesi bir gün içinde unufak olup 7 kıtaya yayıldı; her bir parçası, karanlık bir devrin simgesi olarak çekmecelere tıkıldı. Alman rock grubu Scorpions “Winds of Change”i (“Değişim rüzgârları”) estirirken “Hiç düşünmüş müydün/ kardeş gibi yakın olabileceğimizi” diye soruyor, “Havada istikbali hissedebiliyorum” diyordu. Biz de yeni bir ümit kapısının eşiğinde olduğumuzu hissediyorduk. Evlerimize o eşikten atlayan ilk askerin posterini asıyorduk.",https://www.milliyet.com.tr/yazarlar/can-dundar/duvarin-altinda-kalan-1159772
Can Dündar,Sınıftaki haç,15 Kasım 2009,"Alevilerin din dersleriyle ilgili şikâyetleri var. Devletin mezhepler karşısında tarafsız olmasını istiyorlar. Haklılar. Çağdaş devlet, her din, ırk, mezhep karşısında su kadar renksiz ve cömert olmak zorunda... Sadece biz değil, Avrupa da bu idealin peşinde... Orada da çok kimlikli, çok dinli, çoğulcu toplumda “öteki”yle barış içinde yaşamanın yolları aranıyor.  Nötr devlet Soile Lautsi, önceki hafta bu yolda bir zafere imza attı. Lautsi, Finlandiya kökenli bir İtalyan yurttaşı... Abano Terme’de yaşıyor. Çocukları Dataico(11) ve Sami’nin(13) sınıfında çarmıha gerilmiş İsa figürleri var. Bayan Lautsi bunun, çocuklarına vermeye çalıştığı laiklik bilinciyle çeliştiğini savunuyor. Okul yönetimini uyarıyor. Okul aldırmayınca mahkemeye gidiyor. Oradan da sonuç alamayınca Avrupa İnsan Hakları Mahkemesi’ne (AİHM) başvuruyor. İşte o başvuru bu ay başında sonuçlandı. AİHM, demokratik, çoğulcu toplumda devletin bir inanç sergilemesine itiraz etti. “Kamu eğitimi, dinler karşısında nötr olmalı” dedi. Sınıflardaki İsa figürlerinin, azınlık dinlere mensup olanları ya da tanrıtanımazları rahatsız edebileceğine, bu nedenle indirilmesi gerektiğine hükmetti.  Bayrağı da mı değiştireceğiz? Bu karar üzerine İtalya’da laiklik tartışması alevlendi. Eğitim Bakanı “Bu bizim geleneğimizin simgesi” dedi. Tarım Bakanı “Hıristiyanlık olmazsa Avrupa da olmaz” diye itiraz etti. Başbakan Berlusconi ise Avrupa’nın Yahudi ve Hıristiyan köklerden geldiğinin Avrupa Anayasası’na dahil edilmesi için İtalya’nın büyük mücadele verdiğini hatırlattı. “Bu karar genişletilirse Avrupa’da bayrağında haç taşıyan 8 ülke ne yapacak? Farklı dinden bazı yabancılar vatandaşlık aldığı için bayraklarını mı değiştirecekler” dedi. Bu “gerçeklere saygısız” kararı uygulamayacaklarını söyledi.  Samimiyet sınavı AİHM kararlarını uygulamamanın devletler için bedeli ağır... Ama daha ağırı, Avrupa’nın bir “Hıristiyan kulübü” olduğu yönündeki eleştirilerin bu tavırla adeta tescillenmesi... Dataico ve Sami’nin sınıfındaki o dini figürler, şimdi “çoğulcu Avrupa” idealinin samimiyet sınavına dönüşecekler.  Ya haç ya okul Bu noktada bir hatırlatma yapayım: 85 yıl önce, 1924 Ocak’ında Türkiye’deki yabancı okullara bir tamim gönderilmiş ve “Sınıflardaki dini sembolleri kaldırın” denmişti. Notre Dame de Sion okulunun belgeselini hazırlarken Saadet Özen’le “cemiyet”in Roma’daki arşivine girmiş ve bu kararın nasıl yankılandığını incelemiştik. Papa XI. Pius karara çok sinirlenmiş ve şöyle demişti: “Haçı kaldırmaktansa okulu kapatın.” Öyle yaptılar. Okul kapandı. 12 bin 500 çocuk ortada kaldı. Araya arabulucular girdi, ancak Ankara kararından vazgeçmedi. Bunun üzerine Papalık geri adım attı; okul duvarlarından haçlar indirildi ve 7 ay sonra Notre Dame de Sion yeniden açıldı.  Cübbesiz Avrupa Türkiye’nin 85 yıl önce yaptığını bugün İtalya yapabilecek mi; göreceğiz. Bu, aynı zamanda Avrupa’nın Hıristiyanlık cübbesinden soyunmaya ne kadar hazır olduğunu da gösterecek bize...",https://www.milliyet.com.tr/yazarlar/can-dundar/siniftaki-hac-1162408
Can Dündar,Al sana açık toplum!,16 Kasım 2009,"Hep şeffaf toplum özlemi çekiyorduk ya; oldu işte... Nihayet her şeyimiz apaçık, sere serpe ortada... Bunca zamandır devlet bizi dinliyordu; telekulak sayesinde ilk kez biz de devleti dinleyebiliyoruz. * * * Bir “Mobese demokrasisi” kurduk kendimize... Karakolda işkenceyi, sokakta kötü muameleyi, kapkaçı, rüşveti, cinayeti, trafik kayıt cihazlarından, güvenlik kameralarından ya da cep telefonu kayıtlarından izleyip öğreniyoruz artık... Devlette neler olup bittiğini, kimin kimi neyle tehdit ettiğini, hangi mahkemenin hangi eğilimde hâkimlerden teşekkül ettiğini de dinlenip sızdırılan telefon kayıtlarından anlıyoruz. Her odasında, kulağını duvara dayamış paranoyakların yaşadığı metruk bir eve benziyor devletimiz... İnternette Başbakan’ın kendisine yakın işadamıyla telefon konuşması da var; Büyükşehir Belediye Başkanı’yla medyayı kontrol üzerine yaptığı muhabbet de... Açın dinleyin! Bunlar ilginizi çekmedi mi? Başbakan’ı dinleyenlere karşı onun yandaşlarının teknik takibe aldığı komutan eşlerinin, hâkimlerin, gazetecilerin özel telefon konuşmalarını da edinmek mümkün... Siyasi eğiliminize göre, istek seçer gibi, seçip dinleyebiliyorsunuz. Ne büyük imkân! * * * “Açık toplum”, Genelkurmay arşivini de tarihinde ilk kez halka açmışa benziyor. Askeri cenahtan sızdırılan ihbar mektuplarını, şifreli dosyaları ve fiş klasörlerini incelememize imkân veriyor. Başbakan’ın yakın çevresinde kim Kürt kökenlidir, kim şeriatçı vakıf üyesidir, hangi yazarlar “itimada şayan”dır, hangileri “düşmana yakın”dır; bunları okuyup öğrenmemiz de mümkün artık... Düne kadar “Değiştirilmesi teklif dahi edilemeyecek isimler”in şeceresi dökülüyor, istifası isteniyor her gün... Sanki devrim olmuş da yıkılan polis devletinin kirli çamaşırları, gizli ihbarları, sabıka kayıtları ortalığa dökülüyormuş gibi... * * * Buna “açılım” değil, eski tabirle “faş etme” demek daha doğru... “Özgürleşme” değil, “serbestleşme” getiriyor. Neredeyse pornografik bir teşhir kampanyasıyla karşı karşıyayız. Dip neresiyse oraya yaklaşmışa benziyoruz. Sevinilecek bir gelişme sayılabilir, ancak unutulmamalı ki, bizim “saçılım”, bir demokratikleşme hamlesinin neticesi olarak değil, bir “iktidar savaşı”nın uzantısı olarak geldi gündeme... O yüzden de savaşın taraflarının aralarında uzlaşıp tırnaklarını içeri çekme ihtimali her zaman var. Oysa o tırnakların içeri çekilmesi değil, derhal kesilmesi gerekiyor. Yani ateşkese değil, silah bırakmaya ihtiyaç var. * * * Devletin dibi çıktı. İrin ortalığa aktı. Temizlemezsek pislik içinde yaşar gideriz.",https://www.milliyet.com.tr/yazarlar/can-dundar/al-sana-acik-toplum-1162787
Can Dündar,Bir kayıp ilanı,15 Kasım 2009,"Saadet Partisi’nin onursal başkanı Recai Kutan’ın eşi Hacı Mebrure Kutan zorlu bir dönemin sessiz tanıklarından biriydi Cuma günkü gazetelerde bir kayıp ilanı vardı: “Hacı Mebrure Kutan’ın vefatı”nı duyuruyordu. Vefat eden, zorlu bir dönemin sessiz tanıklarından biriydi. Saadet Partisi’nin onursal Genel Başkanı Recai Kutan’ın eşiydi. Ne Kutan’la ne eşiyle tanıştım. Ama yaşadıklarını, Recai Kutan’ın anılarından (“12 Eylül”, Keşif Yayınları, 2001) öğrendim. O anıları okurken darbe dönemlerinin, politik yelpazenin her kanadında nasıl benzer acılara yol açtığını bir kez daha fark etmiştim. Çoğumuza kapalı kutu gibi görünen bir çevreye ait mektup sandığında insani ortak paydalar keşfetmiştim. Bunca kutuplaştığımız bir atmosferde, Mebrure Hanım’ı o ortak paydalara dikkat çeken satırlarla uğurlamak istedim.  Hapisteki bakan Recai Kutan, İstanbul Teknik Üniversitesi’nden Özal kardeşlerin, Demirel’in, Erbakan’ın arkadaşıydı. 1977 koalisyonunda İmar İskan Bakanlığı yaptı. Erbakan’ın en yakını ve emanetçisiydi. 12 Eylül’den sonra diğer MSP yöneticileriyle birlikte tutuklandı. “Kirazlıdere”de 10 ay tutuklu kaldı. Mamak’ta 4 yıl yargılandı. “Selamet koğuşu”ndaki anılarını yıllar sonra yayımladı. O anılarda, 1980 güzünün pek çok evinde benzerleri bulunan mazlum bir eş ve ana olarak sivriliyordu Mebrure Hanım... Yanında oğulları, ellerinde paketlerle eşini ziyarete gelen, görüş günlerinde ürkekçe ona sarılan, gururunu acısının önünde tutmaya çalışan vefakar kadınlardan biri...  Kocası, moral hocası Metin olmak, tevekkül göstermek, ağlamamak zorundaydı. Çünkü eşi, ona yazdığı mektuplarda, “Sevgili Mebrure Hanım! Öyle gevşemek, demoralize olup canı sıkılıp yatağa girmek yok. Önce kendi nefsine, sıhhatine, kılık kıyafetine itina etmeli, çocuklarına örnek olmalısın” diyordu: “Hani TRT’deki yarışmalardan önce moral hocası yarışmacıların moralini yükseltir, heyecanlarını yatıştırırdı ya, işte senin moral hocan da diyor ki; ‘Allah’ın izniyle kaya gibi olacaksınız. Başınız dik, kendinden emin, kocasına yapılandan gururlu... Utanacak, ezilecek biri varsa, haksızlık yapanlar, zulmedenlerdir. Kat’iyen kendini salıp koyvermek, kendine acındırır bir ruh haline gelmek yok. Elhamdülillah yaşımız genç, sıhhatimiz yerinde. Rabbim lutfederse bir süre sonra gene bir arada, gene huzur ve saadet içinde yaşamaya devam edeceğiz.” Bir yandan da evde yapılacak işler, bakılacak çocuklar, mahkemeye taşınacak dosyalar vardı. Recai Bey, içeriden “Gima’nın bitişiğindeki Ziraat Bankası’ndan emekli maaşımı çektiniz mi? Hesap cüzdanı dolaptadır” diye yazıyordu. “İsmail’e palto ve elbise aldınız mı?” diye soruyordu; “Aldıysanız gelirken sırtında göreyim” diyordu. Yolladığı mektupların “Melahatgilde” muhafaza edilmesini istiyordu.  Enayi miyim? Yıllar sonra birlikte yeniden okuyacakları o mektuplarda sadece tutsak siyasilerin değil, onların ailelerinin de çektiği acılar da belgeleniyordu. Mebrure Hanım, bazen o mektuplarda eşinin “bir dönem Türkiye’yi yönetmiş insanların perişan hallerini görünce nasıl gözyaşı döktüğünü” okuyup ağlıyordu. Bazen de kendisine moral vermek için yazılmış satırlara bakıp gülüyordu. “Pahalılık dışarıyı kasıp kavuruyor” diye yazıyordu Recai Bey: “(Çıksam), bu pahalılıkta ‘Şunu da isteriz, bunu da isteriz’ diyeceksiniz. Şu fakir bunları nasıl karşılasın? Yumuşak babayı bulmuşsunuz. Hepiniz yükleneceksiniz. (Oysa burada) itibarımız yüksek. Herkes gözümüzün içine bakıyor, üstümüze titriyor. 51 yıllık ömrümde hiç bu kadar itibarlı bir devrem olmadı. Enayi miyim? Hiç bu fırsatı kaçırır mıyım? Müsaade edin, biraz daha tadını çıkarayım da ondan sonra çıkar gelirim inşallah...”  Unuttuysan kırılırım Kitapta beni en çok etkileyen mektup, 20 Haziran 1981 tarihli olandı. Şöyle yazıyordu Recai bey: “Sevgili Mebrure, Bugün 20 Haziran... Bilmem bu tarih sana bir şeyler hatırlatıyor mu? Kimbilir belki de bu telaş, bu üzüntü içerisinde çoktan unuttun. Eğer unutmuş isen bil ki üzülürüm, kırılırım. Ya sevgili Mebrure! Göz açıp kapayıncaya kadar tam 27 yıl geçti. Evet, bugün evliliğimizin 27. yılı... Her ne kadar böylesine mutlu bir günümüzde aramızda demir parmaklıklar varsa da, bu adamlar hayallerimize de engel olamazlar ya... Cenab-ı Hak’tan niyazım, daha nice seneler, bu mutlu günümüzü sevgili çocuklarımızla birlikte saadet ve sağlık içinde idrak etmemizdir.” O yıldönümünü 28 sene daha kutladılar. 55. yılda ayrıldılar. Mebrure Hanım’a rahmet, Recai Bey’e sabırlar diliyorum.",https://www.milliyet.com.tr/yazarlar/can-dundar/bir-kayip-ilani-1161948
Can Dündar,Çıkarlarımız ortak,13 Kasım 2009,"“Tarihi oturum“daki “Türklük” bahsinde MHP ile CHP’nin aynı çizgide buluştuğuna şahit olduk. Bahçeli gibi Baykal da diyor ki: “Milletin adı Türk milletidir. Türkiye’de yaşayan Kürt, Türk milletinin Kürdüdür.” Kulağıma “kart kurt sesleri” geldi. Bu ifade, yine dün Meclis’te Ahmet Türk’ün hatırlattığı, Baykal’ın da zımnen kınadığı Mahmut Esat Bozkurt’un “Türk, bu ülkenin tek sahibidir. Saf Türk olmayanların sadece hizmetçi olma hakkı vardır” demecine benzemiyor mu? Ya Kürtler öyle hissetmiyorsa ne olacak? “Kardeşlik” nasıl sağlanacak? * * * Son Meclis’te CHP Genel Başkanı’nın bakış açısını dinleyince ilk Meclis’teki CHP Genel Başkanı’nın bakış açısını hatırladım. Tarih Mayıs 1920... Yani Meclis’in açılmasından bir ay sonra... Kastamonu mebusu Yusuf Kemal Bey ülkedeki sağlık meselesi üzerine konuşuyor. Diyor ki: “Türkleri korumak için önce sağlıklarını korumalıyız. Eğer Türklüğü bitiren hastalıkları bir an önce kaldırmazsak, ne yaparsak yapalım hepsi boştur.” Sivas mebusu Emir Paşa alınıyor bu sözlerden... Söz isteyip diyor ki; “Sıhhatlerin korunması gereğinin yalnız Türklere hasredilmiş olmasına itiraz ediyorum. Biz burada Türklük namına toplanmadık. Bu vatanda yalnız Türkler değil, Çerkezler, Çeçenler, Kürtler, Lazlar ve daha birtakım İslam kabileleri vardır. Bunları dışarıda bırakacak, ayrılığa sebep olacak söz söylemeyelim.” * * * Tartışma alevlenince mebus sıralarında oturan Mustafa Kemal Paşa sinirlenip el kaldırıyor ve söz istiyor. Kürsüye gelip şöyle diyor: “Efendiler, Burada kastedilen ve Yüksek Meclisinizi teşkil eden zevat yalnız Türk değildir, yalnız Çerkez değildir, yalnız Kürt değildir, yalnız Laz değildir, fakat hepsinden oluşan İslam unsurlarıdır. Binaenaleyh çıkarlarımız ortaktır. Bunun böyle bellenmesini ve yanlış anlaşılmalara meydan verilmemesini rica ederim.” * * * Aradan 90 yıl geçti. İlk Meclis’teki bu çoğulcu yaklaşım, neden benimsenemiyor? Israrlı “Türklük” vurgusunun, Kürtlere baskı dönemlerinin asimilasyon politikalarını hatırlattığı, etnik çağrışımlara yol açtığı, “Kürtlük” karşı-dalgasına zemin hazırladığı neden görülemiyor? “Türklük” yerine “Türkiye yurttaşlığına” vurgu yapmanın, etnik köken yerine anayasal kimliği öne çıkarmanın ne sakıncası var? Koca bir sorunlar dağı dururken, Meclis’in burada takılıp kalması, bu psikolojik engeli aşamaması acıklı değil mi? * * * Kim ne derse desin, 1920’den 2010’a, ilk Meclis’ten son Meclis’e kadar, Türkler ve Kürtler için değişmeyen gerçek şudur: “Çıkarlarımız ortaktır!”",https://www.milliyet.com.tr/yazarlar/can-dundar/cikarlarimiz-ortak-1161775
Can Dündar,"Bu, son isyan olsun!",12 Kasım 2009,"Türkiye tarihi, biraz da Kürt isyanları ve ardından gelen baskı dönemlerinin tarihidir. İlk büyük ayaklanma, 1925’teki Şeyh Sait isyanıydı. İstiklal harbindeki ortaklık, ilk darbeyi orada yedi. Sert bastırıldı. Çok kan aktı. Kürtlerde Ankara’ya, Ankara’da Kürtlere karşı güvensizliğin tohumlarını attı. O yıl “savunma refleksi”yle “Şark Islahat Planı” hazırlandı. Planın özü, “Doğu’nun Türkleştirilmesi”ydi. 5. maddesine göre, “Ermenilerden kalan arazilere Türk (Laz, Gürcü vs) göçmenler yerleştirilecek”ti. 11. maddesine göre, “Şark’ta 2. derece memurluklara bile Kürt memur atanmayacak”tı. 14. maddesine göre, “okulda, bürokraside, çarşı pazarda Türkçeden başka dil kullananlar cezalandırılacak”tı. 15. maddesine göre, “yatılı bölge ve kız okulları açılarak yöre çocukları eğitim yoluyla eritilecek”ti. 18 ve 19. maddelerine göre, “görkemli hükümet binaları, jandarma karakolları ile askeri sevkiyata uygun yollar yapılacak”tı. (Tam metni için bkz: “Şark Islahat Planı”, Mehmet Bayrak, Özge Y. 2009) Plan, isyana tepkiydi tabii; uygulanamadı da, ama işi askere havale edişin miladı oldu. * * * Sorun çözüldü mü? Hayır. Şeyh Sait’i, Siirt, Nusaybin, Ağrı, Silvan, Hakkâri, Bitlis, Eruh, Van, Hınıs, Bitlis, Dersim’deki isyanlar izledi. 27 Mayıs 1960’da askerler bu kez bir “Doğu Raporu” hazırlattılar. Bulu-nan çare, yine “asi-milas-yon”du. “Böl-genin, Kürtler lehindeki nüfus yapısını Türk lehine çevirmek için Kara-deniz’deki fazla nüfusla, memleket dışından gelen Türkleri bu bölgeye yerleş-tirmeyi, Kürtleri ise bölge dışına, hicrete teşvik etmeyi” düşündüler. Ansiklopedilerden “Kürt”leri kazıyıp, “Onlar Turani kavimlere dayanan dağlı Türklerdir” densin istediler. “Bölge okulları kurup kız ve erkek misyonerler yetiştirelim”, “Radyoyla, tiyatroyla, müzikle Türklük propagandası yapalım” “Dünyaya Kürt meselesi diye bir şey olmadığını anlatalım” dediler. Bu rapor da sonuç vermedi, ama iktidardaki zihniyetin niyetini ortaya koydu. * * * Sorun çözüldü mü? Hayır. “Türkçülük” baskısı, “Kürtçülük” bilincini tetikledi. 1970’lerde Kürt örgütleri kurulup palazlandı. 12 Eylül, “Kürtçe dil yasağı, Diyarbakır cezaevi işkenceleri” ile geldi. Peşinden, bölgede sıkıyönetimi, yakılan köyleri, göç baskısını sürükledi. PKK’nın silahlı mücadelesi de bundan sonra başladı. 85 yılda peş peşe gelen isyanlar ve darbeler, sorunu büyüttükçe büyüttü. Hangisi sebep, hangisi sonuçtu, isyanlar mı baskıya tepkiydi, baskılar mı isyanlara yol açmıştı; artık önemi yok. Önemli olan şu: Her isyan daha sert bir baskı, her baskı daha büyük bir isyan getirdi. Şimdi “son isyan”dan sonra ilk kez Türkiye, sivil bir çözümü konuşuyor. Kavga dövüş içinde gözden kaçırılmaması gereken bu... Paket eksik, süreç kötü yönetildi, Meclis’e yanlış günde geldi, doğru; ama bunlar, işin özünü zedelememeli... Sonunda bulacağımız çözüm, bizi ha bire dibe çeken isyanları da, darbeleri de bitirebilir; ışığa çıkmamızı sağlayabilir.",https://www.milliyet.com.tr/yazarlar/can-dundar/bu-son-isyan-olsun-1160860
Can Dündar,HAYIRLISI!,18 Kasım 2009,"Büyük sorunlarla karşılaştığımızda ağzımızdan çıkıveren yürek ferahlatıcı karşılıklarımız vardır: “- Sayın Başbakan, işsizlik aydan aya tırmanıyor.” “- Hayırlısı olsun!” “- Baba, ben tanımadığım birinden hamile kaldım.” “- Kısmet yavrum!” “- Bey, oğlan yarın domuz gribi aşısı olsun mu?” “- Du bakalım!” * * * Bu cevaplara yansıyan rehavet, meseleleri çözme usullerimize dair de ipucu verir. Elimizden gelen, çare aramak değil, kadere, kısmete, Mevla’ya havale etmektir. “Sen hele bi niyet et, Rabbim hakkını verir.” HHH Sabancı Üniversitesi’nden Prof. Ersin Kalaycıoğlu ile Prof. Ali Çarkoğlu’nun hazırladığı “Türkiye’de Dindarlık Araştırması” Türkiye’yi “dünyanın en dindar ülkesi” tahtına oturttu. Araştırmaya bakılırsa “Dindarım” diyenler, ebeveynlerinin de fevkinde dindarlar. Peki dindarlığın gereklerini yapıyorlar mı? Hayır! Komşuya, yabancıya, farklıya hoşgörü sıfır... Tahammül yok, tevekkül yok, hürmet, itikat, ibadet yok... Yalan, riya, hırs, günah devam ediyor. Arada dua ediyoruz; o da çoğunlukla eş ya da iş bulabilmek ya da sevdiğimize kavuşabilmek için... “Sen hele dua et, Rabbim hakkını verir.” * * * Bu haliyle bizimki “dindarlık”tan çok “talepkârlık”a benzemiyor mu? Dilimiz gibi dinimiz de rahatını seviyor. Sıkıntıya gelemiyoruz. Külfete katlanmadan nimet yeme peşindeyiz. Sevelim, ama sevdiğimiz bizden bir şey istemesin. Evlenelim, ama eve gitmemiz gerekmesin. Çocuğumuz olsun, ama ilgilenmeyelim. Köpeğimiz olsun, ama gezdirmeyelim. Okur gibi yapalım, ama derse girmeyelim. Çalışmayalım, ama köşe dönelim. Şarkıcı olalım, ama nota öğrenmeyelim. Emek vermeyelim, ama çabucak şöhret olalım. Kendimize bakmayalım, ama hasta olmayalım. Perhiz ya da spor yapmayalım, ama zayıflayalım. Dindar görünelim, ama hoşgörü bilmeyelim. Biz kılımızı kıpırdatmayalım, ama ülke iyiye gitsin. * * * Acaba sadece dini değil, aileyi, eğitimi, sağlığı, hayatı da böyle algılayan bir toplumda dindarlığın son yıllarda hepten tavan yapmasını, samimi ve ani bir itikat patlamasıyla açıklayabilir miyiz? Yoksa aslında bahse konu olan, bir “talep patlaması” mıdır? İşsizlik arttıkça iş ricasının, vuslat geciktikçe eş ihtiyacının artması ve sosyal devletin planlamayla iş, toplumsal dayanışmanın görücü usulüyle eş yaratma imkânlarının yok olması, hepimizi “Ver Allah’ım ver” moduna mı itti? Böyle çaresizlikten üremiş bir dindarlığın topluma ya da dine bir hayrı var mıdır? Bilmiyorum. Du bakalım! Kısmet... Hayırlısı...",https://www.milliyet.com.tr/yazarlar/can-dundar/hayirlisi-1163630
Can Dündar,‘Kürt sorunu farklılıklara saygıyla çözülür’,05 Kasım 2009,"Erdal İnönü, Kürt sorunu üzerine de şunları söylemişti: “Türkiye Cumhuriyeti kurulurken Kürtler-Türkler ayrı etnik farklılıkları ortaya çıkarıp ‘ikisi beraber devlet kurdular’ gibi bir yaklaşımda olmamışlar. Kurtuluş Savaşı’nda Türkler öncülük etmiş, Kürtler de katılmış. Katılmayanlar, isyan etmek isteyenler olmuş, onlara imkân verilmemiş. Ve cumhuriyet kurulmuş. Oradan gelen üniter bir yapı var. Bence bunu koruyarak da Kürt kültürünü yaşatmak mümkündür. Şehirlerde Kürt kökenli vatandaşlar rahat bir şekilde yaşıyorlar. Ama ‘Biz kendi dilimizle, kendi kültürümüzle ayrı devlet olalım’ diyen Kürt cumhuriyetçileri de çıkabilir, çıkıyor.  12 Eylül’ün yasağı Özellikle militan gençlerde böyle bir eğilim olduğunu seziyordum. Onu da normal görüyordum. Çünkü 12 Eylül’de Milli Güvenlik Konseyi, saçma bir yasa çıkararak Kürtçe konuşmayı yasaklamıştı. İnsanların konuşmasını nasıl engelleyeceksin? Oysa cumhuriyetin ilk dönemlerinde kimsenin Kürtçe konuşması yasak değildi. Bunu yasakladığınız zaman ‘Demek ki bizi birinci sınıf vatandaş görmüyorlar, bizi aşağı görüyorlar. Öyleyse biz ayrı yaşayalım ve birinci sınıf olalım’ isteği daha kolaylıkla ortaya çıkıyor. Ben buna karşı olduğumu söylüyordum: ‘Biz beraber yaşayacağız. Kurtuluş Savaşı bunun başlangıcıdır; o yolda devam edelim. Babalarımız bunu yaptı, biz daha iyi yaparız’ diyordum. Ve buna karşı çıkmıyorlardı.  Kürt sorunu var Kürt kökenli vatandaşlarımızın ağırlıkla Güneydoğu’da yaşamasından kaynaklanan bir sorun olduğuna şüphe yok. Hâlâ da çözülmüş değilÖ Farklılıkları koruyarak beraber yaşamak kolay bir şey değil... Ama ‘Kürt sorunu’ dediğiniz zaman, sanki sadece Kürt oldukları için bu sorun çıkıyor havası doğuyor. Oysa orada başka kökenli insanlar da var ve bölgede herkesin paylaştığı, tarihten gelen bir sorun var. Onu dikkatli ve duyarlı bir şekilde çözmek lazım. DİN SORUNU Dindar mıyım, bilmiyorum “Annem dini bütün bir kadındı; hep namaz kılardı, Kur’an okurdu, oradan güç alırdı hiç kuşkusuz... Ben öyle bir şey yapmıyorum. Dindar mıyım? Bilmiyorum. Arada namazlara gidiyorum. Onun dışında gece uyumadan evvel, küçükken annemin bize öğrettiği duaları okuyorum. Ama tabii bunlar ezbere yapılan şeylerÖ Türkçe okusak, o zaman duygular daha anlamlı olur. Umarım bir gün Türkçe yaparız duaları... Onun dışında dinle ilgim yok.  Dinde reform lazım Aslında zaman zaman aklımdan geçmiyor değil, bu işle iyice ilgilenip laiklik konusundaki teorik meseleyi çözecek bir yaklaşımı ortaya atmak; ama onun için bayağı uğraşmak ve dine iyice girmek lazım. Gençliğimde dini öyle ciddiye almadım. Onun için bundan sonra da yapamam. Oysa toplum açısından dini ciddiye almak gerekir; onu şimdi görüyorum. Gençken ‘Tamam din var, ama biz başka bir şey yapacağız’ diyordum. Siyasete girince toplumu etkileyen bir güç olarak dinin nedenini anlıyorsunuz. ‘Din daha iyi uygulansa’ diye aklınızdan geçiyor, ama onu yapacak zamanınız kalmıyor artık... Dinde bir çeşit reform, bir yorum getirmek lazım. Ama bütün bir hayat isteyen bir iştir o... Pek çok kimse hemen karşı çıkar, insanları öldürmeye kalkarlar. Onları göğüsleyecek zaman ve enerji gerekir. Onu başkası yapabilir. Atatürk’ten beri fiilen reform yapılmış, ama bunun teorisi yapılmamış. Teorisini yapmadan, eylemli olarak yapmak, yani yönetim üzerinde caminin egemenliğini kırmak, ama dini ortadan kaldırmamak, Kuran’ı Kerim’e yorum getirmemek... Bu yeterli değil; sürekli irtica tehdidi oradan geliyor. Çünkü Kur’an’ın kendisi yönetime de karışıyor. Dolayısıyla siz istediğiniz kadar ‘Karışmayın’ deyin, inanan birisi ‘Kitap öyle demiyor’ diyor. Ona bir yorum getirinceye ve o yorumu kabul ettirinceye kadar o tehlike her zaman olacaktır.  Camide olmamak... Seçim dönemi Özal, dinci hisleri okşayan davranışlarda bulunuyordu. Mesela sık sık camiye gidip gösterişli bir şekilde namaz kılıyordu. Bizse bir mitingde konuşurken camiden ezan okununca konuşmayı kesiyorduk. Böylece dine saygılı olduğumuzu gösteriyorduk. Ama bu, dinleyenler üzerinde o kadar inandırıcı olmuyordu. Çünkü ‘Dine saygılıysanız gidin namaz kılın’ diye içlerinden geçiyordu herhalde... Biz ‘Dine saygılıyız, ama devlet işlerine karıştırmayız’ demeye devam ediyorduk ve bence bu, aleyhimizde bir konu oluyordu seçmen nezdinde... Özal da, DYP de bunu çok iyi istismar ediyordu. Tabii onlar camide namaz kılıp ondan sonra meydana çıkıyorlardı. Ezan okunurken mitingde değil camide oluyorlardı. Bizse, geçmişten kalan bir yaklaşım olarak toplu olarak gitmiyorduk; gösteri halinde yapmıyorduk. Bizim onu yapmamamız bir eksiklik, ama tabii dikkatli yapmamız lazım; istismar haline getirmemeli...“ SİVAS KATLİAMI Aleviler beni affetmedi “Sivas’ta bir ihmal var, ama nereden kaynaklandığını anlayamadım. ‘Orada yeterince güçlü bir komutan ya da vali olsaydı müdahale edip durdururdu’ diye düşünüyorum, ama öyle olmadı anlaşılanÖ Oradaki yerel yönetim, zaaf gösterdi. Hükümet de acemilik etti. Belki oradakilerle daha sıkı temas etseydi, İçişleri Bakanı Vali’ye ‘Ne yap yap, durdur’ deseydi, daha farklı olabilirdi. O bakımdan hükümetin ortak sorumluluğu var. Ben de hükümetteydim, benim de sorumluluğum var. Gerçi ben uzaktaydım, bir şey yapmak için en zor durumdaydım, ama sonuçta hükümetteydik hep beraber. Demek ki tahmin edemedik böyle birşey olacağını. Zamanında müdahale edemedik. Oradaki durumu engelleyememek, birtakım masum insanların ölümüne sebep oldu; acıklı olan o... Onu affetmedi bizim partililerimiz... Ne zaman bir toplantıya gitsem ‘Sivas’ta katliamı niye durdurmadınız’ diye suçluyorlar. Ben anlatıyorum baştan sona kadarÖ Birşey söylemiyorlar, ama benim gerekeni yapmadığım, hata ettiğim şeklinde bir izlenim hep devam ediyor. Çünkü kendi canları yandı. Sivas’ta zulüm görenler beni seven, sosyal demokrat insanlardı. Bir kısmı Alevi idi. Tabi Aleviler, onları seven birisi Başbakan Yardımcısı iken kendilerine hiçbir kötülük gelmeyeceğini düşünüyorlardı. Onları seven birisi iktidardayken bu iş nasıl oldu, onu bir türlü anlayamıyorlardı. O yüzden de bu talihsiz sonuçtan dolayı beni affetmediler. ‘Senin bizi koruman gerekirdi, niye korumadın’ dediler hep...“ SON SÖZ Bana verilen görevleri yaptım “Küçükken babam bir konuşmada bana ‘Sonuna kadar görevimi yapacağım’ dedirtmişti. Ben de o zaman bunu bir hitabet sözü diye algılamıştım. Halbuki doğruymuş söylediği; bu söylediği bizim içimize işlemiş: Okulda başladık. Ondan sonra siyasete çağırdılar gittim, görev yaptım, üniversitelerde görevler yaptım. İnsan bir dönem bir görev yaparsa, başka bir görev veriyorlar. Bilimle uğraşmaktan zevk aldım. Yazmaktan da zevk aldım. Belki uğraştığım işlerin hiçbirinde büyük birşey yapmadım, ama hepsinde azar azar bir şeyler yaptım. Öyle olunca insan hiçbir yerde sivrilmiyor. Birçok yerde iz bırakıyor, ama hiçbirinde çok büyük bir şey yapmamış oluyor. Pişman olduğum bir şey yok. Ama hayatım baştan yazılsa, bana kalsa sadece bilimle ve yazmakla uğraşırdım.” BİTTİ",https://www.milliyet.com.tr/yazarlar/can-dundar/kurt-sorunu-farkliliklara-saygiyla-cozulur-1158219
Can Dündar,Türk rönesansının mimarlarından biri öldü,08 Kasım 2009,"1946 yılı... 23 yaşındaki genç kız, Ankara’daki evin salonunda sedirine uzanmış isteksizce ders çalışıyor. Odanın öbür köşesindeki genç adam ise ona bakarak önündeki kağıda bir şeyler yazıyor. Az sonra genç kızın yanına gidiyor, kağıdı uzatıyor: “Bak, senin için bir şiir yazdım” diyor. Okuyor genç kız: “Uzanıp yatıvermiş, sere serpe; Entarisi sıyrılmış, hafiften; Kolunu kaldırmış, koltuğu görünüyor; Bir eliyle de göğsünü tutmuş. İçinde kötülüğü yok, biliyorum; Yok, benim de yok ama... Olmaz ki! Böyle de yatılmaz ki!” Edibe’ye şiir Ev, Sabahattin Eyüboğlu’nun evi... Şair, Orhan Veli Kanık... Kız ise Bella Kent... Erol Güney’in baldızı... Erol Güney mi? Orhan Veli’nin İstanbul Üniversitesi Felsefe Bölümü’nden arkadaşı... 1944’te Ankara’da Milli Eğitim Bakanlığı Tercüme Bürosu’nda birlikte çalıştığı yoldaşı... “Platonik aşkı Bella”nın eniştesi... “Bir erkek kediyle bir parça ciğer/ Dünyadan bütün beklediği/ Ne iyi” şiirinde bahsettiği Edibe adlı kedinin sahibi...  Rengarenk bir hayat İşte o Erol Güney’le üç yıl önce Fazıl Say konseri için gittiğimiz Tel Aviv’de tanışmıştım. Bir otel lobisinde buluşup uzun uzun eski günlerden, Tercüme Bürosu hatıralarından, unutamadığı mavi yolculuklardan konuşmuştuk. Rengarenk bir hayattı onunki... Birinci Cihan Harbi başlarken Odessa’da doğmuştu. Sovyet devrimi patlayınca ailesiyle İstanbul’a göçmüşlerdi. Üniversitede Sabahattin Eyüboğlu’nun öğrencisi olmuş, Abidin ve Güzin Dino’yla, Mina Urgan’la, Azra Erhat’la, Rasih Nuri İleri ile dostluk kurmuş, mezun olunca da Talim Terbiye’nin Tercüme Bürosu’na tayin olmuştu. Orada da kendisini dönemin en iyi kadrosu bekliyordu: Suut Kemal Yetkin, Nurullah Ataç, Bedrettin Tuncel, Sabahattin Eyüboğlu... Yeni Türkiye’nin rönesansını hazırlıyorlardı.  105 klasikle kutlama Bu yıl Türkiye 29 Ekim’i nasıl kutladı, o kutlamalardan sizin aklınızda ne kaldı bilmem ama 1945’te yani dünyanın savaşta olduğu yılda Cumhuriyet’in kuruluşu, şark ve garp klasiklerinden 105 eserin çevirisinin bir arada yayımlanmasıyla kutlanmıştı. Bu mucizeyi yaratan çevirilerin altında imzası olanlardan biriydi Erol Güney... Aynı yıllarda Cevat Şakir, Sabahattin Ali, Bedri Rahmi, Necati Cumalı gibi yazarlarla mavi yolculukları başlatan isimdi.  Bir dönemin sonu Sonra paradoksal bir şekilde ülkede demokrasinin önü açıldıkça onun önü kapanmıştı. 1946’daki ilk çok partili seçimlerde gerileyen CHP, bunun faturasını Köy Enstitüleri ile Tercüme Bürosu’na kesmiş, ikisinin de hayat damarlarını kesmişti. Maarif Bakanı Hasan Ali Yücel istifa ettirilmiş, yeni bakan, “Bundan sonra sadece gençlerde yurt sevgisini uyanık tutacak eserler çevrilecek” diyerek klasiklere sırt çevirmişti. Eyüboğlu istifa edip Paris’e gitmiş, Orhan Veli yeni Milli Eğitim Bakanı’na istifasını, makamında bir şişe şarabı yere çalarak vermiş, Erol Güney ise Ajans France Press’te gazetecilik yapmayı seçmişti.  Sürgün yılları O dönem yazdığı bir haber nedeniyle casuslukla itham edilerek Yozgat’taki kampa yollanmış, sonra da vatandaşlıktan çıkarılıp 35 senelik yurdundan sınırdışı edilmişti. Yanına eşini, kucağına Edibesi’ni de alıp önce Fransa’ya göçmüş, sonra İsrail’e yerleşmiş, ama Türkiye’yi, anılarını, dostlarını hiç unutamamıştı. 1990’da Türkiye’yi ziyaret etmesine yeniden izin verildiğinde gelip arkadaşlarının mezarlarını ziyaret etmişti. Yıllar içinde kedisi Edibe’yi, eşi Dora’yı kaybetmiş, yapayalnız kalmıştı.  95’inde duran yürek Biz tanıştığımızda 92 yaşındaydı. Arabasını bizzat kullanacak kadar zindeydi; bize 1920’ler Ankarasının baba Karpiç’ini soracak kadar belleği yerindeydi. Ama kalbi, ıssız bir mezarlık gibiydi. Geçen hafta İsrail’den ölüm haberi geldi. Haluk Oral’la, M. Şeref Özsoy’un onunla söyleşi kitabını (“Erol Güney’in Ke(n)disi”, YKY, 2005) bir kez daha zevkle okudum ardından... Ve klasiklerin yayımını engelleyerek, yazarlarımızı sürüp şairlerimizi sokağa atarak kurulan bu demokrasinin neden bir türlü rayına oturamadığını düşündüm yeniden...",https://www.milliyet.com.tr/yazarlar/can-dundar/turk-ronesansinin-mimarlarindan-biri-oldu-1159327
Can Dündar,‘Amerikalı kızla evlilik’ şoku,01 Kasım 2009,"Amerika’da okurken, NBC’de popüler bir yorumcu, ‘Türkiye Cumhurbaşkanı’nın oğlu, bir Amerikalı kızla evlenmek üzere’ demiş. Bu da Cumhuriyet’te haber olmuş, babam çok üzülmüş. ‘Aslı olmayan bir haber’ diye önce telgraf çektim, sonra mektup yazdım “1947’de üniversiteden mezun oldum. Abim California’daki CALTECH üniversitesindeydi. Ben de onun yanına gittim. Teorik fizik yapmak istiyordum. O zaman dünyada ünlü olan fizikçi Einstein’dı. Onun gibi olmam söz konusu değildi ama Einstein idolümdü. Bursum yoktu, babamın parasıyla gitmiştim. Babam aylık 140 dolar civarında bir para yolluyordu. O yeterli oluyordu. Arada gelip gidenlerle ilave para da yolluyordu. Hatta bir kez Vehbi Koç’la biraz para göndermişti. Abimle bütün gün okuldaydık. Akşamları ben evde çalışırdım. Arada yemeğe çıkardık, yemekten sonra eve döner gene çalışırdım. Arada bir sinemaya giderdik ama öyle partilere filan gittiğimiz olmadı. Zaten ben mahcup bir insandım. Öyle partilere gitmekten hoşlanmazdım; korkar, çekinirdim. En büyük lüksümüz otomobille Los Angeles’e gitmek, orada bir sinemaya girmek, belki bir iki artisti görmekti. Abim gördü birkaçını, ben hiç görmedim gerçi... O yıllarda NBC’de Walter Winchell diye çok popüler bir yorumcu vardı. Bir programda ‘Türkiye Cumhurbaşkanı’nın CALTECH’te okuyan oğlu, bir Amerikalı kızla evlenmek üzere’ demiş. Bu da Cumhuriyet’e haber olmuş. Hiç böyle bir şey yoktu oysa... Ben kimseye aşık olmadım. Winchell uydurmuş ya da ‘Orada yaşıyor; muhakkak bir kızı sevmiştir’ diye yakıştırmış. Abim o zaman Türkiye’deydi. ‘Babam çok üzüldü, öyle bir şey olmadığını söyle’ diye yazdı bana... Ben de babama ‘Aslı olmayan bir haber bu’ diye telgraf çektim. Sonra mektup da yazdım: ‘Bunu yazan, ya bizi tanımayan iyi niyetli biri veya bizi tanıyan kötü bir insan. Bunu uydurmuş’ dedim. Babam hoşlanmış bu ifadeden. İnandı bana. Üzüntüsü kalmadı.” SANDIKTA YENİLEN BABAYA MEKTUP: ‘Canınız sağ olsun!’ CHP iktidarı 1950 seçimiyle büyük yenilgiye uğrayıp devrildiğinde Erdal İnönü, Amerika’daydı. Seçimden 2 gün sonra babasına şu mektubu yazdı: “Sevgili babacığım, Dün sabah erkenden Ömer’in çoğunluğu kaybettiğimizi bildiren telgrafını aldım. Akşam gazetelerinde biraz havadis vardı. Malatya’dan seçildiğinizi, fakat genel sonucun 150’ye karşı 300 civarında olduğunu yazıyordu. Geçmiş olsun! Ne kadar ihtiyatlı beklenmiş olursa olsun gene bir şok tesiri yapmıştır herhalde. Umarım şimdiye kadar hepsi geçmiş, neşeniz yerine gelmiştir. Tafsilattan haberim yok tabii... bir haberde seçimlerin gayet muntazam geçtiğini, büyük bir çokluğun seçimlere katıldığını okudum, çok sevindim. Asıl başarı bu... Netice itibarıyle memleketimizde demokrasi olduğunu dünyaya ispat edecek kesin olay düzgün, hadisesiz bir iktidar partisi değişmesi geçirmekti. Bunu yapabilirsek, bu seçimlerin hakikatte en büyük zaferimizi ilan ettiği anlaşılacak. Gerisinin ne ehemmiyeti var, canınız sağ olsun!” 6-7 EYLÜL’DE İSTİKLAL’DE Feci bir manzara ile karşılaştık... “O akşam Maçka’da, amcamın kızının evinde yemekteydik. Metin Toker ve kızkardeşim Özden de vardı. Yemeğin sonuna doğru gazeteciler Metin’i aradılar. ‘İstanbul’da olaylar oluyor’ diye anlattılar. Metin ‘Hadi gidip görelim’ dedi. Benim Citroen’le Metin, Özden ve ben Taksim’den Şişli’ye giden asfalta çıktık. Oraya kadar bir şey yoktu pek... Sonra baktık sağda solda insanlar var. Şaşkın şaşkın bakınıyorlar. Bazı dükkânların kepenkleri kırılmış, önlerine bir şeyler yığılmış. Taksim’e doğru yürüdükçe arttı kalabalık... İstiklal Caddesi’ne geçince feci bir manzara ile karşılaştık: Dükkânların kepenkleri kırılmış, yola bin türlü malzeme yığılmış. Eşyalar, buzdolapları daha çok kenardaydı, ama yolda kumaşlar vardı. Sağda solda insanlar, askerler vardı. Artık hareket bitmişti. Fakat şaşkınlık ve o dağınık manzara devam ediyordu. Biz bata çıka otomobille ilerledik. Hep etraf yıkıntı halindeydi. Bütün caddeyi boydan boya geçtik. Tekrar eve döndük. Sabahleyin balkondan bakınca Üsküdar tarafından yükselen alevler görünüyordu. Babama da gösterdik. O da hayretle baktı.” ASKERDE ‘Yeni yer görürüm’ diye Kore’ye gitmek istedim, izin çıkmadı “Tolstoy’un bir sözü vardır: ‘Askerlik, insanların bir şey yapmadan, büyük bir görev yerine getiriyormuş rahatlığıyla yaşadıkları bir alandır’ der. Askerler belki rahatsız olur bundan ama bir edebiyatçının görüşüdür. Ben de askerdeyken bir şey yaptığım yoktu. Çok rahattım. Memnundum askerlikten ... Askerlerle aram eskiden beri iyidir. Sevdiğim bir muhittir. Onlar da beni severlerdi. Tabii babamı sevdikleri için bana da iyi davranırlardı. O bakımdan hiçbir sıkıntım, şikâyetim yoktu. Eğitim döneminde sabah erken kalkıp kar kış dinlemeden talim yapardık. Yedek subay olunca Mamak Muharebe Okulu’nda tercümanlık yaptım. Kalan vakitte doçentlik tezimi yazdım. O ara Kore’de savaş bitmişti ama hâlâ orada bir Türk Birliği vardı. Yedek subayken ‘Yeni bir yer görürüm, yeni şeyler öğrenirim’ diye gitmek istedim ama kumandanım izin vermedi. ‘Sen oraya gitme. Ne olacağı belli olmaz’ dedi. Askerken doçentlik sınavımı verdim. 1.5 sene sonunda hem yedek subaylığım bitmiş oldu hem de doçent oldum.” HELİKON DERNEĞİ Ecevit çok kibar ve fazla iyi niyetliydi “Fakültede asistanken arkadaşlarımın, ‘Helikon’ adında bir sanat derneği kurduğunu öğrendim. Ankara’da bir galeri tuttular. Orada Bedri Rahmi, Eren Eyüboğlu gibi ressamların sergilerini açtılar. Ben de ilk defa orada bir resim sergisinde haftada bir iki gün muhafızlık yaptım. Hep beraber piyes okuduk. Bülent Ecevit’le de orada tanıştık. O zamanlar Ulus gazetesinde resim kritikleri yazardı. Edebiyata, sanata, resme meraklıydı. Çok kibar, sevimli, iyi niyetli bir insandı. Fazla iyi niyetli belki... Aramızdaki bazı tecrübeli insanlar öyle imalarda bulunuyordu. Ama biz Ecevit’le birbirimizi seviyor, sayıyorduk. Ailece de görüşüyorduk. Biz Mebusevleri’nde Ayten Sokak’ta oturuyorduk; onlar Bahçelievler’de bize yakın bir yerde oturuyorlardı. Onlar bizim eve geldi, biz onların evine gittik. Babam da severdi kendisini...” EVLİLİK Çocuğumuz olmadı çünkü... “O zamana kadar kızlarla arkadaşlıklarım oluyordu ama evlenme teşebbüsüm hiç olmamıştı. Zaten bir defa olur bu iş genellikle... O yaz Heybeliada’daydık. Eşimin ailesi, babamın evinden bir sonraki evde otururlardı. Eşimin babası Ali Sohtorik işadamıydı. Babam da çok severdi kendisini... Sık sık buluşurlardı. Ben de o münasebetle aileyle tanıştım. Büyük kızları Sevinç’i de görürdüm. Çok da fazla tanışamadım kendisiyle ama uzaktan bir iki görüşmemiz oldu. Liseyi yeni bitirmişti ama üniversiteye gitmemişti, ailesi istememişti sanırım. Evdekiler evlenmemi istiyordu. Babam 32 yaşında evlenmiş. Ben 31 yaşındaydım. Çok geç kalmış sayılmazdım. Ben de evlenmeye karar verdim. Sevinç’i gözüme kestirmiştim. Bir defa görünüşü etkilemişti beni, güzel bir insandı; onu sevdim. Tavırlarını da sevdim. İyi niyetle davrandı; başından itibaren beni sevdiğini gösterdi. Bir hayat arkadaşı olarak ideal bir insandı gördüğüm kadarıyla... Evdekilere ‘Sevinç’le evlenebilirim’ dedim.  Aşk mı? “Evet sevdim eşimi... Eşimi sevdim ... Yani aşk denen şey, işte durmadan eşinizi, sevgilinizi düşünürsünüz. O durumları yaşadım ben de... Eşim de büyük iyi niyetle beni kabul etti. Evlenmeden önce çok az görüştük. Onun ailesi de muhafazakar bir aileydi, beraber dolaştığımız oldu ama öyle kimsenin görmediği yerde buluşmamız pek söz konusu olamıyordu. Yani uzun boylu bir flörtümüz olmadı. Söz Sonra evlerine ziyarete gittik. Babam, kızlarını istediğimizi söyledi. ‘Düşünelim’ dediler. Kısa sürede düşünüp karar verdiler. Ada’da beraber dolaşabilmemiz ancak ondan sonra oldu. Çok kısa zamanda onların Ada’daki evinde nişanlandık. Ben çok mutluydum; eşim de mutluydu sanırım. Fotoğraflarda mutluluğum belli oluyordu. Hatta bir arkadaşım alay etti, ‘Yahu bu kadar istiyordun, niye şimdiye kadar bekledin?’ diye... Nikâh “Beyoğlu’nda Tünel’in yanındaki eski nikâh dairesinde evlendik. Tabii çok kalabalıktı. Siyasetçiler, tanıdıklar, basın mensupları... Tıklım tıklımdı. Amcam benim şahidim oldu. Eşimin şahidi Şemsettin Günaltay’dı. Liman Lokantası’nda eğlenceli, danslı bir düğün oldu. O gece Divan Oteli’nde kaldık. Ertesi gün de uçakla Amerika’ya yola çıktık. Çocuk? “Çocuğumuz olmadı. Önce olacak diye bekliyorduk, olmayınca doktorla konuştuk, kusurun bende olduğu anlaşıldı. Ben küçükken galiba bir kabakulak geçirmiştim. Ondan kalan bir arıza olarak çocuğum olmadığı anlaşıldı. Önce tam ümitsiz olmadı doktorlar, uğraştılar biraz, birtakım haplar aldımsa da faydası olmadı. Ama üzerinde durmadık, üzülmedik.” YARIN - 27 Mayıs olmasa daha iyi olurdu. - Telefonu açtım, birisi ‘Ben Deniz Gezmiş’im’ dedi. - Deniz Gezmiş’le nasıl tanıştık? - Muazzam bir gürültüyle patlayan bomba kapımızı uçurdu. - 12 Mart’ta savcılığa çağrıldım, kırıldım. - Babam ölürken başucundaydım.",https://www.milliyet.com.tr/yazarlar/can-dundar/amerikali-kizla-evlilik-soku-1156742
Can Dündar,ODTÜ’de İnönü soyadına itiraz,02 Kasım 2009,"27 MAYIS YORUMU: Olmasa daha iyi olurdu “Ankara’ya 27 Mayıs’tan hemen sonra geldim. Hava normale dönmüştü. Ama babam memnun değildi durumdan... Demokrasinin kesintiye uğramasına üzülmüştü. O kadar uğraşarak, muhalefetin bütün sıkıntılarını göğüsleyerek seçime hazırlanırken, böyle bir şey olması aslında onun için bir şoktu. Bugün ben de babam gibi düşünüyorum. Biraz dayanılsaydı herhalde daha iyi olurdu. Demokrasi yolunda çok zorluklardan geçiliyor; o yolu bırakmamak lazım. Bıraktığın zaman baştan başlıyorsun çünkü... O bakımdan, olmasaydı daha iyi olurdu; ben de o fikirdeyim. Baskılar, sıkıntılar oluyor ama o çerçeveyi bozmamak lazım. Eninde sonunda o baskılar geçiyor ve halkın iradesiyle daha iyi noktalara geliniyor; ama kesinti yaptığınız zaman baştan başlıyorsunuz. Zaman kaybetmekten başka bir şey değil.” DENİZ GEZMİŞ’LE TANIŞMA: Telefonu açtım, karşımdaki ‘Ben Deniz Gezmiş’im’ dedi “ODTÜ’de rektör olduğum dönem ‘Deniz Gezmiş bizim üniversiteye geliyor, yurtlarda kalıyor’ diye rivayet çıktı. Ben Öğrenci Birliği Başkanı’na soruyordum, ‘Yok öyle bir şey. Burası üniversite, herkes gelir gider ama burada kalması söz konusu değil‘ diyordu. Halbuki gelip gidiyormuş. Kaldığı da söylendi. Ben kendisiyle Deniz Gezmiş olarak hiç görüşmedim. Fakat şöyle bir olay oldu: O günlerde, bizim üniversitenin garajlar kısmında otomobillere bakan arkadaşım İdari Müdür’e telefon etti. ‘Buraya bir öğrenci geldi, bizi tehdit ediyor’ dedi. ‘Peki geliyorum’ dedim, oraya gittim. İdari İlimler Fakültesi Dekanı Yaşar Gürbüz de yanımdaydı. Orada baktım, uzun boylu bir öğrenci, parkasıyla onların karşısındaydı. ‘Sen ne istiyorsun’ diye çıkıştım ona... ‘Bir şey istemiyorum. Buraya geldim, bakıyorum’ dedi. ‘Karışma sen bu işlere’ dedim, onu gönderdim. Sonradan Yaşar bana ‘Bizim o gün konuştuğumuz çocuk Deniz Gezmiş’miş’ dedi. ‘Nerden biliyorsun’ dedim. ‘Bana öyle söylediler’ dedi. Yani o Deniz Gezmiş’se, böyle bir görüşmemiz oldu, kim olduğunu bilmeden... Bir daha da görmedim. Fakat anlaşılan o, gelip gidiyormuş üniversiteye... Evimize bomba O dönem biz eşimle Mebusevleri’nde oturuyorduk. 16 Ocak 1971 gecesi geç vakit telefon çaldı. Telefonu ben açtım, birisi bana: ‘Ben Deniz Gezmiş’im’ dedi. ‘Ne istiyorsun’ dedim. ‘Siz ne yapıyorsunuz’ filan dedi, kapattı telefonu. Arkasından büyük bir gürültüyle bizim evin kapısı havaya uçtu. Biz yukarıdaydık. Sanıyorum bizim yukarıda olduğumuzu teyit etmek için telefon ettiler. Biz telefona cevap verince de kapıya koydukları dinamiti patlattılar. Muazzam bir gürültü oldu. Aşağı indik baktık, kapı kırılmıştı. İlk anda bir şey hissetmedik pek! Çünkü ani oldu. Garip bir şey diye baktık! Tabii komşular geldi, herkes doluştu. Yapacak bir şey yoktu. Çankaya’ya babamın evine gittik, gece orada kaldık. Bir süre orada oturduk. Kimin yaptığı anlaşılamadı. Fakat Deniz Gezmiş’in aradığını sanmıyorum. Niye arasın beni? Benim rektörlüğü bırakmamı isteyen birileri yaptı sanıyorum. Hayatıma kast için değildi herhalde; öyle olsa başka türlü yaparlardı. Korkutmak amaçlıydı muhtemelen ama devam ettim göreve...” KAÇIRILAN UÇAK Abim kaçırılan uçaktaydı, ama babam pazarlığa yanaşmadı “Ecevit’in babama karşı aday olduğu CHP kurultayına ben gitmedim ama kazanınca bir telgraf çekip Ecevit’i kutladım. Ondan Ecevit de memnun kalmıştı; basına ‘İnönü ailesinden yalnızca Erdal İnönü beni kutladı’ demişti. O gün Ömer abim Ankara’ya gelmişti. İstanbul’a dönerken öğrendik ki bindiği uçak Bulgaristan’a kaçırılmış. Tabii büyük bir kriz oldu. Hepimiz çok telaş ettik. Tam da Kurultay günüydü. Babamın kalp rahatsızlığı nüksetmişti. İkide bir kalbi tutuyordu ve tam rahatsızlığı geçmişken bu hikaye oldu. Türkiye’de ilk defa bir uçak kaçırılıyordu. Oradaki gazetecilerle konuştuğumuzda öğrendik ki, uçağı kaçıranlar, istedikleri olmazsa içerdeki herkesi öldüreceklerini, uçağı da havaya uçuracaklarını söylüyorlar. Ellerinde imkan da var. Böyle ters bir durum... Abim de orada... Babam için feci bir durumdu. Ama orada babam, kaçırılan uçakta oğlu olduğu halde ‘Korsanların dediklerini yapın’ gibi bir şey söylemedi. Pazarlık yapma taraftarı değildi. Uzaktan, sesini çıkarmadan izledi gelişmeleri... Sonra bıraktılar yolcuları...” REKTÖR SEÇİMİ En sakıncalı aday benim “60’ların sonunda ODTÜ Rektörü Kemal Kurdaş öğrenci hareketlerinden sıkılıp rektörlükten ayrılmaya karar verdi. Giderken beni vekil bıraktı. O günlerde Akademik Konsey, ‘Yeni rektör nasıl birisi olsun’ diye bir toplantı yaptı. Orada 3 aday gösterdiler: Birisi bendim. İkincisi İdari İlimler Fakültesi Dekanı Prof. Yaşar Gürbüz. Üçüncüsü Mühendislik Fakültesi’nden Prof. İsmet Ordemir... Ben de o Genel Kurul’a gittim ve kısa ama eğlenceli bir konuşma yaptım. Dedim ki: ‘Rektörlük için öğretim üyeleri 3 aday bildirdi. Duyduğumuza göre Mütevelli Heyeti’nin bunlara itirazı varmış. İsmet Ordemir’in hiç yönetim tecrübesi olmadığını söylüyorlarmış. Ama tecrübe, iş yaparak edinilir. Seçilirse pekala tecrübe edinir. Öteki adayımız Yaşar Gürbüz’ün solda olduğunu iddia ediyorlarmış. Bu da geçici bir sakıncadır. Zamanla nereden geldiği unutulur, ortaya gelir. Bunlar geçici şeylerdir. Ama benim için yaptıkları itiraz, en önemlisi... Çünkü Mütevelli Heyeti, benim soyadıma, yani İsmet İnönü’nün oğlu olmama itiraz etmiş. Bunu değiştirmek kimsenin elinde değildir. Bu, doğa yasalarına aykırıdır. Gördüğünüz gibi benimki, en düzeltilmeyecek durum. Onun için beni adaylıktan çıkarın. Öbür adaylarınız kalsın’ dedim. Tabii çok güldüler ve alkışladılar. Ama dinlemediler beni...” 12 MART Sorgulanmak ağrıma gitti “12 Mart’tan sonra rektörlüğü bırakıp rahatlamıştım. Öğretim üyesi olarak devam ediyordum. Ama benim de öğrenci ayaklanmalarında rolüm varmış gibi dedikodular oluyordu. Bir gün üniversiteden dönerken jandarma durdurdu, sonra bıraktı. Ertesi gün sıkıyönetim savcılığı çağırdı. Bir genç savcıyla birkaç saat konuştuk. ‘Üniversitede ne oldu’ diye uzun boylu sordu. Benim rolüm olup olmadığını soruşturdu. Ben anlattım yaptıklarımı... İfademden tatmin oldu sanırım ve tutuklamadı, bıraktı beni... Savcılar nihayetinde görevlerini yapıyorlar ama kamuoyunda da beni suçlayan bir hava vardı gördüğüm kadarıyla... Suçlanmanın zararı yok da ben kendi açımdan fedakarlık yaparak o işi yürütüyordum. Buna rağmen sonunda suçlanmak, tabii insanın ağırına gidiyor. Evet, kırgındım! İstifa ettiğimi babama söylediğimde, o tabii daha tecrübeli olduğundan ‘Meyus olma’ dedi bana... Kendi kendime ‘Meyus olmayayım ama olunmayacak bir durum değil’ diyordum. Ama babam haklıymış. Birkaç ay ‘meyus’ dolaştım, sonra geçti. Babamın dediği doğruydu; böyle şeyler oluyor hayatta... Bunları gereğinden fazla abartmamak lazım. Aksi takdirde insan devam edemez.” İSMET PAŞA’NIN SON SÖZÜ Annenize iyi bakın! “Babam son günlerinde yorgundu. Rahatsız olduğunda, biz de eve gider, anneme yardım etmeye çalışırdık. Sonuna kadar aklı başındaydı. Ama bazen aklına birtakım hayaller geliyordu. Hatta bir defa hükümetin kendisine güvenlik konusunda bir şeyler sorduğunu hayal etmiş, yanına gelen arkadaşlarına ‘Hükümet böyle soruyormuş aman dikkat etsinler’ gibi şeyler söylemişti. Son kez rahatsızlandığında gene annem çağırdı. Gittik hemen... Babam beni gördüğünde odasında, koltukta oturuyordu. ‘Çok ıstırabım var’ dedi. O ara kız kardeşim de gelmişti: ‘Annenize iyi bakın’ dedi. Bana son söylediği söz bu oldu: ‘Annenize iyi bakın!’ Ondan sonra yattı; bir daha kalkamadı. Vefat ettiği gün ben Pembe Köşk’teydim. Hatta belki en son gören ben oldum. Yatarken yanındaydım. Birdenbire gözlerini açtı, bir şey söyleyecek gibi oldu. Sonra tekrar kapattı. Hemen doktoru çağırdım; kalbi durmuştu. Uğraştılar ama bir daha kalbini çalıştıramadılar. YARIN * 12 Eylül’de anayasaya hayır oyu verdİm. * Eşİm “Erdal yapma” dİye bağırıp telefonu yüzüme kapattı. * Evren, “Sİz bu İşlerİ bİlmezsİnİz” dedİ. Kamçılandım. * Arkadaşlara, “Sİz gelmeyİn, ben babamın kabrİ önünde duracağım bİraz” dedİm. * Ahmet Durakoğlu elİnde bİr zarfla İçerİ gİrİp “Vetolar geldİ” dedİ. * Mamak’takİ duruşmaya gİderken hapsİ göze almıştım.",https://www.milliyet.com.tr/yazarlar/can-dundar/odtu-de-inonu-soyadina-itiraz-1156980
Can Dündar,‘Erdal yapma!’,03 Kasım 2009,"“12 Eylül’den sonra bir gün, üniversitede odamda çalışırken birisi telefon etti. ‘Ben İbrahim Cevahir. Önemli bir konuyu konuşacağım’ dedi. Geldi; 2 saat kadar oturdu. ‘Türkiye’de demokrasinin yeniden canlanması için halkın, askeri rejimden bağımsız olduğuna inandığı bir ismin başa geçmesi lazım. Bunu ancak siz yaparsınız’ dedi. Ben şaştım, ‘Nerden çıkardın. Ben üniversitedeyim, dekanlığım devam ediyor. Siyasetle ilgim yok, bilmem de siyaseti’ dedim. ‘Siz yaparsınız bu işi. Bir düşünün. Tekrar görüşürüz’ deyip gitti.  Eşim korkuyordu Ben tabii ciddiye almadım. Aradan 10 gün kadar geçti. Bu arada öteki partiler ortaya çıktı. CHP Genel Sekreteri Mustafa Üstündağ benimle görüşmek istedi. 2 saat kadar konuştuk. Dedi ki: ‘Ecevit bıraktıktan sonra, başkanlığa fiilen ben bakıyorum. Herkes bir Başkan bekliyor.’ Dinledim. ‘Düşüneceğim’ dedim. İstanbul’a döndüm. Birçok işe girdiğim bir dönemdi. Siyaset hiç gündemimde değildi. Eşim de korkuyordu; babasından kalan siyaset anıları hoş değildi: ‘Babam yıllarca parasını, zamanını bu yolda sarf etti, ama hasta olunca onu tek başına bıraktılar. Sen de bu işe girersen, olacak olan budur’ diyordu.  Uykusuz gece Sonra CHP’li Sırrı Atalay ile Necdet Uğur Ankara’dan geldiler. “Siz ortaya çıkarsanız CHP’lilerin çoğu etrafınızda toplanacaktır. Gece düşünün. Yarın sizi Ankara’da bekleyeceğiz. Gelirseniz görevi kabul ettiğinizi anlarız’ dediler. ‘Düşünürüm’ dedim. Onlar gittikten sonra eşim ‘Niye “Hayır” demedin. Kabul edersen mutlu hayatımızın nasıl bozulacağını görmüyor musun’ diye sitem etti. O gece epey uykusuz kaldım. Zıt duygular içindeydim. Eşime hak veriyordum, ama siyasetin durumunu da görüyordum. Sosyal demokratlar dağınıktı. Babamın başlattığı bir davanın sonuçsuz kalacak olmasından rahatsız oluyordum. Demokrasiye geçmede bir şey yapılabilecekse yapmam, bana görev gibi görünüyordu; ama evde çok rahatsız olmak da vardı. Sonunda ‘Ben bu işe girmeyeyim’ dedim. Ertesi sabah Ankara’ya gitmedim.  Girsem iyi olacak 15 gün izledim, ama başka birisi çıkmadı maalesef... Dağınık manzara devam etti. Benim rahatsızlığım da arttı. O ara bir gün eşime sordum: ‘Sen bu teklife çok üzülmüştün. Eğer girmeye karar verseydim ne yapardın?’ ‘Ne yapacaktım, sonunda kabul ederdim’ dedi. Bu da bana cesaret verdi. Gerçi sonunda kabul etmedi, hâlâ da kabul etmiyor; “Ben öyle bir şey söylemedim” diyor, ama ben söyledi diye hatırlıyorum. Neyse, o ayrı mesele... Sonunda ‘Galiba girsem iyi olacak’ diye karar verdim. Ankara’ya gidip kabul ettiğimi söyledim.  Kusura bakma Üzüldüğüm tek şey, eşimin itirazı olacaktı. O akşam ona söyleyemedim. Telefon edip “Bu akşam burada kalıyorum, yarın geleceğim” dedim. Ama gece zor uyudum. Sabah Pembe Köşk’te bir basın toplantısıyla kararımı açıkladım. Basın toplantısından sonra eşime telefon ettim. ‘Kusura bakma, ben siyasete giriyorum. Basın toplantısı yaptım’ dedim. ‘Erdal yapma” diye bağırdı ve telefonu yüzüme kapattı. Çok üzüldüm tabii, ama yapacak bir şey yoktu. ERDAL İNÖNÜ ANITKABİR’DE Atatürk’le bu ne samimiyet? “6 Haziran’da, yaş günümde SODEP’i kurduk. 37 kurucu ile Anıtkabir’i ziyaret ettik. Saygı duruşu yaptık. Defteri imzaladım. Genellikle Anıtkabir’e gidenler bu deftere yazarken ‘Atam’ yahut ‘Büyük Atam’ diye başlarlar. Ben böyle bir şey yazmadım. Çünkü bu benim tuhafıma gidiyor. Atatürk hayatta değil. Dolayısıyla onun ‘Ben seni kabul etmiyorum karşımda’ diyecek hali yok; ama biz ‘Atam’ dediğimiz zaman bir senli benlilik kurmuş oluyoruz. Öyle değil mi? O konuda fikrini söyleyemeyecek bir insana karşı, bir samimiyet gösteriyoruz. Bence bu yanlış, ama hep yapılıyor. Ben öyle başlamadım: ‘SODEP kurucuları burada Büyük Atatürk’e saygılarını sunuyorlar ve demokrasinin yeniden sağlıklı bir şekilde kurulması azimlerini ifade ediyorlar’ diye yazdım.  Tarihe geçiyoruz Sonra arkadaşlarıma ‘Siz gelmeyin. Ben babamın simgesel kabrinin önünde duracağım biraz’ dedim. Oraya gittim, orada da bir saygı duruşu yaptım. Sorumluluğumun önemini duyuyordum. ‘Bayağı önemli bir işe giriştim. Bu, büyük bir sorumluluk getiriyor. Tarihe geçmiş oluyoruz bir anlamda... Bunun sorumluluğuyla yaşayacağım bundan sonra’ diye düşündüm. Babam belki benim için politikayı aklından geçirmişti; ama bana hiçbir zaman söylememişti. Şimdi onun bana önermediği bu görevi yüklenmiştim. Bir süre anılarıyla baş başa kaldım. Omzuma yüklenen sorumluluk duygusu iyice ağırlaşmıştı. VETOLAR GELİYOR Kenan Evren beni soldan korktuğundan veto etmiştir Parti kurulduktan 17 gün sonra Çankaya’da evde otururken telefon çaldı; Cüneyt Arcayürek’ti. ‘Şimdi ilan ettiler. Pek çok veto var. Siz de veto edildiniz’ dedi. ‘Ya, sahi mi? Peki, sağlık olsun’ dedim, telefonu kapattım. Biraz şaşırdım, ama söyleyecek bir şey yoktu. Öğleden sonra genel merkezde toplandık. Odamda otururken kapı çaldı. Ahmet Durakoğlu elinde bir yazıyla içeri girip ‘Karar geldi’ dedi. ‘Ne haber’ dedim. ‘Fena’ dedi. Ben de dahil 21 kurucunun veto edildiğini söyledi. Sesimi çıkarmadan aldım, okudum. Ondan sonra ne söylediğimi hatırlamıyorum. Fazla da konuşmadık, çünkü veto edilince insan pek konuşacak şey de bulamıyor; yani ‘Siz bu işe karışmayın’ şeklinde bir emir çıkmış oluyor. Zaten fazla bir şey söylemeye vakit kalmadan arkadaşlar geldiler odaya... Oda birden parti yöneticileriyle doldu. Her kafadan bir ses çıkıyordu. Bazısı tepki gösteriyordu. Bazısı teselli etmeye çalışıyordu. Duygusal konuşmalar oldu. Yarım saat kadar konuşulanları dinledikten sonra ‘Artık ben karışmıyorum, bundan sonra siz yöneteceksiniz. Ben artık İstanbul’a gideyim’ diyerek arkadaşlara veda ettim. Hepsinin elini sıktım, başarılar diledim. Kalktım ve Atilla Sav’ın arabasıyla partiden ayrıldım. O gece uyuyamadım. Niye veto edildiğime dair bir bilgim yoktu. ‘Vaktiyle üniversitede benim için “Solcu öğrencileri destekliyor” diyorlardı. Sayın Evren de soldan korktuğundan böyle yapmıştır herhalde’ diye düşündüm kendi kendime... Sonra çok üzerinde durmadım. Hatta bir çeşit rahatlama da duydum. Sorumluluktan kurtulmuş oldum.” KÖŞK BULUŞMASI Evren “Siz bu işleri bilmezsiniz” dedi “Partiyi kurmaya karar verince Evren’den randevu istedim 25 Mayıs’a randevu verdi. Ben yalnız gittim. Görüşmemiz 1 saat bile sürmedi. Beni ciddi karşıladı. Öyle hararetle karşılamadı. Babama saygı gösteriyordu. Annemin sağlığını sordu. Adımdan yararlanmak isteyenler çıkabileceğini söyledi. ‘Bu ismin değerini, onurunu düşünmelisiniz’ dedi. Ben de kısaca partinin amacını anlattım. Kendine güvenen, bizi küçümseyen bir tavrı vardı. Pek ciddiye almadı söylediklerimi... Memnun olmadı. ‘Yapma’ da demedi. ‘Parti kurmak serbest, siz de kuruyorsunuz. Başarılar dilerim, ama dikkat edin. Zor bir şeydir. Siz bu işleri pek bilmezsiniz’ gibi şeyler söyledi.  Ters tepki, kamçılandım Bende uyandırdığı izlenim şuydu: ‘Ben bu işi yapamayacağım. Başkaları beni kandıracak, benim aracılığımla başka çıkarlara yönelecekler. Ben de partiye hâkim olamayacağım.’ Galiba sonradan benzer şeyleri Metin Toker’e de söylemiş. Metin de itiraz etmiş: ‘Yok, o göründüğü gibi değildir. İnsanı suya götürür, susuz getirir’ demiş. Evren, beni caydırmak isteyen bir havada konuşmuştu ama bende tam tersi bir etki yaptı. Kamçılandım. Görüşmeden sonra arkadaşlara ‘Bir an evvel bu işi bitirelim ve ortaya çıkalım’ dedim. Hemen işi hızlandırdık. ASKERİ SAVCILIKTA Hapsi göze almıştım “Kurucu sayımız 28’i bulmuştu. 30 olunca seçime girebiliyorduk, ama olmadı. SODEP’i seçime sokmadılar. Çok rahatsız oldum bu durumdan... Bir şey söylemek zorunluluğunu hissettim. Konuşmak tehlikeliydi, ama tepkimi açıklamak zorundaydım. Kısa bir açıklama yazdım. ‘Çok rahatsız olduğumu, sağlıklı demokrasiye geçişin gecikeceğini’ söyledim. Hemen arkasından beni Sıkıyönetim’e çağırdılar. Maksadımı sordular. ‘Üzüntümü ifade ettim’ dedim: “Bu yapılan doğru değil’ diye anlattım. Savcı, sesini çıkarmadı ama 2 gün sonra dava açtılar.  Mamak’taki tiyatro Mamak’taki duruşmaya arkadaşlarla beraber gittik. Duruşmalar tam bir tiyatro havasında oluyordu. Askeri bölgeye gelirken otomobilden iniyorsunuz. Orada sizi bir minibüs alıyor, içeriye, mahkeme salonuna götürüyor. Mahkeme salonunda ben sanık olarak ortada durdum. Avukatım sağ tarafta, karşımda hâkim heyeti, savcı bir tarafta, not tutan stenolar bir tarafta... Arkada da dinleyiciler... Oldukça etkileyici, heyecan verici bir durum... İnsan ne kadar kendine güvense, yaptığı şeyin doğru olduğunu bilse ve ‘Herhalde beraat edeceğim’ dese de gene de o atmosferde biraz heyecanlanıyor. ‘Ne olacak’ diye merak ediyorsunuz. Mahkûmiyet olmayacağını tahmin ediyorduk, ama belli olmuyor. İnsan oraya gidince her şeyi bekliyor. Zaten o açıklamayı yaparken hapsi göze almıştım. Kimse ‘Bu sözler sizi hapse sokmaz’ diye bir garanti vermiyor.  Sevindik tabii Hâkim bana suçlamayı söyledi: ‘Bu hareketiniz Milli Güvenlik Konseyi’nin kararına karşı çıkmaktır. Niye böyle yaptınız’ dedi. Ben de dedim ki: ‘Maksadım kararlarına karşı çıkmak değildi. Ben üzüntümü ifade ettim. Böyle bir karar, sağlıklı demokrasiye geçme amacımızı yaralar.’ Ondan sonra savcı söz aldı; o da önce ‘Yapılan açıklama, MGK’nın kararlarına aykırıdır’ dedi, ‘...ama anlıyoruz ki bu açıklama üzüntüsünden yapılmıştır, yani esas niyeti karara aykırı davranmak değildir’ diye ekledi. Beraatımı istedi. Hâkim de kararında aynı şeyi söyledi ve beraat ettirdi. Sevindik tabii... Sevinmemeye imkân yok.” YARIN - HANGİ LİDER İÇİN “GÜVENİLMEZ BİRİ” DEDİ. - “PARTİ İÇİNDEKİ UR” KİMDİ? - ÖZAL, “KÜÇÜK TURGUT’LA OYNASIN” DEYİNCE NE CEVAP VERDİ? - SADDAM’LA KONUŞURKEN BACAK BACAK ÜSTÜNE ATMAMASI SÖYLENİNCE NASIL ESPRİ YAPTI? - NİYE MİTİNGLERDE KENDİSİNİ YERE ATIYORDU?",https://www.milliyet.com.tr/yazarlar/can-dundar/erdal-yapma-1157484
Can Dündar,‘Deniz Baykal güvenilmez biri’,03 Kasım 2009,"Erdal İnönü, SODEP’li yıllarda Deniz Baykal’la ilişkisini şöyle anlatmıştı: “Genel Başkan olduktan sonra Deniz Baykal, yanında bir iki gazeteciyle geldi. Gazetecileri içeri almadım. Anladım ki bu bir propaganda manevrası. SODEP’e arkadaşlarıyla törenle üye olmak istediğini söyledi. Baktım ki hizip olarak girmek istiyor, ‘Ona izin veremem’ dedim.” “SODEP’e Genel Başkan olduktan sonra Deniz Baykal benden randevu istedi. Kendisini uzaktan tanıyordum. ‘Eskiden hizip başıydı. Dikkat edin’ diye uyarıyorlardı. 11 Ocak günü geldi. Ben kapıyı açtım. Baktım Deniz Baykal ve yanında bir iki gazeteci... Deniz Baykal’a ‘Buyurun’ dedim, baktım gazeteciler de içeri girmeye yelteniyor. ‘Yok, siz gelmeyin’ dedim. Onları almadım içeriye ve biraz kızdım. Anladım ki bu bir propaganda manevrası... Beni alet edecek. Baykal, gazetecileri almamama biraz bozuldu, ama sesini çıkarmadı. Bana da ‘Beraber olmakta yarar var’ diye anlattı. ‘Doğru, ben de aynı fikirdeyim’ dedim. SODEP’e üye olmak istediğini söyledi. ‘İyi olur, bekleriz. Eski CHP’lilerin üye olmasını ben candan istiyorum, buyurun’ dedim. Ama bir şartı olduğunu söyledi: ‘Benim arkadaşlarım var. Onlarla beraber bir tören yapalım, hep beraber üye olalım’ dedi. Baktım ki hizip olarak girmek istiyor, ‘Tek tek üye olursanız buyurun, ama öyle grup halinde girerseniz, o eski grup havasını doğurur; ona izin veremem’ dedim. ‘Öyleyse bir düşüneyim’ dedi ve ayrıldı. Bir daha görüşmedik. Sonra öğrendim ki biz seçim kampanyası için dolaşırken 3 kişi Ankara Çankaya ilçesine üye olmuşlar.  Elimden çıkıyor parti Haziran 1988’deki kurultayda Sayın Baykal Genel Sekreter oldu. Rahatsız olmadım. Bir süre beraber devam ettik. Sonra fark ettim ki, yine kurultay tarafından seçilen Merkez Karar Yürütme Kurulu’ndaki arkadaşlarım benden çok Sayın Baykal’ı dinlemeye başladılar. Elbette bir iki defa olabilir, ama devamlı böyle olunca rahatsız olmaya başladım. Ve o zaman anladım ki elimden çıkıyor parti... Kişisel olarak ilişkilerimiz iyiydi, ama MKYK’da verilen kararlar hep Sayın Baykal’ın istediği doğrultuda oluyordu. Aramızda anlaşmazlık vardı. Bu şekilde devam edemezdik. Onun üzerine parti grubunda ‘Anlıyorum ki’ dedim ‘grupta Genel Başkan’a güvensizlik sorunu var. Bunun çaresi kurultaya gitmektir. Kurultaya gitmeyi öneriyorum.’ Sandım ki benden sonra Genel Sekreter söz alacak, ‘Pekâlâ kurultaya gidelim’ diyecek. Baykal söz aldı ve ‘Yok, niye böyle söylüyorsunuz. Yanlış anladınız. Hiç öyle bir mesele yok. Biz devam edelim güzel güzel, böyle bir şey çıkarmayın’ dedi. Çok şaşmıştım o zaman... Ben bunu söyledikten sonra artık yapılacak şey, onun da kurultaya gitmenin gerekli olduğunu söylemesiydi; ama söylemedi. İşte orada ilk defa Sayın Baykal’ın pek güvenilmez biri olduğuna karar verdim. Duygularım neydi tam hatırlamıyorum, ama o kadar karşı karşıyayken ‘Böyle bir şey yok’ demesi, bir şey olmamış gibi davranması, bende çok olumsuz bir duygu yarattı.  Gene kaybetti Sonra 1990’daki kurultayda bana karşı genel başkanlığa aday oldu, ama seçilemedi. Büyük farkla kaybetti. Ben zannettim ki kurultay yeniden beni Genel Başkan seçince mesele bitti, artık yanı başımdakinin dediği olmayacak; ama öyle olmadı gene... Baykal arkadaşlarıyla birlikte genel başkanlık mücadelesine devam etti. İki kurultay daha yaptık. Tekrar aday oldu, gene kaybetti. CHP’den gelen bir hizipti bu... Ben ne olduğunu anlamıyordum; ‘arkadaş grubu’ falan diyordum. Arkadaş grubu olduğu doğru da, o grubu, parti politikasının üzerine çıkarıyorlar. O zaman da iş, arkadaşlıktan çıkıyor, birbirlerine bağlı bir çekirdek haline geliyor. Partiye egemen olmaya çalışıyorlar. Her seçimde, illerde, ilçelerde veya partinin seçeceği herhangi bir görevde hemen aday gösteriyorlar ve o adayı seçiyorlar. Tabii bu tuhaf bir şey... Parti içinde ur gibi bir şey oluyor. Onunla beraber yaşamak çok zor oluyor.  Ameliyat lazım Hatta o çekirdek, sonunda partiye egemen olsa da karakterini değiştirmiyor, kendi grubundan başkasına olanak vermiyor. O bakımdan bir hastalık bu maalesef... Ameliyattan başka da çare yok. Hepsini değilse bile bazılarını ameliyat etmek gerekiyor. Onu yapmadık, halledemedik ve sonuna kadar kaldı. Ecevit zamanında da varmış bu hizip... O zaman da Ecevit’le uğraşmışlar. Yenememişler ama hep olmuş. Sonunda ben bıraktıktan sonra arkadaşlarım hiç baş edemediler. Partiye egemen oldu. Başkası da uğraşamadı.” ERDAL İNÖNÜ’DEN ESPRİLER Özal: Küçük Turgut’la oynasınlar İnönü: Konunun uzmanları var “Bir seçim kampanyasında Özal, bizim için ‘Onlar küçük Turgut’la oynasınlar’ gibi bir şey söylemişti. Ben de ‘Konunun uzmanları var, onlara sormak lazım’ demiştim galiba, tam aklımda yok şimdi...”  Ana avrat “İzmir’de Neccar diye, biraz küfürlü konuşan bir arkadaşımız vardı. Ödemişliydi. Eski İzmir milletvekili... Konuşmama başlamadan önce ‘Biraz sert konuşun.’ “İktidara gelip bunların çanına ot tıkayacağız” deyin, gerekirse ana avrat küfredin” demişti. Ben de kürsüye çıktım, dediği gibi ‘İktidara geleceğiz’ dedim, ‘İktidara gelirsek ne yapacağımızı, benden sonra konuşacak arkadaşım söyleyecek’ deyip indim. Çok gülmüşlerdi.” “Bir başka yerde de yaşlıca bir adam gelmişti otobüsün yanına... Babamı tanıyormuş ‘Ben sana kurban olayım, uğrunda öleyim’ filan dedi. Ben de ‘Aman, sakın ölme, bir oy bir oydur’ dedim. Onun ölmesinin bana faydası yoktu ki...”  Biraz büyümüşsün “Bir tanesi de ‘Babanızın kucağında resim çektirmiştim’ diye gelmişti. Benimle de çektirmek istemişti. ‘Ama benim kucağıma oturamazsın, biraz büyümüşsün’ demiştim.” SADDAM’LA RANDEVU Diğer organları nereye koyalım? “1989 sonbaharıydı. Bir gazeteciler heyetiyle Saddam Hüseyin’le görüşmeye Irak’a gittik. Ben ‘Kuveyt’ten çekilin. Savaş olmasın. Savaşa girmek kolaydır, ama çıkmak zordur’ dedim. Saddam da ‘Savaş kararı zordur, ama insan bir ülkeyi yönetiyorsa, bazen zor kararlar vermek durumunda kalabilir’ dedi. Bunun üzerine, ‘Ben sizde hiç öyle savaşa girecek bir hal görmüyorum’ dedim. Ondan biraz rahatsız oldular. Gazeteciler Saddam’la görüşebilmek için yardım istemişlerdi benden... Çıkarken Saddam’a, ‘Benimle beraber gelen gazeteciler var. Onlara da bir mülakat verelim’ dedim. ‘Peki, sizden sonra onları çağırırım’ dedi. Biz içeri salonda, sedirlerde oturarak beklerken bir mabeyinci geldi: ‘Biraz sonra Devlet Başkanı sizi çağıracak. Onunla konuşurken bacak bacak üstüne atmayın. Ellerinizi de dizlerinizin üzerine koyun’ dedi. Tabii herkes bir tuhaf oldu, ‘Ne karışıyor bizim nasıl oturacağımıza...’ diye... Ben dayanamadım: “Vücudumuzdaki öteki organları nereye koyacağımız hakkında da bir talimat var mı?’ dedim. Herkes çok güldü.” SEÇİM KAMPANYASINDA Yere yatıyordum ki, omza almasınlar “Seçim gezilerinde partililer beni omuzlarına almaya başlamışlardı. Sevmiyordum bunu... Bir kısmı, kaldırdıkları insanı kendilerinden üstün bir varlık gibi görüyorlardı. Bu, doğru değildi. ‘Biz sosyal demokrat bir partiyiz. Eşitlik taraftarıyız. Kimse kimsenin üzerinde değildir. Niye beni omuzunuza alıyorsunuz? Hem siz beni omuzunuza alacaksınız, hem de ben “Herkes eşittir” diyeceğim. Olmaz öyle şey. Yapmayın etmeyin’ diyordum, onları itiyordum, ama dinlemiyorlardı. Ben ayakta durduğum için ayaklarımdan kaldırıyorlardı. Omuzlarından aşağıya itmemin hiçbir etkisi olmuyordu. Onlar genç adamlardı, hiç aldırmıyorlardı. Kars gezisinde yürürken ayağım kaydı, düştüm. Beni kaldırmaya çalıştılar. O zaman fark ettim ki yere yattığımda beni kaldıramıyorlar. Ondan sonra o taktiğe başvurdum. Yere yatınca, üzerim kirleniyordu, ama mahzuru yok. Böyle yere yatınca kaldıramıyorlardı. Çünkü bacağımdan tutunca bacağım kalkıyor, başımdan da tutmak istemiyorlar. Önce düştüm, bayıldım mayıldım zannettiler. Sonra anladılar ki mahsus yapıyorum, bir daha kaldırmadılar.” YARIN - BABAM KÜRT MÜYDÜ? - KÜRT SORUNUNA ÇÖZÜM ÖNERİM - DİNDAR MIYIM, BİLMİYORUM - DİNDE REFORM LAZIM - BAŞBAKAN OLSAM SİVAS’I KONTROL EDERDİM",https://www.milliyet.com.tr/yazarlar/can-dundar/deniz-baykal-guvenilmez-biri-1157848
Can Dündar,Er suşi niyetine!,07 Kasım 2009,"Geçen gün bir davette, birbiriyle karşılaşıp toka için el uzatan davetlilerin son anda domuz gribi uyarılarını hatırlayıp ellerini sobaya değmiş gibi aniden geri çektiklerine ve Japonlar gibi eğilerek birbirlerini selamladıklarına tanık oldum. Kimisi de sağ kolunu iyice ileri uzatarak yarışta bayrak verir gibi kerhen tokalaşıyor ama kafalarını geriye doğru çekerek “Öpüşmek yok” diyordu. * * * “Öze dönüş” mü demeli? Kudret Emiroğlu’nun “Gündelik Hayatımızın Tarihi” (Dost, 2001) kitabından öğreniyoruz ki, İslam kaynaklarında elle işaretleşerek selam vermenin bir “Yahudi ve Hıristiyan âdeti” olduğu yazılıymış. İslam geleneğinde Adem’den İbrahim’e kadar insanlar birbirlerine “secde ederek” selamlaşmış. Hz. Muhammed döneminde “elle musafaha” sünnet olmuş. Yani iki kişinin sağ ellerinin avuç içlerini birbirine yapıştırması... “İki başparmağın birbirine değdirilerek parmaktan kalbe muhabbet geçirilmesi”... Osmanlı’da parmaklar da kopmuş birbirinden; “temenna” âdet olmuş. Bunun da çeşitleri var: Çok itibarlı biri karşısında bel bükülüyor, el yerden havalanıp göğüsten dudağa ve başa götürülüyor; sıradan biriyse parmaklar şöyle bir döşe değdirilip alna sürülüyor. El sıkma mı? Çoğu Garp âdeti gibi o da Osmanlı alafrangaları arasında başlamış önce... Bir süre kadınların eli sıkılmamış, ama cumhuriyetten sonra o da yaygınlaşmış. * * * Derler ki el sıkma âdeti, herkesin silahlı gezdiği devirde “Silahsızım, elim boş, kötü niyetim yok” manasına el kaldırmakla başlamış. Asırlar sonra bugün Erdoğan’la Baykal’ın ya da bir Kürt belediye başkanı ile garnizon komutanının bayram sabahı el sıkışmalarının aynı anlama gelmediği söylenebilir mi? Her şey gibi el sıkma ve selamlaşma da zamanla “semboller siyaseti”nin alametlerinden biri haline geldi. Elini kendi göbek deliğine yakın tutarak karşısındakinin yaklaşmasını bekleyen ve gelenin elini limon gibi sıkan otorite meraklıları da var, muhatabının parmak uçlarını sümüklü mendil gibi adeta tiksinerek tutan hijyen saplantılıları da... Avucun içinde kımıldayan parmakla mesajlaşan masonlar da var, tanıştığı kadının avuç içini gıdıklayan çapkınlar da... Erkek erkeğe öpüşme alışkanlığını domuz gribi virüsünden çok önce terk edip koç vuruşu tarzıyla kafa tokuşturanlar da var, TRT Genel Müdürü’nün Çankaya’da “first lady”nin elini sıkmamasını “Devlet katına temennanın dönüşü” diye yorumlayanlar da... Her işten olduğu gibi el sıkışmadan da bir Şark-Garp ihtilafı çıkarmayı becerdik vesselam... * * * Lakin domuz gribiyle gelen “Yakın temastan kaçının” uyarısı, Şark ile Garbı birleştirdi, tokalaşan elleri ayrıştırdı. En modern kesimler bile temennaya döndü. Bazıları istisna... Onlara “ten-ne-âlâ”cılar diyelim isterseniz... Çıplak kadın teninden suşi yeme fırsatı veren yeni Japon restoranın müşterilerinde, manken terine banılmış çiğ balık tutkusu, enfeksiyon korkusunu yenmişe benziyor. Göbek deliğinden zeytin yiyen popçu klipleriyle büyümüş bir nesil, üryan kız bedeninden sofrayı görünce tabak hijyenini filan unutuyor, çubuğu kapıp koşuyor. Allah vermesin, imamın sesini duyar gibiyim: “Er suşi niyetine!”",https://www.milliyet.com.tr/yazarlar/can-dundar/er-susi-niyetine-1159179
Can Dündar,ANKA KUŞU,31 Ekim 2009,"Erdal İnönü, ölümünden önce Can Dündar ile yaptığı uzun söyleşide babasını, özel hayatını, siyaset deneyimini, unutamadığı anıları anlattı Bugün Erdal İnönü’nün ölüm yıldönümü... 2.5 yıl önce 14 Şubat günü, kendisiyle en yakın arkadaşlarından Feza Gürsey’in adını taşıyan enstitüdeki odasında buluşmuştuk. Onunla uzun bir söyleşi kitabı çıkarma fikri yayınevinden gelmişti. Daha önce babasının belgeselini hazırlamıştık. 1983’ten beri de gazeteci olarak kendisini hayranlıkla izliyordum. “Söyle bana Anka kuşu...” Çocukken, öğrenciyken, askerdeyken, üniversitedeyken, siyasetteyken hep “Paşa’nın oğlu” diye anılmış, hayatı boyunca öyle muamele görmüştü. Bu onun hem talihi, hem talihsizliğiydi. Bizim söyleşimiz de kaçınılmaz olarak öyle başladı. Ama sonra, o tarihi kostümden gönüllü olarak soyunmuş, kendi yolunu çizip orada kararlılıkla yürümüş bir insan portresi belirdi. Lise çağında fiziğe gönül vermiş, diplomatlıkla fizikçilik arasında kararsızlandığı çağda hayatının tek şiirini yazmıştı: “Söyle bana Anka kuşu/ bir ömrü adamaya değer misin?” Şiirdeki “Anka Kuşu” fizikti. Cevabı “Evet” diye vermiş ve bilime bir ömür adamıştı. Lakin Türkiye onu, yapmak istediği işle baş başa bırakmadı. Siyasete çekti ve “fiziğe şiir yazan adam”dan bir lider çıkardı; bence cumhurbaşkanlığına yaraşacak bir lider... Söyleşimizde siyasetin gurur ve çamur dolu sayfalarından, ihanetlerinden, çelmelerinden de örnekler verdi Erdal Bey... Kürtler, İslam, hayat ve ölüm bahsinde konuşurken bir filozofa dönüştü. Göremedi Ancak söyleşinin sonlarına yaklaşırken rahatsızlandı. 10. buluşma öncesi tedavi için Amerika’ya gitti. Ümitle, iyileşip dönmesini bekledik. Gelemedi. Tedavi uzayınca kız kardeşi Özden Toker, -biraz da ona meşgale ve moral olur ümidiyle- kitabı Amerika’ya götürdü. İki kardeş, birlikte geçirdikleri bir ömrün tutanaklarını diz dize okudular. Daha doğrusu Özden Hanım, abisinin kulağına okudu. Erdal Bey küçük düzeltmeler yaptı. Eksikleri dönüşte tamamlayacaktık, olmadı. Erdal Bey, kitabını göremeden veda etti. Bu emaneti bir süre sakladım. Kitabı vefatının hemen ardından çıkarmak istemedim. Bazı eksikleri, onun anılarından tamamladım. Eşi Sevinç İnönü ile birlikte çalıştık. Siyasetteki yoldaşı Yiğit Gülöksüz ve onu adım adım izlemiş gazeteci arkadaşım Vedat Çuhadar kitabı titizlikle okudular. Ve “Anka Kuşu” (İmge Kitabevi Yayınları, 2009) onun ölüm yıldönümünde okurlarla buluştu. Okudukça hem yakın tarihimizin sayfaları arasında gezinecek, hem de 12 Eylül’ün nasıl bir insanı veto ederek siyasetten uzak tuttuğunu, Türkiye’nin nasıl bir insanı kaybettiğini daha iyi anlayacaksınız. Saygıyla anıyorum. OĞUL İNÖNÜ “Babamı hiç sarılıp öpmedim” “Evde babama karşı saygılıydık. Babaannem dışında, annem dahil kimse ona ‘Sen’ demezdi, biz de ‘siz’ veya ‘babacığım’ derdik. Kulağı az duyduğu için babamla yüksek sesle konuşurduk. O da samimiyeti azaltıyor, bir resmilik getiriyor sanıyorum. Tabii bizi asıl etkileyen, herkesin babama büyük saygı göstermesiydi. Evde de otoritesi vardı, öyle kolay yaklaşılmazdı. Hatıralarında ‘Çocuklarımla arkadaş gibi yaşadım’ diyor ama, yani işte o kadar... O bizimle arkadaşlık yapmak isterse tabii cevap verirdik, ama bizim onunla arkadaşlık yapmak aklımızdan geçmezdi. Eve geldiğinde koşup yanağından öptüğümüz hiç olmadı, ama onun bizi öptüğü oldu. Büyüdükçe giderek azaldı tabii... Küçükken babam ‘Annenizi mi daha çok seviyorsunuz, beni mi?’ diye sorarmış. Biz de -babamın tabiriyle ‘gerçeği söylediğimiz’ dönemlerde- ‘annemizi seviyoruz’ dermişiz. Hatta ‘Babamızı seviyoruz’ diyelim diye bize hediyeler getirirmiş. Ben onun kucağında hediye paketiyle geldiğini gördüğüm anda, ‘Yoook, annemi seviyorum’ diye tepinirmişim.” ÇOCUK İNÖNÜ “Çocukken aksi tabiatlıydım” “Küçükken iyi huylu değildim. İnatçıydım. Sık sık ağlardım. Akşamları babamla annem davetlere giderlerdi. Biz de gitmelerini hiç istemezdik. Onlar çıkarken abim bana ‘Hadi ağla’ dermiş. Ben de ‘gitmeyin’ diye ağlarmışım. Ama tabii giderlerdi. Hırçın mizacım hala biraz vardır, ama zamanla aklın yardımıyla, başkalarının tavırlarıyla değişti herhalde...” MEVHİBE HANIM’IN KISKANÇLIĞI “Gene mi o sekreter geldi?”“Annemin görünür bir kıskançlığı yoktu, ama zaman zaman böyle bir şey hissederdik. Bir sekreter hanım babamla uzun boylu çalışırsa, ‘Gene mi o geldi?’ diye söylenirdi. Normal olarak belki daha çok hassasiyet göstermesi gerekirdi, ama herhalde kendini kontrol ediyordu. Arada böyle bir şey oldu mu, bir dikkati, üzüntüsü oldu mu hissederdik.” LATİFE HANIM’IN EVİNDE “Hâlâ Cumhurbaşkanı eşi havasındaydı” “Annem İstanbul’a gittiğimizde Latife Hanım’ı ziyaret ederdi. 1940’larda bir sefer abimle beni de götürdü. Latife Hanım’ın evi Ayazpaşa’daydı. Güzel döşeli bir evdi. Latife Hanım da kibar, ince, zarif, hâlâ güzelliğini koruyan bir hanımefendiydi. Avrupa modasını daha genç kızken takip etmiş, bu işleri gayet iyi bilen bir hanım havasındaydı. Annem o bakımdan ona biraz gıptayla bakardı. Çünkü annem Süleymaniye’de yetişmiş; eski bir evden geliyor. Avrupa âdetlerini sonradan, babamın yanında öğrenmiş. O bakımdan Latife Hanım’ın görünüşüne, giyimine dikkatle bakardı. Atatürk’ün o odada ne kadar yaşatıldığı dikkatimi çekmişti. Resimleri, anıları her taraftaydı. Latife Hanım hâlâ Atatürk’le beraber yaşıyordu. Hâlâ Cumhurbaşkanı hanımı havasındaydı. O yerden hiç aşağıya inmedi.” İSMET PAŞA’NIN ÖFKESİ “Ben o öğretmenin yuvasını yaparım” “Babam eski yazıyı bilirdi, ama kullanmazdı. O konuda çok hassastı. Cumhurbaşkanıyken gittiği yerlerde not tutanları sağdan sola yazarken görürse hemen fark eder, ‘N’apıyorsun, ne biçim yazıyorsun?’ diye hemen çıkışırdı. Bir gün başöğretmen bana eski harflerle yazılmış bir yazıyı birine okutup yazma ödevi vermişti. Akşam onu yazarken odama babaannem geldi. ‘N’apıyorsun bu saatte? Ödevini bitiremedin mi?’ dedi. ‘Bitirdim, ama bunu başöğretmen ayrıca verdi’ dedim. ‘Bunlar, her ödevi sana yaptırıyorlar. Bunu Paşa’ya söyleyeceğim’ dedi. Ertesi gün babama ‘Gereksiz ödev verip çocuğu istismar ediyorlar. Hocalarına bir şey söyle’ diye şikâyet etti. Babam ‘Getir bakayım, nedir o verdikleri şey’ dedi. Gidip ödev dosyasını getirdim. Babam açar açmaz eski yazıyı gördü; görür görmez de patladı: ‘Bu nasıl şey? Benim evime eski yazı giriyor, siz buna engel olmuyorsunuz. Böyle mi öğrettim ben size? Hiçbiriniz adam olmazsınız’ dedi. ‘Hiçbiriniz’ dediği, büyükannem değil ama orada annem, Özel Kalem Müdürü, Yaver, hepimiz varız... Bayağı söylendi böyle... Tabii sesimizi çıkaramadık. Ondan sonra: ‘Kim verdi bunu sana?’ diye sordu. ‘Başöğretmen verdi’ dedim. ‘Yarın çağırır, o başöğretmenin yuvasını yaparım’ dedi. Nitekim ertesi gün çağırdı kendisini; bayağı çıkıştı. Üzüldü o da... Neyse sonra ‘O çok iyi öğretmendir, kusuruna bakmayın’ diye söyledik kendisine... Babam da öğretmeni yemeğe çağırdı, gönlünü aldı. Ama bu konuda son derece duyarlıydı. Atatürk dışında kim olsa haşlardı.” ÖĞRENCİ İNÖNÜ Ödev: İnönü Savaşları “Tarihçimiz Enver Behnan Şapolyo tanınmış bir insandı. Bir sefer derste konu ‘İnönü Savaşları’ydı. Bana ‘Bunu sen hazırla’ dedi. Ben de evde kütüphaneyi karıştırdım, Atatürk’ün Nutuk’undan yararlandım. Başka askeri kitapları okudum ve 20 sayfa kadar bir şey yazdım. Derste okudum. Ben zannettim ki çok hoşuna gidecek. ‘İyi olmuş, ama benim beklediğim bu değildi’ dedi: ‘Ben sandım ki, babana gideceksin, ona “Anlat bakalım baba, nasıl oldu bu savaşlar” diyeceksin, o anlatacak, sen de gelip bize onları söyleyeceksin. Ben bu senin yazdıklarının hepsini biliyorum, kütüphanede var’ dedi. Oysa ben babamı rahatsız etmeyeyim diye kendim hazırlamıştım. O, makbule geçmedi; ama ben kendim öğrendim, o ayrı mesele...” ATATÜRK-İNÖNÜ ANLAŞMAZLIĞI Babam Atatürk’le neden küstü? “Küslük konusunda babamın bize anlattığı şuydu: ‘Biz Atatürk’le tartışırdık. Örneğin aklına bir fikir gelirdi, onu ya sofrada ortaya söylerdi veya daha evvel bana söylerdi. Ben olabilir mi diye düşünürdüm, akşam yemekten sonra giderdim kendisine; oturup konuşur, sabaha kadar tartışırdık. Sonunda ya o beni ikna ederdi ya ben onu ikna ederdim ve anlaşarak ayrılırdık. Ama son zamanlarında rahatsızlandığı için sinirleri zayıflamıştı. Pek böyle uzun tartışmalara giremiyorduk, ayrılığa o sebep oldu’ derdi. Hoşuna gitmeyen başka bir olay, sofrada bakanlarının kendisine söylenmeden eleştirilmesi, talimatlar verilmesi... Gene böyle bir şeyler olmuş, babam da sinirlenmiş, ‘Sofradaki talimatlarla yürümez bu işler’ anlamında bir şeyler söylemiş. Atatürk de kızmış, ayrılmaları böyle başlamış. ‘Niye kavga ettiler’ diye sık sık sorarlar bana... Ben de derim ki; ‘Asıl nasıl bu kadar uzun zaman beraber çalıştıklarını sormak daha iyi bir soru olur. Çünkü bunun örneği çok az dünyada... Böyle devrim yapan, yeni devlet kuran bir başbuğ, bir başkan, yanındaki insanları sürekli değiştirir. Böyle bir liderin, yıllarca değişmeyen birisi ile çalışması çok az görülen bir şey, ama Türkiye’de bu olmuş. İkisinin karakterinin birbirini tamamlamasıyla ve karşılıklı saygıyla bu dostluğu korumuşlar.” YARIN - AMERİKALI BİR KIZLA EVLENDİĞİ DEDİKODUSU NEREDEN ÇIKTI? - CHP SEÇİMİ KAYBEDİNCE BABASINI NASIL TESELLİ ETTİ? - 6-7 EYLÜL’DE İSTİKLAL CADDESİ’NDE NELER GÖRDÜ? - ASKERDE HANGİ SAVAŞ BÖLGESİNE GİTMEK İSTEDİ? - ECEVİT’LE HANGİ DERNEKTE TANIŞTI? - HİÇ ÂŞIK OLDU MU? - NEDEN ÇOCUKLARI OLMADI?",https://www.milliyet.com.tr/yazarlar/can-dundar/anka-kusu-1156427
Can Dündar,Gözlüğüm kırıldı,19 Ekim 2009,"Geceyarısı ekranın altında “Ünsal Oskay vefat etti” yazısını okuduğum an bir kezzap aktı yüreğime... Gözlüğüm düştü gözümden; net göremez oldum. İlk dersine girişim 30 yıl önceydi. Masasından hiç kalkmadan, fasılasız konuşan bu harikulade adamdan alamamıştım gözümü... Sadece ben mi? Bütün sınıf... Üç ders üst üste, teneffüssüz dinlerdik onu; sözü nefesti çünkü... Popüler kültürden mi bahsediyor; “Bizans’la Roma niye ayrıldı?” sorusuyla girerdi lafa... Sonra konu darmadağın olmuşken birden Türkan Şoray’a bağlardı. Kültürel hegemonya mı anlatıyor, Frankestein’dan, Drakula’dan, Yıldız Savaşları’ndan dem vurur, popüler kültürün reel hayatın yarattığı “büyük acı”ya karşı insana boyun eğdiren, narkotik etkisini kurcalardı. Piyasaya yenik düşmeyen, yabancılaşmamış bir müzik (ve hayat) hayalinden söz ederken birden Moby Dick’ten sayfalar okur, okurken dökülen gözyaşlarını sağ elinin tersiyle siler, çenesinin titremesine aldırmadan “İnsanoğlunun soylu direniş öyküsüdür bu... Yenilen, sadece öncülerdir. Acı çekerler, ama yolu onlar açarlar” derdi. Sonra, okulun önüne park ettiği köhne motosikletine atlar giderdi. * * * Hayrandık hocamıza... Tek kişilik bir haçlı seferiydi o... Yıkanmak istemeyen bir çocuk... Anlamlandırmakta zorlandığımız dünyayı bize mükemmelen tercüme eden bir çevirmen... Flu gördüklerimizi netleştiren bir gözlük... O anlattıkça, birbirinden tamamen kopuk ve manasız gibi duran binlerce ayrıntı, rasyonel bir bütünlük içinde anlaşılır hale gelirdi. “Ben, sen, o yok/ biz varız” coşkusunun ne zaman yerini “Benim en iyi dostum, içkim sigaram” avuntusuna bıraktığını izah ederdi mesela... Çalışan annelerin neden çocuklarına sürekli oyuncak satın aldığını... Orhan Gencebay’ın niçin vücut çalıştığını... Zeki Müren’in niye o kadar nazik bir dil konuştuğunu... Ya da erkeklerin ne olup da 1970’lerde aniden pornoya merak saldığını... * * * Onun, “Moby Dick”te, içinde yaşadığı dünyaya meydan okumak üzere yola çıkan kaşalot gemisinden sağ kurtulan öncülerden biri olduğunu anlamaya başladık çok geçmeden... Okuyup yazmanın itibar sağladığı, annelerin kızlarına Mülkiyeli damat aradığı, kendisinin de çeviriden kazandığı parayla Cebeci’de tek göz bir ev satın alabildiği yıllarda her şeyini okumaya vermişti. Ama sonra, tahsil terbiyenin gözden düşüşüne, planlamanın çöküşüne, üretime dayalı mesleklerin yerini rant üleşmeye dayalı bir kaşalotluğun alışına, diploma almanın değil yakışıklı olmanın itibar sağlayışına tanık olmuştu. Ama hazırlıklıydı buna... “Cehalet mutluluktur”a hiç kanmadı. “İnsanı, az bilgi mutsuz eder” derdi. Hayat kitabının son sayfalarında, uzak denizlerde kaşalot peşinde bitkin düştüyse de nihayetinde insanın özgürleşeceğine dair ümidini bir gün olsun yitirmedi. Geceyarısı bir ekranın altında onun adını ölümle yan yana görünce sağ elimin tersiyle sildim gözyaşlarımı ve çenemin titremesine aldırmadan “Yenilen, sadece öncülerdir” dedim: “Acı çekerler, ama yolu onlar açarlar.”",https://www.milliyet.com.tr/yazarlar/can-dundar/gozlugum-kirildi-1151827
Can Dündar,NTV’nin santralı Cumhuriyet’in santralı,25 Ekim 2009,"Günlerdir NTV koridorlarında “cep telefonu ile helikopter düşürme” geyiği dönüyor. Taraf gazetesi, “Muhsin Yazıcıoğlu’nun helikopteri havadayken içindeki 3 kişi NTV santralından toplam 295 kez arandı” diye yazdıktan ve arayan numaraları verdikten sonra haber merkezindeki o telefonlar, “bombanın uzaktan kumandaları” muamelesi görüyor. Her çevirdiğimizde, uzaktaki bir çipi devreye sokup yeni bir helikopteri düşürecek beceriye sahip suç aletleri... Tabii Mirgün (Cabas) de, kanalda bu esrarengiz operasyonu yöneten “007...” Mirgün’le odalarımız yan yana... Arada çaktırmadan içeri bakıp yeni hedeflerini öğrenmeye çalışıyorum. * * * İşin geyiği bir yana, tamamen gazetecilik refleksiyle ve “kazadan sonra” yapılmış aramaların “bir yanlış anlama” nedeniyle “kazadan önce” yapılmış gibi gösterilip ciddi ciddi “suikast planı” diye sunulabilmiş olması, iddiadakinden de korkunç bir suikast planı değil mi? Hem bu saçmalığı ciddiye alıp kaza raporuna yazanların, hem hiçbir ihtiyat payı koymadan günlerce manşetten haber yapanların nasıl “adamı savunmasız idama götürebileceklerini” kanıtlamıyor mu? Bir “Pardon”la geçiştirilecek hata mı? Şöyle daha iyi ifade edilebilir: Mesela Genelkurmay Başkanı bugün çıkıp “Ben ‘İrticayla Mücadele Eylem Planı’ için ‘bir kâğıt parçası’ demiştim; değilmiş. Pardon” dese orada kalır mı? * * * Ruşen Çakır’ın “Yazı İşleri”nde söylediği doğru: “Bizim bu tür iddialara karşı kendimizi savunacak zeminimiz var. Ya olmayanlar?” Ya bu tür saçma sapan iddialarla içeride yatanlar...? Madem laf, telefon santrallarından açıldı, bir başka örnek vereyim: Ergenekon iddianamesinin 70 no’lu delil klasöründe telefon dinleme kayıtlarıyla ilgili bir bölüm var. Orada şöyle diyor: “Hedef şahıs: Mustafa Balbay... Telefon no: 90 312 442 30 50...” Bu, Balbay’ın temsilcisi olduğu Cumhuriyet gazetesinin Ankara bürosunun santral numarası... Klasörde bu telefondan yapılan bazı görüşmelerin kayıtları yer alıyor. Kim görüşüyor? Gazetenin muhabiri İlhan Taşçı ile CHP’li Kemal Kılıçdaroğlu... Anlaşılan o ki Cumhuriyet’in santral telefonunu Balbay’a ait telefon diye dinleyip kaydetmişler. Balbay, Ergenekon’un 3. iddianamesinde adı geçen pek çok kişiyle defalarca konuşmuş görünüyor. Kendisi de ilk bakışta şaşırmış. Diyor ki: “O kişilerle ya hiç görüşmedim ya da birkaç kez konuştum. Sonra anladım ki o kişilerin bizim santral telefonundan gazetedeki öteki arkadaşlarla yaptıkları telefon görüşmeleri benimle yapılmış gibi gösterilmiş. Gazetenin santral telefonuyla bağlantılı kullanılan cep telefonu numaraları da bana ait gibi gösterilmiş. Oysa bu telefonların tümünün Cumhuriyet’in tüzel kişiliğine ait olduğu, basit bir fatura incelemesi ile anlaşılabilir.” * * * Mirgün, telefon kayıtlarını ve arama saatlerini gösterip “uzaktan kumanda ettiği çiple helikopter düşüren bir 007” olmadığını birkaç dakikada kanıtlayabildi. Balbay’ınsa bu şansı yok; çünkü 234 gündür tutuklu...",https://www.milliyet.com.tr/yazarlar/can-dundar/ntv-nin-santrali-cumhuriyet-in-santrali-1154567
Can Dündar,Kadın-erkek Yürek-etek,25 Ekim 2009,"Geçen ay, Nişantaşı’nda terk edilmiş bir arabanın arka koltuğunda bir kadın cesedi bulundu. Polis, ilk araştırmada, ölen kadının bir şirketin gelinlik bölümünde satış temsilcisi olduğunu saptadı. Eşini 2,5 yıl önce kaybetmişti. Geniş bir çevresi vardı. Sadece o gün 50 farklı kişiyle cep telefonundan konuşmuştu. Cep telefonu kayıtlarındaki isimlerin peşine düşüldü. Son aranan numara eski bir hükümlüye aitti. Üstelik hükümlü, altı yıl önce hemşire sevgilisini kıskançlık nedeniyle atkıyla boğarak öldürmekten mahkum olmuştu. 22 yıl ceza aldığı halde infaz yasasıyla 4,5 yıl yatıp yarı açık cezaevine sevk edilmişti. Polis, 10 gün önce zanlının kaldığı yere baskın yaptı ve adamı yakaladı. Cebinde, kadının telle boğularak öldüğünü duyuran haberler vardı. Hemen sorguya alındı. Olayı şöyle anlattı:  “Sen diğerlerinden iyi çıktın” “Arife günü bir kafeteryada tanışmıştık. Sohbet ettik. Sonra üç-dört kez birlikte olduk. Olay gecesi beni evden aldı. Arabayla dolaştık. Fantezi yapıp arabada sevişmek istiyordu. Bir otoparka gidip aracı park ettik. Aracın arka koltuğunda birlikte olduk. Daha sonra bir süre konuştuk. Bana ne kadar sosyal bir insan olduğundan, eski sevgililerinden bahsediyordu. Konuşması sırasında birçok insanın ismi geçince ve ‘Sen diğerlerinden iyi çıktın’ deyince kendimi kaybettim. O sırada aracın içinde bulup oynadığım teli boğazına doladım, sıktım ve onu boğdum.”  Ağır tahrik unsuru Uzmanlar bu ifadeyi çok inandırıcı bulmadılar ve olayı farklı yorumladılar. “Antisosyal kişilik yapısına sahip bir psikopat”ın işi olduğu söylendi. Bazıları “Annesine duyduğu öfkeden yapmıştır” dedi. “Nefessiz bırakarak öldürüyor. Havasız kalmanın getireceği bir panik duygusu da olabilir” yorumu yapıldı. Ama yorumlar içinde bana asıl ilginç geleni “Polise verdiği ifadeyle ağır tahrik unsuru varmış gibi ceza indirimine gitmeyi amaçlıyor olabilir” iddiasıydı. Nedir bu olayda “ağır tahrik unsuru”? Kadının “Sen diğerlerinden iyi çıktın” lafı... Yani bir övgü cümlesi... Ama erkeğin dikkati, bu cümlede “iyi çıktın”da değil, “diğerleri”nde yoğunlaşıyor. Arabada fantezi yapacağı kadının dahi “ilk erkeği” olmak istiyor. Dahası var: Bu isteğinin, cinayetten yargılanacağı mahkemede kendi masumiyetine delil olmasını bekliyor. “Böyle laf, adamı katil eder” genel yargısına sığınıyor.  Mukayese korkusu mu? Bu konudaki bilinen tez, erkekteki “deneyimli kadın” nefretinin aslen “mukayese” korkusundan kaynaklandığı yolundaydı. Çünkü “el değmemiş kadın”, erkeğin zayıflıklarını bilinçsizce sineye çekerken, (örnek olayımızdaki deyimle) “sosyal” bir kadın “mukayese” edebilir ve zayıflığını yüzüne vurabilirdi. Verdiğimiz örnek bu tezi çürütüyor. Çünkü “kahramanımız” “mukayese”de rakiplerinden “iyi” çıkıyor. Demek ki, sorun kıyaslanma kaygısından ziyade, sakat namus anlayışında...  Yüreğe karşı etek Ortalama erkeğin tutkusu da takıntısı da tendir. Sevdiği kadın başkasına gönül verse aldırmaz ama eline başka erkeğin eli değse cinayet işleyebilir. Şöyle düşünür: “İsterse başkasını sevsin, yeter ki sevişmesin.” Kadında cümle tersine döner: “İsterse başkasıyla sevişsin, yeter ki sevmesin.” Çünkü kadına göre vücudun merkezi yürektir; erkeğe göre etek... İstisnalar dışında ikisi de o merkezi koruma derdindedir. Erkek eteği paylaşmaz, kadın yüreği...",https://www.milliyet.com.tr/yazarlar/can-dundar/kadin-erkek-yurek-etek-1154169
Can Dündar,Akgate,26 Ekim 2009,"Amerika’da siyasi skandallar, sonuna “gate” (“geyt” okunur) takılarak hatırlanır. Bu âdet, “Watergate”ten mirastır. 1972’de Nixon yönetiminin Watergate iş merkezindeki muhalif parti karargâhına dinleme cihazı yerleştirirken enselendiği skandal, kendinden sonrakilere isim babalığı yapmıştır. Reagan’ın İran-Irak savaşında İran’a gizlice silah sattığının, o paraları da Nikaragua’da kontrgerillaya aktardığının ortaya çıkması da “İrangate” adıyla tarihe geçmişti. Amerika “gate”lerinin unutulmazlarından biri de herhalde Bill Clinton imzalı “uçkurgate”tir. Bu skandalların hepsi büyük sarsıntıya yol açmış, bazısı kahramanının koltuğuna mal olmuştur. TSK içinde, AKP’yi bitirme amacıyla hazırlandığı söylenen “İrticayla Mücadele Eylem Planı” da Türk siyasi tarihine “Akgate” adıyla geçecek gibi görünüyor. * * * “Watergate”, muhalif parti binasına girenlerin hırsız diye yakalanmasıyla başlamıştı. “Akgate”, bir Ergenekon şüphelisinin bürosuna giren polisin, masanın çekmecesinde bulduğu bir belgeyle başladı. “Yok artık” dedirtecek bir belgeydi bu... “Düşman unsurlar”ı karalamak için yapılacaklar arasında şöyle şeyler vardı: “* Işık evlerinde silah, mühimmat bulunması sağlanarak FG (Fethullah Gülen) grubu, ‘Silahlı Terör Örgütü’ kapsamına aldırılacaktır. * Bu evlerde Alevi düşmanlığını körükleyici bilgi ve belgeler bulunması sağlanacaktır. * Ermenistan ve Yunanistan’la ilgili kamuoyunda tepki uyandıracak haberler sürekli gündemde tutularak milliyetçi partilerin tabanının genişlemesi sağlanacaktır.” Liste, böyle akla ziyan planlarla uzayıp gidiyordu. * * * İnsan ilk okuyuşta, “tertipçiler bile herhalde bu kadar zavallıca eylem kılavuzlarıyla çalışmıyordur” diye düşünüyor. Genelkurmay Başkanı da bunun bir “kâğıt parçası” olduğunu söyleyerek askerin böyle kindar tezgâhlar kuracağına inanmayanları teskin etmişti. Ama “kâğıt parçası”nın orijinal belgesi, geçen gün “ıslak imza” ile Başsavcılığa ulaştı. Yanında yollanan ihbar mektubu da, planın ardındaki hazırlığı ve “temizlik telaşı”nı ortaya serdi. * * * Ortada öyle bir bilgi kirliliği ve karşılıklı yıpratma savaşı var ki belge gibi mektup da tereddütlere yol açtı. Gözler Genelkurmay’a döndü. Nihayet akşam yapılan bir açıklamayla, daha önce bu konuda “kovuşturmaya yer olmadığına” hükmeden Genelkurmay Askeri Savcılığı’nın, basında yer alan belge ve haberler üzerine yeni soruşturma açtığı duyuruldu. Genelkurmay da “Belge niye yetkili soruşturma makamlarında değil de basının elinde” diye sordu. Haklı bir soru... Ama askerlerin bunu kendilerine de sorması gerekiyor. Acaba “Düşman unsurlar”ı karalamakta basını kullanma konusunda “taraflar” arasında bir yarış mı var? Yoksa yargıdan ümidi kesenler medya kampanyalarıyla mı sonuç almaya çalışıyor? Asıl sorun, karargâhta böyle kirli planlar yapılabiliyor olması mı, çok gizli bir belgenin, Türkiye’nin en önemli karargâhından bir “köstebek” marifetiyle sızabilmesi mi? (Mektup doğruysa) Sorgulanmayıp yok edilmesi mi? Sorular uzayıp gidiyor. Tek dileğimiz, soruşturmanın hızla “derin”leştirilip skandalın veya “komplo”nun altındaki diğer “ıslak imzalar”ın bir an önce ortaya çıkarılması...",https://www.milliyet.com.tr/yazarlar/can-dundar/akgate-1155014
Can Dündar,Sönmez Köksal’ın yol haritası,21 Ekim 2009,"Satır altlarını dikkatli okuyanlar, gelişmeleri doğru öngörebiliyorlar. Milli İstihbarat Teşkilatı’nın eski Müsteşarı Sönmez Köksal, PKK’nın teslim sürecini, 2.5 ay önce, 3 Ağustos’ta Milliyet’te Devrim Sevimay’la yaptığı söyleşide haber vermişti. Köksal, orada 3 kademeli strateji önermişti: “- İlk kademede PKK’nın dağ kadrosunda yer almakla beraber teröre karışmamış olanlara eve dönüş imkânı sağlanır. - 2. kademe, terör eylemine karışmış olanları kapsar. - 3. kademede örgütün lider kadrosu Kuzey Irak’tan çıkarılır. Avrupa ülkelerinden sığınma talebinde bulunur.” * * * Böylesine deneyimli bir ismin önerisini ben “devletin ilan edilmemiş yol haritası” diye okumuştum. O dönem konuştuğum Öcalan’ın avukatları da Köksal’ın önerilerini “en gerçekçi çözüm” diye yorumlamışlardı. Önceki gece Sönmez Köksal’la yeniden görüştüm. Söz ettiği ilk aşamada neler yapılması gerektiğini sordum. Şöyle dedi: “Bu ilk adımın devam etmesi lazım. Mahmur Kampı’nda, pek azı PKK’ya bulaşmış 11 bin 500 kişi var. Bunlar, özlük hakları korunarak yurtiçine alınmaya başlanmalı. Öte yandan, terör eylemine bulaşmamış PKK’lıların yavaş yavaş teslim olmaya başlaması lazım. Bu arada PKK’nın da uzun süre eylem yapmayacağına dair bir açıklama yapması lazım. Suça bulaşmış olanlar da Türkiye’yi terk ederek bundan sonraki adımları beklemeli...” * * * Köksal, ilk adımdan ikinciye geçilebilmesi için herkese dikkat çağrısı yapıyor: - Örgüt kesinlikle eylemsizliğe girmeli... - DTP kitleleri hareketlendirmek yerine temkinli davranmalı... - Suriye-Bağdat-Erbil kanalıyla örgütün lojistik imkânları kısıtlanarak çember daraltılmalı... Irak’ta ardında istikrar bırakmak isteyen ABD, sürece destek verecektir. - Bu arada hükümet, 2. adımın yasal önlemlerini hazırlamalı... - Böylece yavaş yavaş açılımın diğer pencereleri açılmalı... Peki ilk manzaraya bakınca sürecin yolunda gittiği söylenebilir mi? Köksal, karşılama törenlerini “abartılı” buluyor. “Kitleleri gece gündüz ayakta tutmanın yararı yok” diyor. Bunun provokasyona da elverişli bir ortam yarattığını söylüyor: “Teslim olanların otobüs üzerinde Ankara’ya kadar gelebilecek olmalarını düşünmek bile istemiyorum. İşi ilk aşamada sekteye uğratır. DTP’nin çok akıllı davranması, ‘Türkiye’nin partisi’ olduğunu ispatlaması lazım.” Ya muhalefetin tavrı? “Üzüntüyle izliyorum. Çünkü bu süreç, toplumdaki cepheleri derinleştirici bir etken olmamalı. Bu, ulusal bir sorun... Keşke el ele bir ulusal program hazırlayabilselerdi.” * * * 2. aşamada bir af çıkabilir mi? “Af için erken... Yardımcı olabilir, ama gerçekçi olmalıyız. Önce kamuoyunun bunu kabul edebilir hale gelmesi lazım. Bunun için de hem örgütün hem DTP’nin tavrı açıklık kazanmalı. Eylemsizlik, bu açıdan da önemli...” Süreç, Öcalan’ın çağrısıyla başlamış gibi yansıtıldı. Oysa arkasında, MGK’nın da “sessiz onay” verdiği, “derin bir hazırlık” olduğu anlaşılıyor. Köksal “Dünyada da böyle oldu” diyor: “Gizli temaslar, bu işin doğasında vardır. Ürkmemek lazım.” Manzara biraz daha netleşiyor. Atılan adımlardan, yaklaşan adımların sesi duyuluyor.",https://www.milliyet.com.tr/yazarlar/can-dundar/sonmez-koksal-in-yol-haritasi-1153126
Can Dündar,Barış cesurların işidir,24 Ekim 2009,"27 Ekim 1930 günü, Yunanistan Başbakanı Venizelos Türkiye’ye geldi. Yunan birliklerinin İzmir’i işgal edip Anadolu içlerine yürümesinin üzerinden henüz 11 yıl geçmişti. Yaralar tazeydi. Atatürk, Yunan Başbakanı’nı Ankara Palas’ta karşıladı. Giriş kapısında durdular. “Yunan mezalimi”ni unutmamış halk, karşıdan hareketsiz bakıyordu. O an Atatürk hissettirmeden Venizelos’un arkasına geçti, karşıdan kendilerini izleyen vatandaşlara alkışlamaları için işaret yaptı. Ondan sonra alkış başladı. (Afet İnan, “Atatürk’ün Bazı Özellikleri”, Atatürk Araştırma Merkezi Dergisi, Kasım 1984, s. 97) * * * Ankara Palas önündeki Türklerin gösterdiği tepkinin benzerini Yunan muhalifleri de Venizelos’a gösterdi. O da “Yunan ordusunun Anadolu’da verdiği kurbanları unutarak” Atatürk’ün “ayağına gittiği” için ülkesinde sert eleştirilere uğradı. Bu eleştirileri şöyle yanıtladı: “Efendiler! Her iki taraf da bu olayı unutmaya karar vermedikçe el ele vermek ve gerçek bir dostluk kurmak mümkün olur muydu?” * * * Ancak Türkiye ile yakınlaşma politikası Yunan Başbakanı’na seçim kaybettirdi. Venizelos daha sonra, 1933 sonbaharında bu kez Balkan Paktı için İstanbul’a geldi. O güne dair ilginç bir anı vardır: Atatürk sabah Yunan konuğu için hazırlanmaya başlar. Giyinirken Selanikli berberi Mehmet’e takılır: “Mehmet, bugün Venizelos’un ayağına gideceğiz. Kendisiyle görüşeceğiz. Buna ne dersin?” Mehmet bir an düşünür ve der ki: “Paşam, ben sizin yerinizde olsam ne gider, ne de görüşürüm. Çünkü onlar bizim Selanik’imizi, toprağımızı, yerimizi aldı. Bu yetmiyormuş gibi bir de Ankara’mızı almaya kalktı. Bütün bunlardan sonra siz onlarla dost gibi konuşacaksınız. Ben olsam yapmam.” Atatürk şöyle cevaplar: “Bu memleket iyidir. Bu yüzden dost olmaya mecburuz. Bunu yapmazsak tarih bizi affetmez.” (Turhan Gürkan, “Atatürk’ün Uşağının Gizli Defteri”, Fer Y., 1971) * * * Barış, vizyon ve özgüven gerektirir. Cephede gırtlak gırtlağa savaştığın işgalcinin “ayağına gitmek”... Halktan 10 yıl önce çocuklarını süngüleyenleri alkışlamasını istemek... Eski düşmanla dost olmayı başarabilmek... Bu cesareti, ancak güçlü özgüven sahipleri gösterebilir. Nitekim Atina’ya zeytin dalı uzatan, kendi döneminde ders kitaplarına Yunan karşıtı ifadeler sokmayan Atatürk, 1934’te bizzat eski düşmanı Venizelos tarafından Nobel Barış Ödülü’ne aday gösterilmiştir. * * * Şimdi “Dağda onca yıl savaştıklarımızla barışacak mıyız yani?” diye soranlar için yazdım bu anıları... Biz, topraklarımızı işgale gelen askerlerin annelerine “Gözyaşlarınızı dindiriniz. Evlatlarınız bizim bağrımızdadır. Huzur içinde rahat uyuyacaklardır. Onlar bu toprakta can verdikten sonra artık bizim evlatlarımız olmuşlardır” diyen bir kurucu lidere sahibiz. 21. yüzyıl Türkiye’sine de, onun özgüvenine yaraşır bir barış yakışır. “Bunu yapmazsak, tarih bizi affetmez.”",https://www.milliyet.com.tr/yazarlar/can-dundar/baris-cesurlarin-isidir-1153965
Can Dündar,‘Geleneklerimiz bizi Avrupa’ya yöneltiyor’,28 Ekim 2009,"Mustafa Kemal, cumhuriyeti ilan etmeden sadece birkaç saat önce Meclis’teki odasında Fransız gazeteci Pernot’ya şöyle dedi: Osmanlı’nın düşüşü, Avrupa’yla bağlarını kestiği gün başladı. Bu hatayı tekrarlamayacağız. Biz yüzyıllardan beri doğudan batıya yürüyoruz. Vücutlarımız doğuda ise de, fikirlerimiz batıya yönelik kalmıştır Atatürk’ün nedense en az atıf yapılan, ama en anlamlı demeçlerinden biri, tarihi bir günde, 29 Ekim 1923 Pazartesi gününün akşam saatlerinde “Revue Des Deux Mondes” gazetesine verilmiştir. O akşam, cumhuriyeti getirecek olan anayasa değişiklik teklifi Anayasa Komisyonu’ndan Genel Kurul’a gelmişti. “Reis Paşa”, gelişmeleri Meclis’teki odasında izliyordu. O arada Fransız gazeteci Maurice Pernot’yu kabul etti. Ona, “Meclis Başkanı” sıfatıyla son demecini verecekti. Çünkü cumhurbaşkanı olmasına sadece birkaç saat kalmıştı.  FRANSA ÖRNEK Pernot, Fransızların Türk istiklal savaşına duyduğu sempatiden söz ederek konuya girdi. “Bağımsızlığını yitirmektense ölüme karar vermiş bu ulus”u derin bir ilgiyle izlediklerini söyledi. Kemal Paşa “Bağımsızlık savaşında Fransa dünyaya örnek olmuştur” iltifatıyla karşıladı. Pernot, konuyu yabancı düşmanlığına taşıdı: “Düşmanlarınız, sevgimize gölge düşürmek için Türk milliyetçilerinin yabancı düşmanı olduğunu öne sürüyorlar. Mesela Türkiye’deki Fransız okullarının gelişmesine engel olacağınızı söylüyorlar.” Pernot’nun aktardığına göre bu soru üzerine Kemal Paşa bir saniye düşündü, gözleri uzaklara daldı. Sonra dedi ki: “Biz hepimiz Fransa’nın kültür kaynaklarından içtik. Ben bile çocukken bir süre bir Fransız okuluna gittim. Fakat ara sıra yabancı okulların görev sınırlarını aştığını, dini propaganda yaptıklarını gördük. Okullarınız kalsın istiyoruz, ama bizim kanun ve kurallarımıza uymak kaydıyla...” O arada Kemal Paşa sıcaktan başındaki astragan kalpağı çıkardı. Pernot, karşısında bütünüyle başka bir adam gördüğünü sandı. Daha sonra şöyle yazacaktı: “Sarışın, ince saçları, kalpak altında göremediğim geniş ve şekillenmiş alnını açık bırakıyordu. Kendi kendime karşımda bir Türk mü, bir Slav mı olduğunu düşündüm. Yavaş yavaş yüzü canlandı, sesindeki titreşimler değişti ve konuşmaya devam etti.”  DÜŞMAN DEĞİLİZ “Yabancı düşmanlığı meselesine gelince... Biz, yabancılara düşmanca duygular beslemediğimiz gibi, onlarla içten ilişki kurmak arzusundayız. Yabancılar ülkemize gelsinler; bağımsızlığımıza engel olmamak şartıyla burada hep iyi kabul göreceklerdir. Ama eğer yabancı düşmanlığı, çok pahalıya elde ettiğimiz bağımsızlığımıza zarar verecek her şeyden nefret ettiğimiz anlamına geliyorsa, evet, bizim yabancı düşmanı olduğumuz söylenebilir. Eğer aşırı kuşkucu davranıyorsak, bu, bize çok pahalıya mal olan bağımsızlığımızı yitirme korkusundandır. Bağımsızlığımızın küçük bir bölümünü sakatlamaktansa hepsini gözden çıkarmayı tercih ederiz.”  KARARLI YÜRÜYÜŞ Pernot, Kemal Paşa’nın bu sözleri dikkat çekici bir içtenlik ve kesinlikle söylediğini not aldı. Lakin “Reis Paşa”, Batı karşısında Türkiye’nin bağımsızlığında ne kadar kararlıysa, Türkiye’nin Batı’ya yürüyüşünde de o kadar kararlı konuşuyordu: “Amacımız yeniden yakınlaşmak, bizi başka milletlere bağlayan bağları artırmaktır. Osmanlı İmparatorluğu’nun düşüşü, Batı’ya karşı elde ettiği üstünlüklerin gururuyla kendisini Avrupa milletlerine bağlayan bağları kestiği gün başlamıştır. Bu, bir hataydı; bu hatayı tekrarlamayacağız.”  ‘GELENEK’ ŞAŞIRTTI Kemal Paşa, hem bir geçmiş muhasebesi yapıyor hem de yeni Türkiye’nin vizyonunu çiziyordu. İşte “Fransa’da sevinç yaratacak şey”i, o noktada söyledi. Dedi ki: “Siyasetimiz, geleneklerimiz, çıkarlarımız, bizi fikir ve eğilim yönüyle bir Avrupa Türkiye’sine, yani Batı’ya yönelmiş bir Türkiye’ye yöneltiyor.” Cümlenin içindeki “geleneklerimiz” sözcüğü Pernot’yu şüpheye düşürmüş olmalı... Nasıl olur da bir “Doğu toplumu” geleneksel olarak Batı’ya yönelebilirdi ki? Oysa Mustafa Kemal, cumhuriyetçi hareketi, Türklerin asırlık temayülünün devamı olarak görüyordu. Karşısındaki muhabire “Tarihimizi dikkate almalısınız” dedi: “Türkler yüzyıllardan beri hep aynı doğrultuda hareket etti. Sürekli olarak doğudan batıya yürüdük. Doğuda yaşarken bile kendimize mümkün olduğu kadar batıya yakın bir yerleşim yeri seçtik. Vücutlarımız doğuda ise de, fikirlerimiz batıya yönelik kalmıştır. Eğer son yıllarda yolumuzu değiştirdiysek, kabul etmelisiniz ki bu bizim hatamız değildi. Bizi siz zorladınız. Ve geçici olarak geri çekildik.”  ZİNCİRLERİ KIRARIZ “Bütün çabamız Türkiye’de modern, Batılı bir yönetim kurmaktır. Medeniyeti isteyip de Batı’ya yönelmemiş millet var mı? Bir yönde yürümek kararında olan ve ayağındaki zincirin buna mani olduğunu gören insan ne yapar? Zincirleri kırar ve yürür. Biz, milli egemenliği ilan ettik. Kelimeler üzerinde oynamayalım: Bugünkü Türk hükümeti az çok cumhuriyettir.” Maurice Pernot, bu görüşmeyi yazmak üzere odadan ayrılırken cumhuriyet haberini ilk alan gazeteci olmanın heyecanını yaşıyordu. Ancak o daha notlarını temize çekemeden, Meclis cumhuriyeti ilan etmiş olacaktı. Kutlu olsun! Atatürk, Pernot’ya bu röportajı verdikten birkaç saat sonra Meclis kürsüsüne çıkarak tarihi konuşmasını yapıp cumhuriyeti ilan etti.",https://www.milliyet.com.tr/yazarlar/can-dundar/geleneklerimiz-bizi-avrupa-ya-yoneltiyor-1155767
Can Dündar,"Ekim değil, yıkım",19 Ekim 2009,"Önceki sabah Dilek, “Bu ekimde bir melanet var” dedi. Sonra da sırayla saydı, ekim ayında yitirdiklerimizi: 6 Ekim: Bahriye Üçok 7 Ekim: Behice Boran 11 Ekim: Metin Eloğlu, Fakir Baykurt, Attilâ İlhan 12 Ekim: Hikmet Şimşek, Nail Çakırhan 13 Ekim: Cahit Sıtkı Tarancı, Cevat Şakir Kabaağaçlı, Nilgün Marmara, Mahmut Tali Öngören 15 Ekim: Fazıl Hüsnü Dağlarca 16 Ekim: Avni Arbaş 21 Ekim: Ahmet Taner Kışlalı 24 Ekim: Behçet Kemal Çağlar 25 Ekim: Ziya Gökalp 31 Ekim: Erdal İnönü Ekim değil yıkım sanki... * * * Aydınlar, sanatçılar, toprağa gömülmez, ekilirmiş. Bunu konuştuğumuz gece, sevgili hocam Ünsal Oskay da katıldı ekimde ekilenlere... “Ekimdaş”ı Cahit Sıtkı gibi “Haydi Abbas vakit tamam” dedi ve yerleşti 17 Ekim’deki “boş” yere... Bakıyorum listeye: Bu şöhretler karmasının kaderinde bombalı paketler, suikast düzenekleri var. DGM yargılamaları, işkenceler, takipler, sürgünler var. Yasak kitaplar, korsan yayınlar, tahkikatlar, intiharlar var. Hemen hepsi önlerine konan bariyerleri devire devire, engelleri yene yene büyümüş, ülkelerini de büyütmüş isimler... * * * Melis Çelebi’nin popüler kültür söyleşilerinden derlediği kitabının başına (Epsilon, 2004) kısa yaşam öyküsünü yazmış. Ünsal Hoca... Oradaki bir cümlede, kendisini doğuran iklimi şöyle tarif ediyor: “Milli Kütüphane’nin ‘Kürler odası’nda -o zamanlar çoğu yasaklanmış olduğu için- Sami Özerdim’in izniyle Zola’yı, Turgenyev’i, Çehov’u, Steinbeck’i, Kropotkin’i, Dostoyevski’yi okuyarak, Dil Tarih’in salonunda bedava Riyaset-i Cumhur Senfoni Orkestrası konserlerini izleyerek ‘adam olmaya’ çalıştı(m).” * * * Şimdi Zola da serbest, Çehov da, Dostoyevski de... “Kürler Odası”nın kapısını açmak için, bir başka mübarek hocama, Sami Özerdim’e de ihtiyaç yok artık... O halde niye kimsecikler o kapıyı çalmıyor? Neden yeni bir Ünsal Oskay çıkmıyor? Niçin Attilâ İlhan’ınki gibi şiir yazılamıyor? Bahriye Üçok gibi, Ahmet Taner Kışlalı gibi, Behice Boran gibi cesur olunamıyor? Niye “geride kalan” siyasetçilerin hiçbirinde Erdal İnönü’nün zarafetine, bilgeliğine rastlanmıyor? “Adam sayılmanın” yolu, epeydir Steinbeck okumaktan geçmediği için mi? Acaba öyle olduğu için mi “ekim ekinleri” kıymetleri bilinmeden, ışıkları tükenmeden gitti? Yoksa tersine, onlar bizi terk ettiği için mi “adam sayılmanın” yolları değişti? Belki de onlara yaşattığımız acılar, yolladığımız bombalar, reva gördüğümüz sürgünler, sansürler, yasaklar, dışlamalar, arkalarından gelenleri yıldırdı. Ve ektiklerimizle gün oldu toprağın altı, üstünden daha bereketli hale geldi. * * * Onların ekildiği toprak yeni filizler verir mi? Dün Ünsal Hocam’ın cenazesinde çevreme bakınıp bu soruya cevap aradım. Ve kafamda Cahit Sıtkı’nın şiirini tamamladım: “Haydi Abbas vakit tamam/ Akşam diyordun/ işte oldu akşam...”",https://www.milliyet.com.tr/yazarlar/can-dundar/ekim-degil-yikim-1152278
Can Dündar,Bir öneri: Empati Günü,11 Ekim 2009,"23 Nisan gibi bir şey aslında düşündüğüm... Bir günlüğüne koltuklarımızı birbirimize terk etme teklifi... Bir günlük rol, unvan ve kostüm değişimi... Giderek derinleşen kutuplaşmaya merhem olacağını umduğum bir empati girişimi... Mantık basit: O gün işkencedeki arkadaş, polisle yer değişecek. Manyetoyu çeviren o olacak. Falakada copu indiren o... Önceki gün kendisini ufalayan görevliyi Filistin askısına çeken o... Hem o, kendi insaf sınırlarını test edecek, hem de işkenceci, kurbanına reva gördüğünün ne menem bir eziyet olduğunu fark edecek. Hem empatik, hem sempatik bir gün değil mi?  Her alanda Bunu yaygınlaştıralım şimdi: O gün kürsüdeki hocayla sıradaki öğrencinin yer değiştirdiğini düşünelim. Yolcuyla sürücünün... Oyuncuyla seyircinin... İmamla cemaatin... Futbolcuyla taraftarın... Müşteriyle çaycının... Ev sahibiyle kiracının... Doktorla hastanın... Hakimle sanığın... Irgatla ağanın... Ayakların baş, başların ayak olduğunu düşünelim; bir günlüğüne... Ezberler bozulmaz mıydı?  Hudut ihlali Sadece meslekler arası bir değişim programı olmamalı bu... Kutuplaştığımız her konuda bir değiş tokuş günü olarak kutlanmalı... İktidar milletvekillerinin muhalefete geçtiği... Kadınların kahveye, erkeklerin güne gittiği... Orduevlerinin başörtülüleri, dergahların rahipleri konuk ettiği... Galatasaraylılarla Fenerbahçelilerin birbiriyle forma değiştirdiği... Türklerin Kürtçe dersine, DTP’lilerin kışla yemekhanesine girdiği, Patronların işçi tulumu giyip grev çadırında gecelediği, Gazete köşelerinin okurlara devredilip yazarların onları eleştirdiği, Tüm sosyal sınırların ihlal edildiği bir gün...  Şöhretler ve paparazziler O gün için bir hayalim de, popüler sanatçıların omzuna birer kamera yükleyip onları paparazzilik işine koşmak, paparazzilere de o bir gün için ünlü sanatçı muamelesi yapmak... Acaba kameraları sırtlayan sanatçılar, o günlük çalıştıkları televizyon kanalının haber iştahı, seyircinin dedikodu merakı ile görüntüledikleri kişinin özel hayatı arasında başka bir tür denge kurmayı başarabilirler miydi? Ya da bir günlüğüne şöhreti yaşayan paparazziler, mesela oğlunun kırılan kolunun tedavisi için hastaneye koşturan Sibel Can’a yaptıkları gibi, acil servis kapısında kendi yollarının kesilmesinden hoşlanırlar mıydı? Şöhretin tadını çıkardıkları çakırkeyif gecede, kamera ışıklarıyla ansızın ayaküstü sorguya alınmaktan, bitmek bilmez sorularla bıktırasıya tacize uğramaktan, çaresiz kalıp koşar adım kaçmaktan, kaçarken yerlerde yuvarlanıp öfkeyle yumruklaşmaktan ve ertesi gün kendilerini ekranlarda o halde izlemekten hazzederler miydi? Böyle bir şey yaşasalar Levent Kırca’yı, Timuçin Esen’i, Uğur Yücel’i ve bu amansız takipten yılmış yüzlerce şöhreti daha iyi anlarlar mıydı?  Ertesi gün “Empati günü” bitip de ertesi gün herkes kendi formasına, postuna, klanına, bürosuna, cemaatine, rolüne, görevine döndüğünde, polis işkence görmenin, paparazzi özel hayat didiklemenin, patron işçi maaşıyla geçinmenin, okur kelimelerle cebelleşmenin ne olduğunu anlayıp “öteki”ne karşı biraz daha insaflı olur muydu? Denesek mi? Ne kaybederiz ki?",https://www.milliyet.com.tr/yazarlar/can-dundar/bir-oneri-empati-gunu-1148759
Can Dündar,Tribünler devletin tetikçisi mi?,14 Ekim 2009,"Türkiye spor tarihinde Cumhurbaşkanı’nın bir futbol kulübünün amigolarıyla oturup konuştuğu ve onlara yol yordam öğrettiği başka bir örnek var mıdır acaba?.. Biliyorsunuz, Ermenistan maçı için Abdullah Gül, Bursalı Teksasların amigolarıyla bizzat görüştü; onlara statta ne yapılması, ne yapılmaması gerektiğini uzun uzun anlattı. Haksız sayılmazdı. Böylesine hassas bir dönemde, onca emek verdiği sürecin, tribündeki birkaç kendini bilmezin atacağı bir cisim ya da sloganla kesilmesine göz yumamazdı. Ama Bursa’daki milli maçın tam bir “devlet kontrolü altında” yapılması, akıllarda bir yığın soru işareti bıraktı. * * * İlk soru şu: Devlet isteyince stadyumlarda şiddeti, kötü tezahüratı, küfrü, hatta açılacak bayrakları, atılacak sloganları, söylenecek şarkıları denetleyecek, hatta belirleyecek durumdaysa niye bunu hep yapmıyor? Yoksa yapıyor mu? Bazı maçlarda kanın gövdeyi götürdüğü, tribünlerden en ağır küfürlerin, en sivri cisimlerin yağdırıldığı ve kolluk güçlerinin işe karışmadığı hatırlanınca akla bu soru geliyor: Acaba devlet bazen seyirciyi serbest bırakıp bazen taşkınlığına göz mü yumuyor? Öyleyse bunun kararını neye göre veriyor? Diplomatik ilişkilerin durumuna göre mi? Kendisinin dışarıda gördüğü muameleye göre mi? Yani tribünler, devletin tetikçisi mi? * * * Aynı soruları bir de tribünler açısından sormakta yarar var: Futbol seyircisi, devletin bir düdüğüyle topa basıp küfrünü yutan, sloganını unutan, bayrağını evde bırakan sadık yurttaşlar topluluğu mudur? Vilayet “O bayrak getirilmeyecek, bu tişört giyilmeyecek, şu şarkı söylenecek” dediği zaman, “Emredersin amirim” diyerek hazır ola geçen, 657’ye tabi bir heyet midir? “Küfre, şiddete, ırkçılığa müdahale tamam; ama hangi şarkıyı söyleyeceğime ben karar veririm” diyemeyecek kadar pasif bir kitle midir? Seyircinin istendiğinde tam kontrol altında tutulabilmesi, diğer örneklerde tribünleri çığırından çıkaranın, en azından çıkmasına göz yumanın da aynı irade olduğu ihtimalini akla getirmez mi? Yani futbolun, kamu otoritesi istediği ya da en azından görmezden geldiği için kana, şiddete, küfre bulandığını düşündürmez mi? * * * Doğrusu, ben baştan beri böyle düşünenlerdendim. İki hafta önce Diyarbakırsporluları “PKK dışarı” diye kovalayan hırçın Bursaspor seyircisinin dün gece Ermeni milli takımını çiçekler ve Sarı Gelin türküsüyle karşılar hale gelivermesi, iki tavrın da “telkinle” yaptırıldığı hissini veriyor. Ermenistan’la açılım süreci devrede olmasa ya da Erivan’da Gül’e kötü davranılsa herhalde Teksaslar böyle zapturapt altına alınmayacaktı. O halde sahalarda barış için bu “ayarın” her maçta verilmesini mi bekleyeceğiz? Bundan sonra bir maçta olay çıktığında “Niye yaptırdılar? Neden göz yumdular?” diye sorarsak haksız mıyız?",https://www.milliyet.com.tr/yazarlar/can-dundar/tribunler-devletin-tetikcisi-mi-1150453
Can Dündar,Şiddeti gördüm!,07 Ekim 2009,"Taksim’deki IMF muharebesini baştan sona canlı izledim. Her şey “orantısız”dı: Meydandaki eylemci sayısıyla polis sayısı... Göstericilerin sapanları ile polisin silahları... Ve tabii polisin karşılaştığı şiddetle uyguladığı şiddet...Barda kavga çıkarmamaya bin kere söz verip ilk küfrü duyduğunda sille tokat girişenler gibiydi güvenlik güçleri... İlk sloganları duyup birkaç bilye atılır atılmaz gazı bastılar. Ve ortalık birbirine girdi. Atatürk Kültür Merkezi önünde park etmiş polis minibüsünün sökülen kaldırım taşlarıyla recmedilmesi, polisin minibüsü kurtarmak için tazyikli su sıkan zırhla araçla bölgeye intikal etmesi, sıktığı kırmızı sularla Atatürk Kültür Merkezi’nin önünde kim var kim yoksa “eritmesi”, kırmızı suların, zaten yıkımı planlanan “kültür merkezi”ni kurban kesim tesisine çevirmesi 2010 Kültür Başkenti için sembolik bir görüntüydü. * * * “IMF defol! Bu dünya bizim” diye haykıran maskeli eylemcilerin polisi ya da banka camlarını taşlarken acımasız ve provokatif oldukları doğru... Dünyanın her yerinde var böyle anarşist gruplar... Polisi, şiddetin dozunu artırmaya tahrik edip devletin gerçek yüzünü sergilemeyi ve böylece muhalif kitleyi büyütmeyi amaçlıyorlar. Ama sorun da burada zaten... Polis, hemen provokasyona geliyor ve “amaç” provoke etmekse, başarılmış oluyor. Oysa asıl yapılması gereken, örgütlü protestocuya mümkün olan en geniş gösteri hakkını tanımak; onun örgütleriyle gösteri öncesinde mutabakat aramak, gösteri sırasında onlara yardımcı olmak, “sızmalar”ı birlikte önlemeye çalışmak... Yine de sızmalar olacaktır. Bu durumda da maharet, şiddeti kışkırtanları ana kitleden yalıtmanın yolunu bulmakta... Yoksa gazı basıp herkesi copla kovalamak, şiddeti yaygınlaştırmak ve tepkiyi keskinleştirmek dışında bir işe yaramıyor. * * * Bu arada güvenlik hizmetinin spontane bir şekilde özelleştirilmesi, “durumdan vazife çıkaran” kimi esnafın sopalarla eylemci avına çıkması, polisin bu işbirliğine memnuniyetle göz yumması da tehlikeli işaretler... “İşkenceye sıfır tolerans” lafının neredeyse mahyalara yazılacak kadar ışıklandırıldığı bir dönemde polisin bir genci İstanbul’un ortasında öldüresiye dövmesi... İşkencede ölen Engin Çeber’in karakol görüntülerindeki feci sahnelere ilişkin bir şey denmemesi... Ve nihayet IMF muharebesinde hiçbir hata görülmeyip yapılanların peşinen sahiplenilmesi “muhalefete sıfır tolerans” noktasına doğru yürüdüğümüzün kanıtı... “Dünya polisi de böyle” bahanesine sığınmak, çalışma koşullarından, eğitimden söz etmek nafile... Hükümet “Dokunmayacaksınız” dediğinde polisin ne kadar müsamahakâr olabildiğini, göstericileri güllerle karşılayabildiğini görüyoruz. Şimdi elinde gül taşıyan bir göstericiye tazyikli su sıkılıyorsa bunu sadece “talimat”la açıklayabiliriz. Dünyaya “Protestocuların sesine kulak vermeliyiz” diyenlerin, içeriye verdiği farklı talimatla...",https://www.milliyet.com.tr/yazarlar/can-dundar/siddeti-gordum-1147732
Can Dündar,Platonik aşk gerçek aşk,18 Ekim 2009,"Hüsamettin Cindoruk, Erdoğan-Baykal mektuplaşmasını “platonik aşk” diye tanımlayınca Başbakan cevabı yapıştırdı: “Ben platonik aşktan anlamam. Benimkisi gerçek aşk... Hayatım hep böyle yaşanmıştır.”  Soyut aşk Üzerine tez yazılacak konu... Biz işi, Başbakan’ın da hoşlanacağı boyutundan, şiirden ele alalım. “Platonik aşk” divan şiirinin konusudur. Ortada somut, etli butlu, adlı adınca bir sevgili yoktur. Şair birine sevdalanmıştır; okursunuz ama bu kadın mı erkek mi, tanrı mı şıh mı, bilemezsiniz. İlahidir. Mistiktir. Fantastiktir. Hayata karşılığı olmadığı, yazarının zihninde yaşadığı intibaını verir. Sevdadan çok duaya benzetilebilir. Mesela Nedim, süslü püslü sözcükleri nakkaş gibi işleyerek boşluğa bir efsun bırakır: “Haddeden geçmiş nezâket yâl-ü bâl olmuş sana Mey süzülmüş şîşeden ruhsâr-ı al olmuş sana...” İmbikten sözülen şarabın yarin yanağında kızardığını anlarsınız; ama o kadardır işte... Çünkü sevgi, düşte olduğu sürece güzel sayılır. Öbürü bayağılıktır.  Somut aşk Halk edebiyatına gelince... Divanın “hayali sevgili” motifi bazı halk aşıklarına sirayet etmişse de, genel olarak halk edebiyatında kadın öyle mey meclislerinde filan değil, çadırda, dağ yolunda, pınar başında, bütün doğallığıyla çıkar karşımıza... Kanlı canlı, etli butlu, adlı sanlıdır. Elinde aşk şarabı değil, süt küleği, su tası, düğün kınası vardır. Karac’oğlan’ın diliyle söylersek, “Atlas tumanları ak topuk üstüne dökülmüştür. Bellerine ibrişim kuşak bağlar, boydan boya ak sevaylar giyinirler. İş içinde ağ memeleri domur domur terlemiştir.” Ve daha da önemlisi bu sevgili, aseksüel, farazi bir yaratık değil, sevdaya karşılık veren, erkeğine cinsel istek duyan, sağlıklı bir kadındır. Nedim’in aşkını dinledik; bir de çağdaşı sayabileceğimiz Karac’oğlan’a kulak verelim: “Sabahtan uğradım ben bir güzele Ağlatmadı güzel, güldürdü beni Ben güzelden de böyle vefa ummazdım Ağ göğsü üstüne kondurdu beni. Tomurcuk memesin verdi ağzıma Yorgunsun sevdiğim, em dedi bana Yönümü dönderdim inip gitmeye Sarıldı boynuma indirdi beni”  Çadırdaki kadın Peki neden böyle? Karac’oğlan’ı ve şiirini inceleyen İlhan Başgöz, (Cumhuriyet Gazetesi Dünya Klasikleri Dizisi, 1999) bunun gerekçesini Türkmen konar-göçerlerin şehirdeki, kasabadaki cinsel tabulardan azade yaşam tarzlarında bulur. Çadırdaki Türkmen kadını dört duvar arasında erkekten ayrı yaşayan şehirli hemcinslerine göre çok daha rahattır. Bütün gün çadır dışında işinde gücündedir. O yüzden İslam mistisizmi kaynaklı bir “soyutlama”ya gelmez. Hayata olduğu gibi şiire de kanlı canlı, gerçek haliyle girer. İşte o yüzden Karac’oğlan, “Ay doğup da şafak atmada sandım / meğer yarin düğmeleri çözülmüş” diyerek divan şiiriyle dalga geçer. “Fecr”in onun dünyasında daha somut ve dünyevi bir anlamı vardır. Sevgili üzerinden Allah’a ilan-ı aşk etmez; tersine “Öpülmemiş kızların kabul olmaz orucu” diyerek, aşka mani olan bir inanç sistemine posta koyar.  Yeni harman Keşke yerimiz elverseydi de, Başbakan’ın “Platonik aşktan anlamam, benimkisi gerçek aşk” sözünü bu veriler ışığında yorumlasaydık. Türkmen çadırıyla Osmanlı sarayının, halk ozanlarıyla İslam kurallarının, dini yasaklarla seküler ihtirasların, huri hayaliyle dünyevi hakikatin harmanlanmasından nasıl bir kültürel sentez doğurduğumuz üzerine kafa yorsaydık. Neyse... başka sefere...",https://www.milliyet.com.tr/yazarlar/can-dundar/platonik-ask-gercek-ask-1151535
Can Dündar,"Türkeş, Ermeni sınırına anıt dikmeyi düşünmüştü",16 Ekim 2009,"Başbakan Erdoğan’ın, Ermeni açılımını eleştiren MHP lideri Devlet Bahçeli’ye “Bize iftira atanlar, merhum liderlerinin farklı otellerde ne yaptığına baksınlar” sözüyle 1993 yılında o zamanki MHP lideri Türkeş ile Ermeni lider Petrosyan’ın görüşmesini hatırlattığı ortaya çıktı Görüşmeyi ayarlayan işadamı Özararat, Türkeş’in Petrosyan’a destek sözü verdiğini, hatta Erivan’a gitmeyi de planladığını anlattı. Özararat, Türkeş’le görüşmesinde sınıra bir anıt dikilmesi ve üzerine “Verdiğimiz acılardan dolayı üzgünüz” yazılmasını konuştuklarını da söyledi Başbakan Erdoğan, geçen hafta Ermeni açılımını eleştiren MHP lideri Bahçeli’ye, “Bize iftira atanlar, merhum liderlerinin farklı otellerde ne yaptığına bir baksınlar” dedi. Bahsettiği buluşma, 15 yıl önce Türkeş ile Ermenistan Devlet Başkanı Petrosyan arasında gerçekleşmişti. 12 yıl gizli kalan bu görüşmenin ayrıntılarını ve fotoğrafını ilk kez Milliyet’te yayımlamıştık. Bugün hatırlatmakta yarar var: Anıtta ne yazacaktı? Samson Özararat, Türkeş’le görüşmelerini şöyle anlatmıştı: “Paris dönüşü Türkeş’le birkaç kez yeniden buluştuk. Karşılıklı diyaloğun çoğaltılmasını, gidip gelen heyetlerin artırılmasını, sınırın açılmasını, halklar arasında karşılıklı ziyaretlerin yapılmasını konuştuk. Hatta bir ara Türkeş’in Erivan’daki soykırım anıtına çelenk koymasını bile tartıştık. Türkiye-Ermenistan sınırına, 1915’te ölenlerin anısına müşterek bir anıt dikilmesi de konuşuldu. Anıtın Ermenistan’a bakan yüzünde Türkçe, Türkiye’ye bakan yüzünde ise Ermenice, ‘Verdiğimiz acılardan dolayı üzgünüz’ yazacaktı.” İlk görüşme Paris’te yapıldı Türkeş 12 Mart’ta geldi Paris’e... Kendisini Dışişleri Bakanı Hikmet Çetin’in talimatıyla De Gaulle Havaalanı’nda Türkiye’nin Paris Büyükelçisi Tanşuğ Bleda ile birlikte Samson Özararat karşıladı. Büyükelçinin arabasıyla Ermenistan Devlet Başkanı Ter Petrosyan’ın kaldığı Crillon Otel’e geldiler. Özararat, Türkeş’in arabasının kapısını açarken heyecan içindeydi. 1915’ten beri ilk kez bir Türk lideri, Ermenistan’ın en üst düzeydeki yetkilisiyle görüşecekti. Zirve, 15.00’te başladı.  “Allah bağışlasın” Türkeş, oğlu Tuğrul’u tanıştırınca Petrosyan önce İngilizce “Memnun oldum” dedi, sonra zihnini yokladı ve bir Ermeni Türkçesiyle: “Nasıl diyorsunuz?” dedi, “Allah saklasın mı?.. Yok, yok... Allah bağışlasın...” Halep doğumlu Petrosyan, Antakyalı ailesinden hatırladığı sözcüklerle Türkçe konuşuyordu. Gerilim yatıştı, yüzler güldü. Türkeş, Ermenistan ile Türkiye ve Azerbaycan arasındaki gerginliğin aşılması için elinden geleni yapmaya hazır olduğunu söyleyerek açtı görüşmeyi... Ankara’nın pozisyonunu anlattı. Tansiyonu düşürmek, işgalin bitmesi için nabız yoklamak ve uzun vadeli ilişkinin önünü açmak istiyordu. Petrosyan, “Ankara, Türk cumhuriyetleriyle diplomatik ilişki tesis ederken Ermenistan’la temasta geç kaldı, zaman yitirildi” diye yakındı.  Türkeş’in teklifleri Bunun üzerine Türkeş, savaşla ilgili önerilerini sıraladı: 1) Hemen ateşkes sağlanması, 2) Ermeni askerlerinin Azeri topraklarından çekilmesi, 3) Her iki tarafın bugünkü sınırlar içinde birbirini tanıması ve diplomatik ilişki tesisi, 4) İçişlerine karışmadan ve toprak talebi olmaksızın temas, 5) Laçin koridorunun açılması, gözlemci heyetinin güvencesi ve denetiminde bulunması, 6) Karabağ sorununun ya daha sonraya ya da Minsk toplantısına bırakılarak, meselenin ateşkes sonrası daha geniş zamanda ele alınması...  ‘İpek yolu kuralım’ Ayrıca, Ermenistan’a dünyayla ticaret yapması için Türkiye’den transit kara ve deniz geçişi verilebileceğini söyledi. Sonra da “Trans-Kafkasya Otoyolu” önerdi. İpek Yolu’nun ihyası anlamına gelen bu otoyol, Kafkasya’yı boydan boya kat edecek ve Ermenistan’dan geçecekti. Otoyola bir demiryolu da eşlik edecek, aynı hatta bir doğalgaz ve petrol boru hattı da yer alacaktı. “Müşterek gerçekleştirilecek bu proje başka işbirliklerine kapı açar. Sınırlar açılır, yurttaşlarımız serbestçe birbirine gidip gelir, ticaret yaparlar. Bu durum bölgeye de huzur ve refah getirir” dedi. Türkeş, bu görüşmede bir iyi niyet jesti olarak esirlerin karşılıklı serbest bırakılmasını sağlamayı umuyor, hatta derhal Erivan’a gidip hem Ermenistan’ı ziyaret etmeyi, hem de Azeri esirleri aldıktan sonra aynı uçakla Bakü’ye geçmeyi planlıyordu. Petrosyan, “Biz önşartsız ateşkesi kabul ederiz, ancak şunu anlayın ki benim kamuoyu önündeki durumum Elçibey’inkinden daha zor. Önerilerinizi değerlendirelim” dedi. 2.5 saat süren toplantı böyle bitti. Sonradan devreye Erivan’daki radikaller girecek ve iyi başlayan diyalog süreci o noktada kesilecekti. Görüşmeye geldi ama cenazesiyle karşılaştı Türkeş, Ermenilerle gizli temaslara devam etti. Erivan ziyaretine hazırlanıyordu. Özararat, 1997 Mart’ında Petrosyan’la buluştu: “Türkeş yaşlandı. Vefat ederse Türkiye ile diyalog en az 10 sene gecikir. Acele edelim” dedi. Petrosyan hak verdi. Türkeş’e, “Görüşmelere devam edelim” mesajı yazdırdı. Hemen Başbuğ’u arayıp randevu istedi. Türkeş, Almanya’da tedavi görüyordu. 2 Nisan’da İstanbul’a inip oradan Ankara’ya geçecekti. “Ben de İstanbul’a geliyorum. Havaalanında buluşalım” dedi Özararat... 2 Nisan için randevulaştılar.  Casus filmi gibi Özararat, özel izinle kapalı sınır kapısı Aras’tan yürüyerek geçti. Sınırda 3 ülkücü tarafından karşılandı. Fakat, Erzurum’dan kalkan uçağı kaçırdı. Otobüsle yola çıktı. Ancak, yine yetişemedi. Türkeş, 6 saat İstanbul havaalanında kendisini beklemiş ve Ankara’ya uçmuştu. Özararat, sabahki Ankara uçağına bilet aldı. Türkeş’le buluşup mesajı iletecekti. Gece yorgun argın oteline geldi. Televizyonu açtı ve ekrandaki altyazıyı gördü: “Alpaslan Türkeş vefat etti.” Sabah Ankara’ya uçup görüşmek için geldiği Türkeş’in cenazesine katıldı. Türkeş’ten bir ay sonra, görüşmeleri örgütleyen ikinci isim olan Telman Ter Petrosyan da aynı hastalıktan öldü. İki komşu, yeniden buluşmak için 15 yıl daha bekleyecekti.",https://www.milliyet.com.tr/yazarlar/can-dundar/turkes-ermeni-sinirina-anit-dikmeyi-dusunmustu-1151297
Can Dündar,Çok acı var,09 Ekim 2009,"Günlerdir beynimde iki basit cümle çınlayıp duruyor: “Çok acı var. Dayanamıyorum.” Boğaziçi Köprüsü üzerinde terk edilmiş bir otomobilden çıkan not bu... 4 kelimelik bir mutsuzluk manifestosu... Yazarı, 37 yaşında bir öğretim üyesi... Öğrencilerine göre “gözlerinin içi gülen, hayat dolu bir insan...” Gece köprüye sürmüş aracını... Bir yerde durmuş. Sonra kaybolmuş. Eldeki tek bilgi, “Köprünün korkuluklarına doğru yürüyen bir kadın gördüm” diyen bir taksicinin ifadesi... Bir de arabadan çıkan o not: “Annem, babam, Poyraz! Beni affedin. Çok acı var. Dayanamıyorum.” * * * Töre cinayetlerini, kadın bedeninin nasıl namus üzerinden disipline edildiğini inceliyormuş Dicle Hoca... Hayata duyarlı insanlar için her araştırma bir kuyu, her haber bülteni bir uçurumdur. Dicle Hoca’nın kayıp haberinin çıktığı günün gazetelerine baktım. Para imparatorlarının kehanetleri vardı: “Bu yıl 60 milyon insan işsiz kalacak. “Gelecek yıl 90 milyon kişi aşırı yoksullaşacak. “Afrika’da on binlerce çocuk ölecek. “Bizi toplumsal huzursuzluklar, siyasi istikrarsızlık ve savaş bekliyor.” Bu dünyayla nasıl başa çıkabiliriz ki? Bir arada, el ele, omuz omuza durarak ancak... * * * Oysa aynı gazetelerde, bu kara kehanetlere karşı omuz omuza duranların nasıl dayağa, suya, göz yaşartıcı gaza boğulduğunun fotoğrafları da vardı. göz yaşartıcıydı gerçekten... Bayramda şeker toplarken kaybolan çocuklardan söz ediyordu gazeteler... Parasızlıktan böbreklerini satan fukaralardan... Koyun otlatırken paramparça olan kız çocuğundan... Ve insana ölümsüzlüğün kapısını açan “ebedi hayat hayali”ne verilen Nobel ödülünden... * * * İnsan, tam da ölümsüzlük kapılarının aralandığı çağda niye “Böyle hayat sizin olsun” deyip o ebediyet kapısını çarpıp çıkar ki? İntihar edenler genelde belleği güçlü kişilermiş. Hafızası, katili olabilir insanın... Unutamamak öldürebilir. Günbegün daha da hoyratlaşan hayat karşısında eli kolu bağlı kalmanın duygusal yükü, günün birinde taşınamaz hale gelebilir. Duyarlı yürek, her gün bin kez ölmektense, bir gün ansızın durmayı seçebilir. Bir pazartesi seherinde “medeniyetleri” birbirine bağladığı söylenen köprü üstünde böylesi medeniyete lanet edip dönüşü olmayan bir yolculuğa niyetlenmek, çaresizliğe öfkeyi katık edip sonsuz karanlığa karışıvermek yegâne çare gibi görülebilir. * * * Sabancı Rektörü, kaybın ardından şu açıklamayı yaptı: “Bu olay bize, aramızda ölçülmez en büyük değerin kişiler olduğunu, olası bir kaybın geri dönülmezliğini ve derin acısını hatırlatıyor.” “En büyük değer”in, en çok değersizleştiği çağdayız. Boş bir vaat gibi hayat; uzadıkça anlamsızlaşıyor. Çok acı var. Ve bunlar karşısında yapayalnızız. Bize kıyanlar karşısında özkıyım kaldı, tek silahımız... Oysa koyun otlatırken paramparça olan Kürt kızının da, böbreğini satan fukaranın da, acılara dayanamaz hale gelen hocanın da tek çaresi var: Çoğalmak... bir arada durmak... dayanışmak... Biber gazına, göz yaşartıcı bombaya, kâbus senaryolarına rağmen, savaşa, yoksulluğa, ölüme karşı hayatı savunmak... Çok acıyı, ancak paylaştıkça azaltırız. Hayatı unutarak ya da uzatarak değil, ancak umut katarak kurtarırız.",https://www.milliyet.com.tr/yazarlar/can-dundar/cok-aci-var-1148593
Can Dündar,Refiğ niye Saygun’a yakın gömülmek istedi?,12 Ekim 2009,"1990 Aralık’ında büyük Türk bestecisi Adnan Saygun hastalandığında onu hastaneden eve Halit Refiğ taşımıştı. Saygun Hoca arabanın arka koltuğunda bitkin oturuyordu. Direksiyonda Halit Refiğ şaşkındı. Heyecandan yanlış yola saptı. Arkadaki yorgun yolcu bunu fark etti. “Şoförü” uyardı. Yanlış girdikleri yol, onları Boğaz Köprüsü’ne sürükledi. Köprüden geçtiler. Bu, Saygun’un İstanbul’a köprüden son bakışıydı. Refiğ’le vedalaşırken, ona Eflatun’un “Apologia”sının son paragrafını ezberden okudu: “Artık ayrılmak zamanı geldi. Yolumuza gidelim: Ben ölmeye, siz yaşamaya... Hangisi daha iyi? Bunu Tanrı’dan başka kimse bilemez.” * * * 1975’te tanışmışlar, kısa sürede yakınlaşmışlardı. Halit Refiğ’in müzisyen eşi Gülper Refiğ, Saygun hakkındaki ilk kitabı yazmıştı. Birlikte bir Mimar Sinan filmi yapmayı düşlemişlerdi. Refiğ çekecek, Saygun müziklerini besteleyecekti. Olmadı. Ancak Refiğ’in “Wagner’den sonra müzik tarihindeki en büyük besteci ve müzik bilginlerinin en büyüğü” diye tanımladığı Saygun, Türkiye’de hak ettiği ilgiyi görmedi. Türkiye’nin ilk operasının bestecisi, 1930’larda şeflikten alınmış, konservatuvardan dışlanmış, bakkallıkla hayatını kazanır hale gelmişti. Ölümünden sonra Halit Refiğ şöyle yazmıştı: “Bugün bir meraklısı Saygun müziklerini dinlemeye niyetlense bant kaydı yapılmış kaç eserini bulma imkânı vardır?” (Irmak Zileli, “Doğruyu Aradım, Güzeli Sevdim”, Bizim Kitaplar, 2009) * * * Saygun son nefesini verirken Refiğ, hemen yan odadaydı. Sonra ne yazık ki, Saygun’a reva görülenlerin benzeri, Refiğ’in başına geldi. Türk sinemasının büyük yönetmeni ve ideoloğunun, büyük tutkuyla yaptığı “Yorgun Savaşçı” filmi, 12 Eylül yönetimince yasaklanmakla kalmadı, şahitler huzurunda yakıldı. “Devlet Ana” teşebbüsü yarım kaldı. “Gazi ile Latife” bürokrasiye takıldı. O da küstü, sinemadan uzaklaştı. Sanatlarını geliştirmek için yüzlerini yerli kaynaklara dönen Saygun ve Refiğ, hayatları boyunca mücadele ettikleri Batı taklitçisi, sansürcü zihniyetin kurbanları oldular. Ancak ne kadar dışlansalar da zaman, her ikisinin de ismini büyüttü. * * * Dün, Halit Refiğ’in ölüm haberinin ardından, Saygun’a yakın bir yere gömülmek istediğini öğrenince bunları anımsadım. Aklımdan şu soru geçti: “Bugün bir meraklısı Refiğ filmlerini izlemeye niyetlense, görüntü ve ses kaydı temizlenmiş kaç eserini bulma imkânı vardır?” Dünya çapında değerlerimizi, sefil bir vefasızlıkla adeta cezalandırarak uğurluyoruz öbür dünyaya... Arkalarından timsah gözyaşları döküyoruz. Yarın Refiğ ile Saygun buluşacaklar yeniden... Onlar ölüyor, biz yaşamaya devam ediyoruz. Ya da bir başka bakış açısıyla onlar eserleriyle yaşıyor; biz yaktığımız filmler, yalnızlığa terk ettiğimiz besteciler, gömdüğümüz eserlerle her gün biraz daha ölüyoruz. “Hangisi daha iyi?” Bunu bilmek için Tanrı olmaya gerek yok.",https://www.milliyet.com.tr/yazarlar/can-dundar/refig-niye-saygun-a-yakin-gomulmek-istedi-1149187
Can Dündar,Yüreğimdeki diken,12 Ekim 2009,"O belalı 1915 yılı... Adapazarlı bir Ermeni tütün eksperinin kızı olan Knar Bağdasaryan, ailesini “büyük kıyım”da kaybetmiş. Ahıska doğumlu Gürcü eşi Mişa Aznavouryan’la o kıyametin ortasında zar zor İstanbul’a ulaşıp bir İtalyan gemisine kapağı atmışlar. Daha doğrusu Knar güverteye çıkmış; Mişa, yolunu kesen bir asker yüzünden binememiş. “Her şey bitti” diye düşünülürken kaptan imdada yetişmiş. “Gemi uluslararası bölge sayılır. Yolcumu engelleyemezsiniz” demiş. Bunun üzerine Mişa’ya da izin verilmiş. Gemi, Ermeni ve Rum yolcularını Selanik’e taşımış. Knar ile Mişa’nın orada bir kızları olmuş. Kendilerini kurtaran İtalyanlara şükran ifadesi olarak kızın adını “Aida” koymuşlar. Sonra Marsilya üzerinden Paris’e geçmişler. “Amerikan hayali”ne dalıp vize için başvurmuşlar. Uzun bekleyiş sırasında Paris’e ısınmışlar. Vize çıktığı halde Fransa’da kalmaya karar vermişler. İkinci çocukları orada doğmuş. Oğlanın adını “Şahnur” koymuşlar. Ancak doğumevindeki hemşire ismi yazmakta zorlanmış: “Charles (Şarl) size uyar mı? Daha medeni bir isim” demiş. Kabul etmişler. Ve çocuğun adı kayda işlenmiş: Charles Aznavour... * * * İşte o Charles Aznavour, annesiyle babasının sürgününe neden olan olayları da içeren bir büyük uzlaşmanın imza töreni için Zürih’teydi. Paris’te baba mesleği şarkıcılığı sürdürüp sesiyle sivrilmiş, sonra sinemaya geçmiş ve dünya çapında şöhrete kavuşmuştu. Ermeni diasporasının saygı duyduğu bir isimdi, ama “Türk düşmanı” olmadı. “Soykırım olmasaydı, Türkiye’nin dünyaca ünlü bir şarkıcısı olacaktım” dedi. Anılarında (“Geçmiş Zaman Olur ki”, Aras, 2005) şöyle yazdı: “Annemle babamın modern Türkiye’yi küçümseyip kötülediğine hiç tanık olmadım. Bize hiçbir zaman Türk halkına karşı kin aşılamadılar. Tam tersine, Türkiye’nin güzel bir ülke, kadınlarının çok alımlı, mutfağının Ortadoğu’nun en iyi mutfağı olduğunu ve temelde bu halkla aramızda çok benzerlik bulunduğunu söylediler hep... Soykırım olmasaydı, -ya da en azından tanınmış olsaydı- bu anlaşmazlık bizim ikinci-üçüncü kuşağın belleğinde bu kadar derin yer etmezdi.” Aznavour, aynı kitapta “katliamı anma törenlerine asla katılmadığını, Karabağ’a silah göndermediğini, diplomasiye inancını hiç yitirmediğini” de yazıyor. * * * Tarihle talihin kesiştiği nokta... Ermenistan Cumhurbaşkanı, “diplomasiye inanan” Aznavour’u İsviçre Büyükelçisi olarak atayınca, 85 yaşındaki ünlü sanatçı hiç hesapta yokken tarihi protokolün imzasına tanık olma (hatta neredeyse imza atma) noktasına geldi. Yarın Aznavour, Kültür Bakanlığı’nın resmi davetiyle anababasının kaçarak terk ettiği Türkiye’ye konsere gelebilir. Bakarsınız ASALA saldırısında yakınlarını kaybetmiş bir Türk diplomatı Erivan’a elçi tayin edilebilir. “Büyük kıyım”ın 100. yılında iki halk, elbirliğiyle eski bir kinin yerine ondan daha eski bir dostluğu yeşertebilir. İşte o zaman, Aznavour’un kitabında “Türk dostuna” hitaben yazdığı şiir gerçek olur: “Kardeşim!/ Çıkarmaya karar verseydin/ yüreğimdeki dikeni/ senin ayağındaki de yok olur giderdi.”",https://www.milliyet.com.tr/yazarlar/can-dundar/yuregimdeki-diken-1149598
Can Dündar,Çürük ve bamya,03 Ekim 2009,"Biri erkeklerin, diğeri kadınların diline düşmüş iki sözcük, bir çetede buluştu geçen hafta... Askeri hakim olarak görev yapan bir hava albayın, para karşılığı sahte çürük raporu sağlayan çeteyle ilişkisi teknik takibe takılınca skandal patladı. İddiaya göre çete üyeleri Albay’ı Şişli’deki bir otelde iki kadınla buluşturmuştu. Lobide Albay’la görüntülenen kadınlar, daha sonra dinlemeye alınmışlardı. Aralarındaki sohbetten, kadınların Albay’a “Bamya” lakabını taktıkları ortaya çıktı. Sonra da bazı gazeteler, rüşvet operasyonunun kahramanını, “Bamya” adıyla manşetten takip ettiler.  Çürüğe çıkmak Bir cümlede buluşan iki sözcüğü iktidar bağlamında ele almak ilginç olabilir. Askerlik, Türkler için en az sünnet kadar önemli bir erkeklik sembolü... Askerlik yapmamış adama kız verilmez, askerden kaçana da erkek denilmez buralarda... Hele “çürüğe çıkmak”, düpedüz itibarsızlaşmaya eşdeğerdir. Göz bozukluğu nedeniyle askere alınmadığı için kahrolan delikanlılar görüyoruz. Engelli erkeklere bir günlüğüne üniforma giydirilip yüreklerinin okşandığını biliyoruz. Üstelik çürük işinin siyasal ve cinsel boyutları da var: “Çürük” raporu alanların bir kısmı askerliğe direnen vicdani redçiler... Bir kısmı ise cinsel tercihini bir hastalık olarak sunmaya ve fotoğrafla belgelemeye zorlanan eşcinseller... O yüzden “çürük raporu”, erkekliği temelinden dinamitleyen bir belge sayılabilir.  Hangisi gerçek? Pekiiii, bu eril kültürlenmeye rağmen Türk erkeklerinin ciddi bir bölümünün çürük raporu için bir servet ödemeye hazır olması tuhaf bir çelişki değil mi? O rapor için çeteler kurulması, o çetelerin sahte rapor tanzimi için üst rütbeye tırmanmış bir askeri bulması, bize dipte yatan başka bir gerçekliğin ipucunu vermiyor mu? “Münferit bir durum” mu? Ya asker kaçaklarını eritmek için belli periyotlarla bedelli askerlik düzenlemeleri çıkarmak zorunda kalınması... Her tertibin, bedelli askerlik umuduyla Hükümet’e baskı yapması... Genelkurmay’ın ikide bir bunu reddetmek zorunda kalması... Üniversiteli delikanlıların askere gitmemek için mastır, doktora derken neredeyse profesörlük mertebesine gelmesi...? Burada “Her Türk asker doğar” raprapına gölge düşüren “çürük bir durum” yok mu?  Bamya ayıklamak Bir başka gölge de galiba şu “bamya” meselesinden çıkıyor. “Çürük”, erkek argosunda yaşlanıp çirkinleşmiş fahişeler ya da hafifmeşrep kadınlar için kullanılıyor. “Bamya” ise kadın argosunda “küçük penis” anlamına geliyor. Hiç unutmam; yıllar önce Türk sinemasının eski seks yıldızlarından biriyle söyleşiye gitmiştim. O dönem, bir restoran işletmecisiyle çıkıyordu. İlk buluştukları gün adam, işlettiği restorana götürmüş onu... “Sana ellerimle ev yemeği pişireceğim” demiş, mutfağa girip bamya ayıklamaya girişmiş. Bizimki de yardıma gitmiş. O sırada annesi telefon etmiş. “Ne yapıyorsunuz” diye sormuş. “Bamya ayıklıyoruz” demiş kadın... Hayretle bağırmış annesi: “Ne çabuk!”  Erkekliğin 11 Eylül’ü Hiç sevmediğim “bamya”ya, “patlıcan erkek” efsanesini yıktığı için sempati duymaya başladığımı itiraf etmeliyim. Bir otel lobisinde sahte çürük raporu karşılığı pazarlanan “çürükler”in, iktidar simgesi meslek erbabına “bamya” sıfatı takması, Türkiye’de erkekliğin 11 Eylül’ü sayılabilir. Ayıkla bamyanın sümüğünü şimdi...",https://www.milliyet.com.tr/yazarlar/can-dundar/curuk-ve-bamya-1146105
Can Dündar,Hep prompter istiyoruz!,04 Ekim 2009,"“Prompter”, televizyoncuların nicedir aşina olduğu bir alet... Okuyacakları metin, kendilerini çeken kamera önüne yerleştirilen bir cama yansıtılıyor. Böylece kameraya bakarken doğaçlama konuşuyormuş gibi yapma imkânı buluyorlar. Zamanla bu cihazı siyasetçiler de keşfetti. Örneğin Başbakan, kapalı salon toplantılarında, grup konuşmalarında hep prompter kullanıyor. Kürsünün hemen sağına ve soluna yerleştirilen camlar, karşıdan bakınca şeffaf görünüyor; ama Erdoğan, orada yapacağı konuşmanın metnini kendi konuşma hızına göre akarken görüyor. Ve gerçekten çok yetkin bir şekilde bir sağa bir sola dönerek, ezbere konuşuyormuş süsü vererek ve “hiç çaktırmadan” okuyor. * * * Niye hep prompter istediğimize gelince... Çünkü o cihaz olunca Başbakan’ın ağzından bal damlıyor. Cihazın bir özelliği midir, nedir; arada o cam levha olduğunda Erdoğan’ı dinlemelere doyamıyoruz. Sağa dönüyor Necip Fazıl’ı, Said Nursi’yi sahipleniyor, sola dönüyor Nâzım Hikmet’i, Ahmet Kaya’yı anıyor. Bir arada yaşama iradesinden, farklılıklara hoşgörüden dem vuruyor: “Bizim hamurumuzda dışlamak, ötekileştirmek yok” diyor. Bu ülkeye vatandaşlık bağıyla bağlı olan herkesin meselesini kendi meselesi sayıyor. * * * Sonra prompter sökülüyor. Camlar aradan çıkıyor. O munis Erdoğan gidiyor, başka bir Erdoğan konuşmaya başlıyor: Sevmediği yazarlar için “Bunlar köpeğiyle yatar, köpeğiyle kalkarlar” deyiveriyor. Sevmediği muhabirlere akreditasyon yasağı getiriyor. Hoşuna gitmeyen gazeteler için boykot çağrısı yapıyor; “Bunları evinize sokmayın” talimatı veriyor. Sevmediği karikatürleri çizenlere, bugüne dek hiçbir Başbakan’ın açmadığı kadar çok tazminat ve ceza davası açıyor. Kendisine itiraz eden bir çiftçiye -o anda arada prompter olmadığı için tabii- hamurda dışlamak olduğunu unutup “Ananı da al git” diye çıkışıyor. Üniversite yasasını beğenmeyen rektörlere “Edepsizler” diyor. Dış politikayı eleştiren diplomatlara “gevşek, yumuşak monşerler...” sıfatını yapıştırıyor. “Tek bayrak, tek milleti kabul etmeyenler çekip gitsin” derken hoşgörüsünün sınırlarını çiziyor. * * * Yani bir bakıyorsunuz, genel seçim gecesi balkondan birlik mesajları veren, “herkesin Başbakanı” oluyor. Sonra bir anda balkondan düşüp “Almayayım ayağımın altına” moduna geçiyor. O yüzden Başbakanlık görevlilerinden rica ediyoruz: Şu prompteri sürekli yanlarında taşısınlar. Erdoğan nerede konuşacaksa, hangi uluslararası panele katılacaksa, kime kızacak, kime çıkışacaksa, bi zahmet önüne kuruversinler. Biz karşımızda hep bir “prompter Başbakanı” görmek istiyoruz.",https://www.milliyet.com.tr/yazarlar/can-dundar/hep-prompter-istiyoruz-1146412
Can Dündar,Dizilerin kadınları,27 Eylül 2009,"Kadın ve Aileden Sorumlu Devlet Bakanı Selma Aliye Kavaf, Türk aile yapısıyla örtüşmeyen dizilerden yakındı. “Güçlü aile yapısı”na zarar verecek görüntülerin yer aldığı dizilerin şifreli yayımlanması için çalışma başlattıklarını açıkladı. Eski tartışma: Diziler “yanlış hayatlar” mı kurguluyor? Yoksa yaşadığımız hayatı mı yansıtıyor? İkincisi doğruysa onları gizlemekle aynayı taşlamış olmuyor muyuz? Hadi filmleri, dizileri sansürledik, bütün karakterleri “Türk aile yapısı”na uygun mazbut, sadık, aseksüel insanlar haline soktuk diyelim. Haberler ne olacak? Aile içi tecavüzleri, çocuk yaşta satılan kızları, Hüseyin Üzmez duruşmalarını da şifreli mi yayımlayacağız? * * * Aileler “Türk”, “Afrikalı”, “Fransız” diye sınıflanmaz; “geleneksel” ya da “modern” aile yapılarından söz edilebilir ancak... Onlar da öyle sabit yapılar değildir. Zamanla değişirler. Bu değişim de, filanca dizide evli bir kadın sevgilisine kaçtı diye olmaz. Bütün dizileri şifrelesek de değişimden kaçılmaz. Çünkü değişimin dinamikleri başkadır. Televizyon, onların habercisi olabilir ancak... Muhafazakâr çevrelerin dizi rahatsızlığı da aslen buradan kaynaklanıyor sanırım: “Türk aile yapısı” denen şey, her ne ise, ciddi bir değişim geçiriyor. Ve bu değişimin ipuçlarını da yerli diziler veriyor. * * * Değişimin yönüne dair fazla araştırma yok. 2000’de yayımlanmış bir çalışmadan (“Televizyon, Kadın ve Şiddet”, KİV Yayınları) söz edeceğim. Sevilay Çelenk ve Nilüfer Timisi, “Yerli Dramalarda Kadın Temsili ve Şiddet” başlıklı makaleleri için, 5 televizyon dizisindeki 5 ana, 24 yardımcı kadın karakteri incelediler. Kadınların çoğu 18-30 yaş kuşağındaydı. Yarıya yakını bekârdı. Çoğunun eğitim düzeyleri belirtilmemişti. 3’te 1’inin çalışıp çalışmadığı bile belli değildi. Sanılanın aksine genellikle geleneksel aile yapısına ve evliliğe önem veriyorlardı. Araştırmaya göre dizilerde geleneksel kadın rollerine ilişkin kurgular, alttan alta idealize edilmeye devam ediyordu. * * * Ancak... Araştırmacılar, kadın karakterlerde bazı dikkat çekici dönüşümler de gözlemişlerdi: Dizilerin kadınları mücadeleci ve direngen kişiliklerdi. Çoğu, tuzaklarla dolu güç yaşam koşulları içinde rasyonel kararlar alabilen zeki kadınlardı. Artık Yeşilçam melodramlarındaki tuzak ve iftiraların gözü yaşlı, boyun eğen kurbanları rolünde değillerdi. Etraflarında olup biten haksızlıkları anlamaya ve hayata tutunmaya kararlı bir davranış sergiliyorlardı. Yeşilçam kadınlarının, yaşamlarının ancak son birkaç dakikasında kan tükürerek öldükleri yataklarında sahip olabildikleri aklanma ve mutluluğa razı olmaya niyetleri yoktu. Ve özellikle genç kuşaktan olanlar, evli olmasalar bile aşk ilişkilerinde cinselliği de cesurca yaşıyorlardı. * * * Dizilerin hem bunca çok izlenmesinin, hem de bazı çevreleri bunca rahatsız etmesinin nedeni, orada resmedilen “yeni kadın”ın “Türk aile yapısı” denilen kıskaç içinde artık eskisi kadar gönüllü yer almaması olabilir. Ve öyleyse, bu eğilimi de hiçbir şifre engelleyemez.",https://www.milliyet.com.tr/yazarlar/can-dundar/dizilerin-kadinlari-1143758
Can Dündar,Bir şehir kime aittir?,28 Eylül 2009,"Başkent, pazar günü, tarihinin en tuhaf referandumunu yaptı. Gökçek’in meşhur 7. Cadde anketi, itirazlar sonucu “alkolsüz olarak”, yani içki sorusu sorulmaksızın yapıldı. Bahçelievler’de oturanlara “7. Cadde trafiğe kapansın mı?” diye soruldu. 800 kişi “Kapansın” dedi. 1000 kişi “Kapanmasın” diye oy verdi. Ne olacak şimdi? Hiiiç! Caddenin geleceğine Büyükşehir Belediyesi’ne bağlı Ulaşım Koordinasyon Merkezi karar verecekmiş. Oysa bölge, Çankaya Belediyesi sınırları içinde ve karar yetkisi, yerel belediye meclisinin... Hani ağayla arabacısının “Biz niye yedik bunu!” fıkrası var ya; onu hatırlatan bir durum... O zaman sormak gerekir? Bir şehir kime aittir? Belediyeye mi? Hükümete mi? Şehrin sakinlerine mi? * * * Ankara Başkent olduğunda şehrin planlanması için yapılan yarışmayı Alman profesör Jansen kazanmıştı. Planını getirip Atatürk’e sundu. Sonra da sordu: “Bu planı tatbik edebilecek kadar güçlü bir idareniz var mı?” Atatürk kızdı: “Koca memleketi yedi düvelin elinden kurtarmışız. Bir ortaçağ saltanatını yıkıp yerine yeni çağ devleti kurmuşuz. Bir şehrin planını mı yapamayacağız?” Jansen üsteledi: “Biz Almanya’da bile güç bela uyguluyoruz da onun için sordum.” Falih Rıfkı, “Çankaya”da o planın uygulanamayışını ve sonunda spekülatörlerin kazanışını acıyla anlatır. * * * Planlansız şehir, taktiksiz takım gibi çökmeye mahkûmdur. O yüzden kentin öncelikli sahibi, şehir plancıları olmalıdır. Halk adına şehri yöneten belediye, hükümete de danışarak bu uzmanlığı projelere dönüştürmeli, farklı seçenekler varsa bunları şehir halkına açık seçik ve ayrıntısıyla anlatmalı, gerekirse tercih yoklaması yapmalıdır. Şehir böyle bir disiplin altında ele alınmazsa Atatürk’ün bile baş edemediği rantçıların ya da gizli ortak belediyecilerin, halkı, parkları yıkıp çok katlı alışveriş merkezi yapmaya ikna etmesi hiç de zor değildir. * * * Bu açıdan bakıldığında 7. Cadde referandumu, bir keyfi yönetim örneği olarak hatırlanacaktır. Şehir Plancıları Odası’nın açıklamasında söylendiği gibi, uzmanlara danışılmadan, alternatif projeler geliştirilmeden, semt halkı bilgilendirilmeden gelişigüzel bir oylama yapılmıştır. Üstelik kent halkının tümünün kullandığı bir yolun kaderi, sadece cadde sakinlerine sorulmuş, kentin genel ulaşım planı hiç hesaba katılmamıştır. Ankara plansız kasabalaşırken Jansen’in sorusu, 75 yıldır güncelliğini koruyor: “Türkiye’de bir plan tatbik edebilecek idare var mı?” * * * Not: Dünkü “Dizilerin kadınları” yazımdan sonra ilgili Devlet Bakanı Selma Aliye Kavaf’ın Basın Müşaviri Osman Bekar aradı. Bakan’ın, dizilerle ilgili bir soru üzerine “Biz de şikâyetler alıyoruz. Toplumun rahatsız olduğu sahneler varsa şifre konulabilir” dediğini, ama sansürün söz konusu olmadığını söyledi. Tersine, dizilere, “yönlendirme için” aile uzmanı psikologlar vermeyi önerdiklerini, ekonomik programa da aile bütünlüğünü işleyen dizilere devlet desteği konduğunu söyledi. Biz yine de bu tür sorular karşısında bakanların öncelikle “müdahale”ye değil, “ifade özgürlüğü”ne vurgu yapmalarını bekliyoruz.",https://www.milliyet.com.tr/yazarlar/can-dundar/bir-sehir-kime-aittir-1144122
Can Dündar,Kürt kadını,05 Ekim 2009,"Hakkâri’de çok önemli bir kongre yapıldı, ama basında hak ettiği yeri alamadı. Hakkâri Üniversitesi’nin düzenlediği “Kürt Kadını Kongresi”, en iyi açılım örneklerinden biriydi. Kentin “Kürtçe bilen” valisi Muammer Türker ile “Harvard’lı” rektörü Prof. İbrahim Belenli ev sahibiydi. Vali, açılışta okunan Kürtçe türküye eşlik etti. Rektör, aralarında Cumhuriyet Başsavcısı’nın da bulunduğu davetlileri Kürtçe selamladı, “Sayın Valimizden biraz telaffuz dersi almam gerekiyor” dedi. Ve Kürt kadını için şunları söyledi. “Geleneksel kültüre bağlılık ile modernleşme arasındaki çatışmada nerede yer alacağını bilmeyen Kürt kadını, diğer hemcinslerine göre siyasete çok fazla ilgi duyuyor. Aşiret yapısının ve geleneksel ataerkil kültürün baskıcılığı, kamusal alanda yaşadığı iletişim sorunlarının ağırlığı altında şaşırtıcı bir dışa dönüklük ortaya çıkarıyor.” * * * Rektörün gözlemi ilginç... Aynı kadın ağırlığını, DTP yönetimine, grubuna ya da DTP’li belediye başkanlarına baktığımızda da görüyoruz. Kadınlar, diğer partilere göre çok daha fazla ön plandalar. Kadını eve kapatan geleneksel yapıyı çatlatan bir gelişme bu... Ve hiç kuşkusuz varlığını, bölgede artan baskılara karşı yükselen Kürt hareketine borçlu... Kadınlar, birbirlerini yakınlarının peşinde, morg kapılarında, cezaevi önlerinde, parti binalarında buldu çünkü... Bu açıdan İslami hareketle benzerlikler taşıyor. İkisinde de siyasal hareket, kadınları o güne kadarki pasif konumlarından çıkarıp kamusal alana itti; serbest dolaşım imkânı yarattı. Özgüvenlerini artırdı. Ve iki harekette de başta “etnik” ya da “inanç” temelli politik talepler ön planda iken, zaman içinde kadının konumuna ilişkin itirazlar da öne çıkmaya başladı. * * * Kongrede KAMER Başkanı Nebahat Akkoç, kendilerine başvuranların 4’te 1’ininin aile içi ensest ilişkiye maruz kaldığını açıkladı. En sık karşılaşılan şiddet türünün, “namus cinayetleri” olduğunu, ama bunun nedeninin sanıldığı gibi bekâret tartışmaları olmadığını söyledi: “Asıl sorun, kadınların bölgenin ya da ailenin şartlarına itaat etmemesi” dedi. “İtaatsizlik”, kadının özgürleşme talebinin ipucunu veriyor bize... “Kürt hareketinde kadınlar”ı inceleyen Handan Çağlayan’ın araştırmasında (“Analar, Yoldaşlar, Tanrıçalar”, İletişim, 2007) bu konuda dikkat çekici bir gözlem var: Her kimlik gibi Kürt kimliği de bir “öteki” karşıtlığıyla inşa edildi. Ancak Çağlayan’a göre Kürt kimliğinin “öteki”si “Türklük” değil; “eski Kürtlük...” Yani, aşirete dayalı ataerkil, feodal düzen... Bunun “ötekileştirilmesi” “yeni Kürtlük”ü modern bir olgu haline getirirken, kadının da o düzendeki ikincil konumuna karşı bayrak açmasını sağladı ve Kürt kadınını, yeni kimliğin eşit kurucu öğesi konumuna soktu. Çağlayan, Türk modernleşmesinde olduğu gibi, Kürt modernleşmesinde de kadının henüz cinsel kimliğiyle değil, “bacı”, “yoldaş”, “ana” kimliğiyle, yani “cinsiyetsiz” olarak sahnede olduğuna dikkat çekiyor. Ama kadını kıskaca alan kabuk bir kez çatladı mı dönüşü olmadığını biliyoruz. Asıl açılım, daha derinlerde yaşanıyor yani...",https://www.milliyet.com.tr/yazarlar/can-dundar/kurt-kadini-1146864
Can Dündar,Wembley’de Coldplay konserinde...,27 Eylül 2009,"Hayatımda izlediğim en muhteşem konserdi. Konserden ziyade ayin gibiydi. İngiliz alternatif rock grubu Coldplay’i oğlum sayesinde tanımış, dinlemiş, sevmiştim; ama onları sahnede izleyince, günümüzün en büyük müzik gruplarından biri olarak şapka çıkardım.  7 milyon albüm Aslında grubun henüz 10 yıllık bir mazisi var. University College London’da biraraya gelmişler. 1998’den itibaren İngiltere’de küçük kulüplerde çalmışlar. Sonra bir albüm anlaşmasıyla kaderleri değişmiş. Son 10 yıldır yaptıkları her albümle rock listelerini salladılar. 4. stüdyo albümleri “Viva la Vida...” merakla bekleniyordu. Adını ressam Frida’nın son tablosundan alan albümün kapağında Eugene Delacroix’in Fransız devrimini resmeden tablosu yeralıyor. Geçen yıl haziranda çıkan “Viva la Vida”, 7 milyona yaklaşan satış rakamıyla 2008’in dünyada en çok satan albümü oldu. Coldplay de, 7 dalda aday olduğu 2009 Grammy ödüllerinden 3’ünü kazandı; “En iyi rock albümü”, “Yılın en iyi şarkısı” ve “En iyi pop grup performansı” ödüllerini aldı.  14 ay turne Ve ardından turne başladı. Japonya ve Avustralya’nın ardından mayısta Kuzey Amerika’ya geçtiler. Ağustosta Avrupa’daydılar. İsveç, Almanya, İsviçre, İspanya, Fransa, İrlanda’dan sonra son konseri, anavatanları İngiltere’de, grubun doğduğu Londra’da verdiler. İşte 19 Eylül konseri, tam 14 ay süren bu müzik maratonunun son durağıydı.  90 bin seyirci Ve o son durakta, Coldplay’i izlemeye Wembley Stadyumu’na 90 bin seyirci gelmişti. Bu inanılmaz rakama rağmen coşkulu seyircinin stadyuma girişi de çıkışı da son derece rahat ve denetimli oldu. Wembley konser için süslenmişti. Çimler örtülmüş, kalenin bulunduğu yere büyük sahne kurulmuş, sahnenin iki yanına dev ekran konmuştu. Sahnedeki dev balonlar ise, konser boyunca hiç aksamayan rejinin kaydettiği görüntüleri yansıtan birer ayna işlevi gördü. Coldplay’den önce Girls Aloud, White Lies ve rap’in ünlü ismi Jay-Z sahne aldı. Jay-Z söylerken seyirci, artık 180 bin kollu, tek bir dansçı gibi hareket etmeye başlamıştı. Öyle ki Coldplay sahneye çıktığında, karşısında çoktan ateşlenmiş bir kitle buldu. Ve onu, kelimenin tam anlamıyla uçurdu.",https://www.milliyet.com.tr/yazarlar/can-dundar/wembley-de-coldplay-konserinde-1143434
Can Dündar,Sedat Ergin’e veda ederken...,03 Ekim 2009,"Milliyet’te yönetim değişti. Görev değişimi, farklı yorumlara yol açtı. Milliyet’in güven ve itibarla özdeşleşmiş bir ismi var. Bence Sedat Ergin, Genel Yayın Yönetmenliği döneminde ilkeli tavrı, siyasi duruşu ve haber titizliğiyle bu isme ciddi katkı yaptı. Milliyet’e yaraşır, dengeli, adil bir muhalif çizgi izledi. Buna rağmen görevi bırakmak zorunda kalmasını, gazetede radikal bir tavır değişikliği hazırlığına değil, ağırlıkla tiraj sorununa bağlıyorum. O sorunun oluşumunda da, aslında Milliyet meselesini de aşan, iki kutuplaşmaya dikkat çekmek istiyorum. * * * Birinci kutuplaşma, Ankara ile İstanbul arasında yaşanıyor. Bu iki şehrin 85 yıllık bilek güreşi malumumuz. Geçtiğimiz yüzyılda, başkentin askeri-sivil bürokrasi ve siyasetle çıktığı tartıya İstanbul, finans, kültür-sanat, spor, medyayla karşı ağırlık koyageldi. Ancak bir süredir bu dengenin bozuluşuna tanık oluyoruz. Ankara siyaseti ve bürokrasisi gözden düşüyor. Asker, tablodan çekiliyor. Siyasette Erdoğan, Çiller, Uzan, Sarıgül gibi İstanbul kökenli isimler sahneye çıkıyor. Mali bürokrasiyi İstanbul’a taşıma hazırlıkları biliniyor. Dolayısıyla İstanbul, Başkent’in resmiyetini sivilleştirirken “idari ve entelektüel hegemonyası”na da son verme, kendi tercihlerini kabul ettirme noktasına geliyor. * * * Türkiye’nin değişimi, gazetelere de yansıyor. Siyaset sayfaları daralıyor. Ekonomi, magazin, spor öne çıkıyor. Köşe yazarlarının profili ve konu başlıkları değişiyor. TV’de haber-tartışma programlarının yerini diziler alıyor. Sedat Ergin, Milliyet’in başına başkentten geldi. Basındaki genel dalganın aksine, diplomasi-siyaset-bürokrasi öncelikli bir yayın politikasında ısrar etti. Dıştan son derece ciddi görünümlü, iç dünyasında çok renkli bir insan olarak, kendisi gibi bir gazete yaptı. Bu tercihin, Türkiye’nin değişen tercihleriyle çakışmamış olması üzerine düşünmeliyiz. * * * İkinci olarak, “cumhuriyet” ile “demokrasi” arasında yaratılmaya çalışılan kutuplaşmadan söz edeceğim. Bu iki kavram, son dönem birbirinin tamamlayıcısı değil alternatifi, hatta rakibi gibi sunulur oldu. Özgürlükçü demokrasiyi tehdit sayan cumhuriyetçiler ile laik cumhuriyeti demokrasiye engel gören demokratlar çıktı. AKP’nin tek parti iktidarı ve Ergenekon soruşturması, bu kutuplaşmayı hepten artırdı. Saf tutmayana, “Acaba?” diye sorana, farklı yoruma tahammül azaldı. Sedat Ergin’in Milliyet’te izlediği, hem cumhuriyete sahip çıkan, hem demokrasiyi savunan çizgi, bazılarını tatmin etmedi. Örneğin, Milliyet’in AKP’nin yanlış icraatını eleştirirken, partinin kapatılmasına karşı tavır almasını kabullenemeyenler oldu. Mevcut kutuplaşmadan gazetenin payına da bu düştü. * * * Şimdi bayrağı Sedat Ergin’den devralan Tayfun Devecioğlu, gazetenin ilgi yelpazesini genişletebilir. Ama Milliyet’in çizgisinde değişiklik bekleyenler, gazetenin “savaşa” ya da “ricata” hazırlandığını sananlar, hayal kırıklığına uğrayacaklardır. Onlara Devecioğlu’nun daha önce yönettiği Vatan’ın koleksiyonlarına bakmalarını tavsiye ederim. Sedat Ergin’e teşekkürlerle veda ederken, Tayfun Devecioğlu’na “Hoş geldin” diyor, başarılar diliyorum.",https://www.milliyet.com.tr/yazarlar/can-dundar/sedat-ergin-e-veda-ederken-1145777
Can Dündar,"Futbolu devlet kirletti, devlet temizlemeli",30 Eylül 2009,"4 yıl önce Sicilya’da oynanan İnter-Messina maçında İtalyan ırkçılar, Messina’nın Fildişi Sahili’nden transfer edilen siyahi oyuncusu Marc Zoro’yu protesto ettiler. Top ne zaman Zoro’ya gelse İnter taraftarı ayağa kalkıyor, maymun gibi zıplayarak “Huh... huh...” diye sesler çıkarıyordu. Zoro‘nun sabrı maçın 66. dakikasında taştı. Top sürerken durdu. Topu eline aldı. “Yetti artık” diyerek sahanın dışına yürüdü. * * * Bursalı seyircinin Diyarbakırspor’a yaptığı da farklı değil. Avrupa’da sık rastlanan ırkçılığın, sahadaki son örneği... Ama muhalefet liderleri gibi suçu, “açılımdan galeyana gelen” seyirciye yıkmayı doğru bulmuyorum. Bursa tribünlerinin çirkin tepkisi, bir “tabii refleks”ten ziyade, yıllardır uygulanan futbolu politikleştirme çabasının kaçınılmaz bir sonucu bence... * * * Diyarbakırspor’un tarihini yazan Faruk Arhan (“Geripas”, Si Y., 2001), kulübün 33 yıldır nasıl bir siyasi cenderede kıvrandığını örneklerle anlatır. Sorun, kulübün “devletleştirilme” süreciyle başlamıştır. Devlet, 90’larda “HADEP’i barajın altına düşürme/ Diyarbakırspor’u 1. lige çıkarma” politikasını bir arada uygulamaya koydu. Bölge halkını bu yolla kazanmayı umuyorlardı. Bakanlar, milletvekilleri, valiler seferber oldu. Kentin sevilen Emniyet Müdürü Gaffar Okkan takıma el attı. 700 polis kulübe üye kaydedildi. Bazı işadamları, maddi destek için “ikna edildi”. Dönemin Başbakanı ve Genelkurmay 2. Başkanı’nın desteğiyle kulübe otobüs verildi. Yeri geldi; maç kazanması için hakemlere rica edildi vs... * * * Ama aynı dönemde bir yandan da statlar “milli refleks”in tetiklendiği mecralar haline getirildi. Örneğin maç öncesi İstiklal Marşı okuma zorunluluğu o dönem kondu. Diyarbakır seyircisi, milli marşın işkencede zorla söyletildiği 12 Eylül döneminin anılarıyla tepki koydu; İstiklal Marşı yerine Kürtçe devrim marşı Hernepeş’i ıslıkla çalar oldu. Devlet bu kez, soyunma odalarına polis yollayıp amigolara “Kahrolsun PKK” sloganı attırmayı denedi. Olmadı. Olmadı. Sonunda iş inada bindi ve Diyarbakırspor seyircisi her batı deplasmanında “PKK dışarı” diye karşılanmaya başladı. * * * Demem o ki, tribünleri bu ölçüde politikleştiren, şimdi o politikleşmeden yakınır görünen devletin bizzat kendisidir. Dolayısıyla şovenizmin durması da tribündekilerin insafına değil, devletin tavrına bağlı... İtalya’da Zoro’nun tepkisinden sonra UEFA duruma el koymuş, uyarılan İtalyan Futbol Federasyonu da artan ırkçılığa karşı önlem almak zorunda kalmıştı. Irkçı tezahüratta hakeme maçı tatil etme yetkisi verilmesi, taraftarı ırkçılık yapan kulüplere yaptırım uygulanması, maçların 5 dakika geç başlatılması o dönem gündeme gelmişti. Caydırıcı önlemler, ırkçı tezahüratı bitiremedi, ama azalttı. Şimdi top, bizim Futbol Federasyonu’ndadır. Bu rezaletin sürüp sürmeyeceğine onlar karar verecek. Derhal ve çok sert önlemler alınmazsa statlardaki ırkçılık daha da büyüyecek ve korkarım sonunda şiddete bulanacaktır.",https://www.milliyet.com.tr/yazarlar/can-dundar/futbolu-devlet-kirletti-devlet-temizlemeli-1145006
Can Dündar,İçki kararını halk mı vermeli?,14 Eylül 2009,"Siz halkın “en adil yargıç” olduğuna inanıyor musunuz gerçekten? Bir örnek hatırlatayım o zaman: 12 Eylül’de “Eski politikacılar tencereyi pisletti. Artık siyaset yapmasınlar” diyen Evren’e “Haklısın Paşam. Gömelim onları” diye alkış tutan halk değil miydi? O halkın yüzde 91’i, eskilere siyaseti yasaklayan 1982 Anayasası’na “Kabul” oyu verdi. 5 yıl sonra aynı halkın önüne referandum sandığı geldi: “Eskilere siyaset yasağını kaldıralım mı?” dendi. Aynı halkın yüzde 50.26’sı bu kez “Vazgeçtim. Yasaklar kalksın” dedi. Yüzde 49.74 “Yasaklı kalsınlar” diye üsteledi. Aradaki 88 bin kişi, liderlerin ve ülkenin kaderini belirledi. Sonrası tam ibretlik: Halk, “Tarih sahnesinden silinsin” istediği Demirel’i 6 yıl sonra Cumhurbaşkanı, Ecevit’i de 11 yıl sonra Başbakan seçti. Ne dersiniz? “Yargıç”ın kafası biraz karışık mı acaba? * * * Ben seçkinci değilim. Halksız demokrasinin etsiz kavurma kadar saçma olacağını, “Büyüklerimiz ne düşünürse öyle yapalım” zihniyetinin baskı rejimi getireceğini bilirim. Ancak “Halk neylerse güzel eyler” diyen bir şakşakçı da sayılmam. Çünkü bilirim ki, halka sorsan ne cumhuriyet olurdu, ne demokrasi... Ne idam cezası kalkardı, ne düşünce suçu... Halk (27 Mayıs’ta eşsiz bir örneğini gösterdiği gibi), dün omzunda taşıdığının bugün asılışını izler; yarın da “kahraman” ilan edip özür diler. Ama “Halk affetti” diye, asılmış bir lideri diriltme şansı yoktur. O yüzden temel insan hakları, adalet güvencesi altındadır; hiçbir koşulda oylanamaz. * * * Örgütlülük ve bilinç olmadığı sürece “halk”, bir kalabalığın adıdır. Örgütsüz, bilinçsiz bırakılan kalabalıklar da, “zorbaların sonuncusu” olmaya adaydır. O yüzden günümüz demokrasisi, (eskisinden farklı olarak) çoğunluk tahakkümüne değil, azınlıkta kalan görüşlerin, zümrelerin, yaşam biçimlerinin korunması ve hepsinin uyum içinde bir arada yaşatılması fikrine dayanır. Şipşak “evet/hayır oylaması”na indirgenemeyecek kadar ince bir sanat, bir geniş mutabakat işidir. * * * Bunca laftan sonra gelelim Ankara Bahçelievler’de yapılacak içki referandumuna... Yasakçılıktan yana da değilim, halka istemediği bir şeyi zorla dayatmaktan da... 7. Cadde’de de muhtemelen içkiden rahatsız olanlar da vardır, sevenler de... Bunu anlamak için referanduma gerek yok. Sevenlerle sevmeyenlerin oranlarını saptamanın bir yararı da yok. 1 kişi bile rahatsızsa sorun var demektir ve sorunu çözmek “örgütlü halk”ın, yani siyasetin görevidir. Yapılacak iş, içki içenin, içmeyeni rahatsız etmemesini sağlamaktır. Onun yolu da bellidir ve bulunmuştur: İçkili mekânlar okullardan, camilerden uzak tutulacaktır. İçip dağıtanlar cezalandırılacaktır. İçkiye bulaşmak istemeyenler için içkisiz mekânlar açılacaktır. Ötesi, insanların özgür iradesine bırakılacaktır. Ciddi bir alkolizm tehdidi baş gösterdiyse caydırıcı yayınlar, uyarılar, eğitim çalışmaları yapılacaktır. Bu, sigara yasağı için de aynıdır; ramazan davulu için de... * * * Ülkede insanlar bu kadar kamplaşmışken bu dengeleri kurmak kolay değil, biliyorum. Ama kutuplaşmış bir toplumda her fırsatta “referandum” lafı etmenin, bir çoğunluk tahakkümüne zemin hazırladığını düşünüyorum. Siyaset, bir işe yarayacaksa, bizi kendimizden taviz vermeden bir arada tutmanın yollarını aramalıdır; ...çoğunluk sopasıyla yasaklar koyup ayrıştırmanın değil...",https://www.milliyet.com.tr/yazarlar/can-dundar/icki-kararini-halk-mi-vermeli-1139370
Can Dündar,Hepinizin bayramını kutlarım...,19 Eylül 2009,Bayram nedeniyle yazılarıma kısa bir süre ara vereceğim. Hepinizin bayramını kutlarım...,https://www.milliyet.com.tr/yazarlar/can-dundar/hepinizin-bayramini-kutlarim-1140995
Can Dündar,Kelebek etkisi,13 Eylül 2009,"Bir dönem çağdaş fiziğin “Kelebek Etkisi” kuramı çok moda olmuştu. Deniliyordu ki: “Pekin’de bir kelebek kanat çırpsa Karayip adalarında fırtına çıkar.” “Global köy” doğasındaki zincirleme reaksiyonlar için de geçerliydi bu; toplumsal olayların sınırsız etkileşimi için de... Teoriyi sanat alanına taşıyan, Meksikalı yönetmen Alejandro Gonzalez Inarritu oldu. “Babil” filminde, Fas’ın bir dağ köyünde patlayan tüfeğin, nasıl 4 kıtada yankı yaptığını gösterdi. Bir Afrika köyündeki yoksul çocukların kaderi gün gelip Amerikalı varlıklı turistlerinkiyle çakışıyor, turistlerin geride bıraktığı çocuklarının Meksika’da macerası, tüfeğin Japonya’daki ilk sahibine uzanıyordu. Tıpkı Kabil’de CIA’in El-Kaide’ye verdiği merminin, New York Ticaret Merkezi’ndeki suçsuz bir sekreteri vurması gibi... “Kelebek”, sınır tanımıyor artık... “Dışarı” diye bir şey yok. Her şey dahil! * * *  Geçen haftaki sel, bize “Kelebek Etkisi”nin bir başka örneğini sundu. Singapur’da sıkılan deodorantın İkitelli’nin iklimi üzerindeki etkisinden söz etmiyorum sadece... Çocukları daha iyi okusun diye Erzurum’dan Trakya’ya göçen Çakar ailesinin Galata dere yatağındaki imarsız çiftlik evine sığınmasından söz ediyorum. Ardahan’da hayvancılık ölünce 4 çocuğuyla İstanbul’a göçüp kızlarını kaçak tekstil atölyesinde haftada 7 gün, günde 15 saat çalıştıran Karataş’lardan söz ediyorum. Ankara’da güçlü bağlantıları olan bir holdingin Ayamama kenarına diktiği illegal bina için yargıyı devre dışı bırakma hesaplarından söz ediyorum. Beyoğlu’nda gezmeye çıkan bir turistin, Tunceli’de köyü yakılıp ailesi göçe zorlanmış bir ailenin fukara oğlu tarafından bıçaklanmasından söz ediyorum. Güneşli’deki bir TV stüdyosundan yapılan yayının, Mardin’in bir köyünde töre cinayetini tetiklemesinden söz ediyorum. * * * Yek diğerinden kopuk gibi görünen pekçok olay, toplumsal düğümlerle teğelli birbirine... Ülkenin her yanında aynı eğitim kalitesini tutturamazsan, Trakya’da çocuğuna gelecek arayan bir aileyi suya gömebiliyorsun. Doğu’da hayvancılığı öldürürsen İstanbul’da 21 yaşında bir kızın yük taşıma minibüsünde ölümünü hazırlamış oluyorsun. Yaktığın her köy, sana büyük şehirde işgal edilen dere yatakları, işsiz aileler ve artan suç istatistikleri olarak dönüyor. Dolandırıcıları ödüllendiren mali sistemin, çapulculara “Nasıl olsa bu ülkede yağmanın cezası yok” pişkinliği veriyor. Demem o ki, katarlar gibi peşpeşe dizilmiş dertlerimizin tümüne birden eğilmeden tek tek çözüm yok. Kürt sorununu Ayamama’nın taşmasından, yanlış tarım politikasını artan işsizlikten, depremdeki yüksek can kaybını eğitimsizlikten, nüfus planlamasını töre cinayetinden ayırmanın imkanı yok. Tüm bunlara sırt çevirip villaların, plazaların, sanayi tesislerinin duvarını yükseltmek, kapıya nöbetçiler dikmek de yararsız artık... Sel, hepsini eşitliyor. * * * Siyasetle felaketin yollarının kesiştiği yer burası işte... Felaketin çaresi, tüm bu sorunları birarada ele alacak vizyona sahip bir siyasette... Ama görünen o ki, siyaset de gırtlağına kadar çamura batmış durumda, son felakette...",https://www.milliyet.com.tr/yazarlar/can-dundar/kelebek-etkisi-1138548
Can Dündar,Kalktı suç işledi Avşar elleri,23 Eylül 2009,"Bir süre önce Hülya Avşar’ın televizyon programına konuk olmuştum. Başbakan’ın Davos’ta esip gürlediği günlerdeydik. O konuyu da konuştuk. Orada öğrendim: Avşar kızı Başbakan’ın Davos çıkışından çok hoşlanmış. Erdoğan’ı aramış. Cesaretinden ötürü tebrik etmiş. Acaba şimdi de Başbakan, Avşar’ı arayıp cesareti için tebrik eder mi? * * * Anne tarafından Yörük, baba tarafından Kürt olan Avşar, Devrim Sevimay’la yaptığı söyleşide kendisini “melez” olarak tanımlıyor ve diyordu ki: “Bir yanım tereyağı, bir yanım zeytinyağı... Hadi bana bir isim bulun.” Türklerle Kürtlerin nasıl etle tırnak gibi ayrılmaz olduğunun tesciliydi bu sözler... Zaten Avşar kızı, bu kardeşliğin canlı timsaliydi. Savcı, Avşar’ın barış çağrısını “halkı kin ve düşmanlığa tahrik” olarak görmüş, 4.5 yıl hapis istemiyle soruşturma açmış. Avşar, Hürriyet’e “Sözlerimin arkasındayım. Yargılanacaksam, yargılanırım” dedi. Ama haklı olarak şunu da ekledi: “Demokratik bir ülke olduğumuzu düşünerek konuşmuştum. Benim bu sözlerime böyle tepki gösteriliyorsa ne Kürt açılımı yapılabilir, ne de demokratik açılım...” * * * “Açılım”ın önündeki en büyük engellerden biri bu... Bir yandan, hükümet, “Herkes konuşsun, herkes eteğindeki taşı döksün. Elini taşın altına soksun” diyor. Öte yandan, “henüz açılamamış” yargı, kolluk güçleri, bürokrasi, hükümete kanıp konuşanları birer ikişer topluyor. Üstelik öyle bir kuralsızlık ortamı var ki, hukukun kimi vuracağı hiç belli olmuyor. Bir örgüt liderinin tehditvâri konuşması ya da bir partilinin “Gerekirse bölünürüz” açıklaması takibata girmiyor da, mesela Avşar’ın “Biz ayrılamayız” söyleşisi “bölücülükten” soruşturma konusu oluyor. Akıl alır gibi değil. Türkiye, daha geçen hafta, Avrupa İnsan Hakları Mahkemesi’nin 50 yıllık tarihinde (Rusya ve Romanya ile birlikte) en çok şikâyet edilen üç ülkeden biri ilan edildi. Uluslararası mahkeme, baktığı 10 davadan 9’unda Türkiye’yi haksız bulmuştu. Türk yargısı, böyle bir utanç verici bir sicille açılımda rol alabilir mi? * * * Avşar kızı, “Şu bana yapılan, Kürt açılımının tamamen kapatılmasıdır” diyor. Tamamen haklı... Takipsizlikle sonuçlansa bile bu soruşturma, bir gözdağı mesajı olarak akıllarda kalacaktır. Kürt açılımı için “Herkes konuşmalı” diyen Erdoğan, şimdi bir samimiyet sınavıyla karşı karşıya... Ya Avşar gibi sözünün arkasında duracak ya geri adım atacak. Geri adım attıkça bürokrasi baskıyı artıracak, yasakçı zihniyet ağırlığını koyacak. Ve işler öyle gelişirse, korkarım Avşar’ın, bir anne içgüdüsüyle dediği olacak. Hatırlatalım: “Bebeğin ağzına memeyi verip en güzel anında çekmek çok tehlikelidir. Bebek o zaman kıyameti kopartır.”",https://www.milliyet.com.tr/yazarlar/can-dundar/kalkti-suc-isledi-avsar-elleri-1142443
Can Dündar,Gökçek’in tehlikeli oyunu: İlk içki referandumu,13 Eylül 2009,"İstanbul Beyoğlu’nda olsa kıyamet kopardı; Ankara 7. Cadde’de olduğu için pek ilgi çekmedi. Konu, sel haberleri arasında boğuldu gitti. Oysa Başkent, tarihi bir oylamaya hazırlanıyor. Bahçelievler halkına “Semtiniz içkili bölge ilan edilsin mi, yoksa içkiden arındırılsın mı?” diye sorulacak. Yani ilk içki referandumu yapılacak. * * * Bahçelievler 7. cadde, Ankaralı gençlerin buluşma ve eğlenme merkezlerinden biri oldu son yıllarda... Barlar ve kafelerle canlandı. Çankaya Belediyesi, 7. Cadde’nin trafiğe kapatılması için kamuoyu yoklaması teklif etti. Büyükşehir Belediye Başkanı Melih Gökçek teklifin üstüne atladı: “Referandum yapalım. Esnafa, vatandaşa soralım” dedi. Çankaya Belediyesi “Çok mutlu olduk” açıklaması yaptı. Oysa Gökçek’in başka hesabı vardı: “Orada son dönemde bol miktarda meyhane açıldı. Bölge sakinlerinden yoğun şikâyetler alıyoruz. Hazır referandum yapmışken caddedeki restoranlarda alkollü içki satışını da halka soralım.” * * * Konu Büyükşehir Belediye Meclisi’ne geldi. Son anda referandum paketine “içki” maddesi de eklendi. Çankaya Belediye Başkanı, işin özüne itiraz etmedi; “İkisi ayrı ayrı oylansın” demekle yetindi. CHP’liler (tıpkı askeri yargı düzenlemesinde TBMM’de olduğu gibi) “uyudular”. Önerge onların da desteğiyle oybirliğiyle kabul edildi. CHP’li üyeler ertesi gün neye imza attıklarını anlayınca, “Valla fark etmemişiz, çok hızlı okudular, karambole geldi” diye düzeltme istediler, ama artık çok geçti. Gökçek, “Anlama kabiliyetlerini ölçmek lazım” diye alay etti. Referandum tarihi olarak da 20 veya 27 Eylül’ü açıkladı. 20 Eylül, bayramın ilk günü... “Ramazan bayramında içki referandumu...” Zekice değil mi? * * * 20 veya 27 Eylül’de, Belediye’nin anket aracı Bahçeli’de gezdirilecek. Her işletme ve her evin 1 oy hakkı var. Anketin sonucu, belirleyici değil aslında... Son kararı, CHP’li Çankaya Belediye Meclisi verecek. Ama gerçek niyet, Gökçek’in bir demecinde gizli: “Bu tip referandumları Ankara genelinde farklı konularda yapmaya devam edeceğiz. Keşke halkoyuna sunduğumuz konular Meclis kararı gibi geçerli olsa...” Yani? “Her konu halka sorulsa; halkın kararı derhal uygulamaya konsa...” * * * Arkadan gelebilecek referandum konularını tahmin edelim mi: “Sizce gençlerin caddelerde el ele tutuşup dolaşmaları, ulu orta koklaşmaları uygun mu, değil mi?” “Bölgenizde mini etekli kızlar, küpeli oğlanlar, eşcinseller görmek ister misiniz, istemez misiniz?” Ya da şu “karşı sorular”a ne dersiniz: “Sizce semtimizde ramazan davulu çalınmalı mı, yasaklanmalı mı?” “Cami hoparlörlerinin sesinin biraz kısılmasını mı istersiniz, açılmasını mı?” İçki referandumunda veya sonra geleceğini tahmin ettiğimiz halk oylamalarında sonuç şu ya da bu yönde, mesela “yüzde 51’e yüzde 49 çıkarsa” ne olacak? Şu halkoyu sevdasını ve onun ardındaki faşizan niyeti biraz daha deşmek lazım. Yerimiz kalmadı; o da yarına...",https://www.milliyet.com.tr/yazarlar/can-dundar/gokcek-in-tehlikeli-oyunu-ilk-icki-referandumu-1138970
Can Dündar,"“Talan, AKP döneminde sistematikleşti”",12 Eylül 2009,"Milliyet’in dünkü manşeti “Ayamama’nın tarihçesi”ni açıkça ortaya koydu. Felaketin adım adım gelişini gösterdiği gibi, günlerdir temsili resmi çizilen failin eşkalini de netleştirdi. * * * Tartışma, havaalanı kavşağına kurulan Dünya Ticaret Merkezi’yle başlamış. Büyükşehir Belediyesi yeni bir imar planıyla bölgeyi yüksek yoğunluklu ve çok katlı yapılaşmaya açmış. Ne zaman? 1997’de... Büyükşehir Belediye Başkanı kim? Recep Tayyip Erdoğan... Yani şimdi “Derelerin ıslahıyla uğraşıyoruz” diyen Başbakan... Mimarlar Odası hemen bir çekince raporu hazırlayıp belediyeye iletmiş: “Orası dere bölgesidir. Yeşil alan olarak kullanılması gerekir. Betonlaşırsa doğal felakete davetiye çıkarılmış olur” demiş. Tınmamış belediye... Bunun üzerine 1998’de mahkemeye gidilmiş. Mahkeme de bilirkişiye sormuş. * * * O davada bilirkişi görevini üstlenen 3 kişilik heyetten Doçent Dr. Tarık Şengül’le konuştum dün... Doç. Şengül, halen ODTÜ Kentsel Politika Planlaması ve Yerel Yönetimler Ana Bilim Dalı Başkanı... Aynı zamanda da TMMOB Şehir Plancıları Odası Genel Başkanı... Diyor ki: “Biz gittiğimizde taşkın alanında yapılaşma başlamıştı, ama o gün müdahale edilse dere yatağında dikkate değer bir iyileştirme yapılabilirdi. Raporumuzda, önerilen değişikliğin, planlama ve şehircilik ilkelerine, kamu yararına aykırı olduğunu belirttik. Üstelik mahkemece sorulmadığı halde ‘dere boyunca yeniden bir koruma kuşağı oluşturulmasını’ talep ettik.” Bu rapor doğrultusunda mahkeme, 2000’de yürütmenin durdurulmasına karar vermiş. Danıştay, 2005’te kararı onaylamış. Lakin kesin sonuç çıkana dek geçen 10 yılda, bütün bölge betonlaşmış. * * * Doç. Şengül, son 5 yılda Türkiye’de 80 bin imar değişikliği yapıldığını söylüyor; “79 bini kentlerin planlı gelişmesini bozan türden değişiklikler” diyor. Özellikle orman alanları, su havzaları ve kıyılar imara açılıyormuş. “Bu da felaketi hazırlıyor. Ömerli, Küçükçekmece, Alibeyköy’de hep aynı riskli durum var.” Odalar belediyeye karşı dava açıyor, kazanıyor da, yargı karar verene dek imar bitmiş oluyor. Peki sorumlu sadece Erdoğan mı? “Oy baskısıyla yapılan popülist yaklaşımlar daha önce de vardı tabii” diyor Doç. Şengül: “Ancak küçük ölçekliydi. AKP’nin yerel yönetime gelmesiyle bu, ivme kazandı. Büyük şirketler devreye girdi. Ve talan, kapsamlı, planlı, sistematik, organize hale geldi. Eskiden kaçak gecekondu yapılırdı; şimdi kaçak sanayi tesisi yapılıyor. Gecekondular bir gecede dozerle yıkılabiliyordu, ama buradaki işgalci güç, hükümete imar değişikliği yaptırabiliyor. İşin içine siyasetçiler, belediye, şirketler, sanayiciler, hatta ne yazık ki, kimi meslek örgütleri ve akademisyenler de karışıyor.” * * * Ne yapmalı? Başta Başbakan’ın “İdeolojik yaklaşıyorlar. Bizi çalıştırmıyorlar” diyerek üniversitelere ve odalara tavır almasını eleştiriyor Doç. Şengül... “Çözüm için hükümetin odalarla, üniversiteyle işbirliği yapması lazım” diyor. Dere yataklarının da etap etap temizlenmesi gerektiğini söylüyor: “Akademik raporların yapması gerekeni doğa yaptı. Sel bölgelerini bizzat gösterdi. Şimdi yapılacak iş, dere yataklarının en dip bölgelerinin acilen temizlenip yapılaşmaya kapatılması, o arada da riskli bölgelerde bent yapmak, bodrum kat kullanımlarını kaldırmak gibi seri önlemler alınması... Bunları yapmaz, bilime sırtınızı dönerseniz, işte böyle ‘Okyanusa açılıyoruz’ derken derede boğulursunuz.”",https://www.milliyet.com.tr/yazarlar/can-dundar/talan-akp-doneminde-sistematiklesti-1138404
Can Dündar,"Meyhane oylaması iptal, sırada ne var?",16 Eylül 2009,"Ankara Büyükşehir Belediye Başkanı Melih Gökçek, 7. Cadde’de içki referandumundan vazgeçti. “Yandaş olmayan medya”ya neden ihtiyaç olduğu, yandaş olmayan medyanın neden hedef hale sokulduğu daha iyi anlaşılıyor mu şimdi?.. Konunun üzerine gitmesek, başkentin, temel insan haklarını bile oylatıp yerinden oynatabilecek bir zihniyetin elinde olduğu görülebilir miydi? * * * Önceki gün CNN Türk’teydi Gökçek. Rıdvan Akar, nezaketini hiç bozmadan, “içki referandumu”nun “tercihleri oylatmak” anlamına geldiğini söyleyince şöyle dedi: “Sizi protesto ediyorum. CHP de siz de adeta kışkırtıcılık ve bölücülük yapıyorsunuz.” Oysa dünkü Milliyet’in manşetinde, AKP’li bir “kışkırtıcı ve bölücü” vardı: TBMM İnsan Haklarını İnceleme Komisyonu Başkanı Prof. Dr. Zafer Üskül, “İnsan haklarını ilgilendiren, yaşam hakkıyla ilgili konularda referandum olmaz. İsteyen içer, istemeyen içmez” diyordu. Muhtemelen bu yaklaşım, partisi tarafından kendisine iletildiğinden ya da -önceki gün Mehmet Barlas’ın yazdığı gibi- içki referandumunun, hükümetin tüm açılımlarını buharlaştırabileceği hissedildiğinden, Gökçek vazgeçmek zorunda kaldı. * * * Meselenin alkol davası olmadığını görmek lazım. İçki oylamasıyla başlayacak süreç, yarın bütün temel hakların oylanmasına dönüşecektir. Bunun için de, öncelikle en “sembolik konular” seçilecektir. “Meyhane”de şimdilik geri adım mı atıldı; diyelim, “kerhane” gündeme sürülecektir. Hatırlatalım: 3 yıl önce, Bentderesi’ndeki Ankara genelevinin yıkılması söz konusu olmuştu. Genelevin bir yerden taşınması ya da bir yerde yenisinin açılması kararı aslında valiliğe ait... Ama Gökçek orada da inisiyatif almıştı. “Genelevin taşınması planlanan arazi hangi bölgede ise o bölgede yaşayan insanlara bunu sorarız. ‘Semtinize genelev yapılmasını istiyor musunuz, istemiyor musunuz’ diye referanduma gideriz” demişti. Hatta bu referandumun bir denemesini de yaptı. Genelevin taşınacağı söylenen Kazan’a gitti. Vatandaşı topladı: “İşte halk burada. ‘Genelev işine halk karar versin’ diyenler el kaldırsın” dedi. Eller kalkınca “Bu sorun da kendiliğinden halledildi” diye kestirip attı. Hazır halk toplanmışken, öbür meseleyi de oyladı: “Burada büyük bir park var. İçinde çoluk çocuk piknik yapıyor. Böyle bir yerde 3 kişi oturup alkol alırsa kötü örnek olur” dedi ve oylamaya geçti: “Vatandaş parkta çoluk çocuğuyla oynarken yanında birileri alkol alsın istiyor mu? ‘Olmaz’ diyenler el kaldırsın!” Önce eller kalktı; sonra içki... * * * “Vatandaş, ‘Meyhanelerin sayısı artsın’ derse meyhane açılmasını teşvik edeceğim” diyen Gökçek, ya “Kazan referandumu”nda kerhane için farklı bir sonuç çıksa ne yapacaktı? Tekrar söyleyelim: Mesele meyhane de değil, kerhane de... İçkiyle de mücadele edilebilir, fuhuşla da... Mesele, evrensel hukuk, insan hakkı tanımayan “Ben yaptım oldu” diyen, despotik yönetim anlayışı... Ve o yönetim anlayışının, kendi yaşam biçimini dayatma, halk oyunu kendi iktidarına payanda yapma çabası... Buna asla geçit vermemek gerek.",https://www.milliyet.com.tr/yazarlar/can-dundar/meyhane-oylamasi-iptal-sirada-ne-var-1140163
Can Dündar,Ya ders kitaplarındaki ayrımcılık?,26 Eylül 2009,"Milli Eğitim Bakanı Nimet Çubukçu, yerinde bir kararla yeni öğretim yılının ilk dersini “ayrımcılık” konusunda verdi. İnsanların dili, ten rengi, cinsiyeti nedeniyle kötü muamele görmesini ayrımcılık olarak tanımladı. Bunun kardeşliği değil, çatışmayı besleyeceğini vurguladı. Öfkeye kapılmadan birbirini dinlemenin, farklı düşünen insanlara tahammül etmenin erdem olduğunu söyledi. Bu erdemi öğrenmeye aile ve okuldan başlanacağını belirtti. * * * Sonra ne oldu? Bakan sınıftan çıktı. Kitaplar açıldı. Açılan kitaplarda Arif Nihat Asya’nın “Bayrak” şiiri vardı: “Sana benim gözümle bakmayanın/ Mezarını kazacağım/ Seni selamlamadan uçan kuşun/ Yuvasını bozacağım.” “Hoşgörü” mü dediniz? * * * Devam edelim: Okullarda halen okutulan “Dil ve Anlatım” kitabında Osmanlı’da farklı kıyafet giyen insanların karmaşaya sebep olduğu belirtiliyor. Tavsiye edilen bir “okuma parçası”nda Oğuz Kaan, “Bana baş eğmeyeni düşman sayar, astırır, yok ederim” diyor. “Sosyal Bilgiler” kitabında Osmanlı’nın büyük hoşgörüsüne “ihanet” eden azınlıklara “nankör” deniliyor. “Milli Güvenlik” kitabında dilimize “yabancı” kelimeler sokmaya çabalayan “bazı sözde aydınlar”dan söz ediliyor. “Demokrasi ve İnsan Hakları” kitabı, faşist ve komünist rejimleri, düşünce özgürlüğünün bir sonucu gibi yansıtıyor. “Türkçe” kitabında “üretim” yaparken resmedilen 5 çocuktan 4’ü erkek ve tek kız çocuğu da kucağında bebekle gösteriliyor. “Ailede iş bölümü” bahsinde erkek çocuk “günlük gazeteleri alma”yı üstlenirken “evde toz alma ve tuvalet temizliği” ablaya kalıyor. “Müzik” kitabında bile “gâvur etiyle beslenen hamsiden hayır gelmeyeceği” yazılı... Ve öğretmenler için hazırlanan “kılavuz”da “Çocuklara, başka kültürlerle iletişimin sınırlarını çizmeyi öğretmeleri” tavsiye ediliyor. * * * Hal böyleyken “ilk ders”le, sonraki dersler nasıl uyuşacak? Çocuklar, Bakan’ın 1 saatlik ayrımcılık karşıtı mesajını mı akılda tutacaklar, eğitim sisteminin yıllar yılı ezberleteceği ayrımcı yaklaşımı mı? Bir hakkı teslim edeyim: Ders kitaplarında son dönemde insan hakları yönünde ciddi bir ayıklama, iyileştirme yapıldı. Ancak Tarih Vakfı ile Türkiye İnsan Hakları Vakfı’nın ortaklığında hazırlanan “Ders Kitaplarında İnsan Hakları Projesi”ne göre bu iyileştirmelerin çoğu kâğıt üzerinde kalmışa benziyor. 74 kişilik bir ekibin ilköğretimde okutulan 139 ders kitabı üzerinde yaptığı çalışmanın sonucu bu yılbaşında yayımlanmıştı. Gürel Tüzün’ün editörlüğünde hazırlanan rapor, hâlâ gidecek çok yol olduğunu gösteriyor: Ders kitaplarında “milli kültür” hâlâ sadece Türklük ve İslamiyet temelinde kurgulanıyor; farklılıklara yer açmıyor. Yani “Ali hâlâ topu Agop’a atmıyor.” Bu da, ayrımcılığı daha ilkokuldan çocukların beynine işliyor. Bakan’dan dersin devamını da getirmesini bekliyoruz.",https://www.milliyet.com.tr/yazarlar/can-dundar/ya-ders-kitaplarindaki-ayrimcilik-1143152
Can Dündar,Amerikan salatası,06 Eylül 2009,"Aziz Nesin, Yön dergisinde yazmıştı. 4 Aralık 1945 günü Tan matbaası basılmış. 5 Aralık 1945’ten itibaren İstanbul’daki restoranların menülerinden “Rus salatası” adı silinmiş. Yerine “Amerikan salatası” yazılmış. “Bu, ‘komünizmle mücadele’ adı altındaki bir budalalık dönemidir” demişti Nesin... Usta yazar, o dönem sürekli polis takibi altında tutulmuş, “Rus uşağı, komünist ajan” olmakla suçlanmış, hayli hırpalanmıştı. * * * Aradan 65 yıl geçti; duvar yıkıldı; “düşman”ın adı değişti, ama polis aynı polis, kafa aynı kafa... Önceki günkü Milliyet’te Ergenekon iddianamesi eklerinden bir “teknik takip raporu” yayımlandı. Organize Suçlarla Mücadele Şube Müdürü’nün imzasını taşıyan 4 sayfalık raporda polis takibine girenlerle ilgili önemli suçlamalar var. Bir kısmının çok ciddi olduğu anlaşılıyor. Ama arada şöyle bir cümle dikkat çekiyor: “Amerikan Büyükelçiliği ile gizli kapaklı toplantılara katılmıştır.” Kim? Mustafa Balbay... Nasıl “gizli” toplantı yapmış? Olay şu: Cumhuriyet’in Yazı işleri Müdürü, İlhan Selçuk ile telefonda konuşurken “Amerikan Büyükelçisi bugün dar bir yemek veriyormuş. Balbay da şu anda büyükelçinin masasında şarap içiyor. Bakalım ne çıkacak” demiş. Bu konuşma teknik takibe takılmış. (Hatta dinleyen polis “Balbay” yerine “Albay” yazmış. Belki de örgütün askeri kanadının enselendiği sanılmış!) İlhan Selçuk’a hem Emniyet’te hem Savcılık’ta bu toplantıyı sormuşlar. O da, “Balbay Ankara temsilcisidir. Büyükelçilerle görüşmesi normaldir” cevabı vermiş. Sonra Savcılık aynı soruyu Balbay’a sormuş: Balbay da o toplantıda Milliyet, Zaman, Referans gazetelerinin Ankara temsilcilerinin de bulunduğunu söyleyip neler konuşulduğunu anlatmış. Büyükelçi’den özel demeç alıp manşete taşıdıklarını söylemiş. * * * Yine tekrarlayalım: “Ergenekon”, Türkiye’nin kaderini etkileyen tehlikeli bir suç örgütü... Ancak yürütülen dava, o örgütün davası mı, ondan çok emin değilim. Baksanıza, dava dosyasından habire soğuk savaşın “budalalık dönemi”ne özgü mizah malzemeleri çıkıyor. Balbay’ın darbe meraklısı askerlerle teması, gazetecilik sınırlarını aşmış olabilir; ama diğer Ankara temsilcileriyle birlikte Amerikan elçisiyle buluşmasının, polisin takip raporuna “Amerikan elçiliğinde gizli kapaklı toplantıya katıldı” diye kaydolması komik... Hem onlar “Avrasyacı” değil miydi? Öyle olduğu için ABD tarafından tasfiye edilmiyorlar mıydı? Ne işleri var Amerikan elçiliğinde...? Örgütün arkasındaki Amerikan parmağı, Özel Harp Dairesi’nin bütçesinde, kontrgerillaya yollanan silahlarda, okyanus ötesinde açılan yargısız infaz ve işkence kurslarında aranmıyor da, basınla sohbet toplantılarından suç çıkarılmaya çalışılıyor. Türkiye’nin yakaladığı aklanma fırsatı, başka siyasi hırslar uğruna heba ediliyor. * * * Bugün Ergenekon davası yeniden başlıyor. Yıllar yılı Sovyet elçiliği önünde bekleyen polis artık Amerikan elçiliği önünde sotaya yattığına göre menülerde bir açılım yapıp Rus salatasına orijinal adını iade etmenin zamanıdır. “Amerikan salatası” ismi, bu haliyle daha çok Ergenekon davasını çağrıştırıyor.",https://www.milliyet.com.tr/yazarlar/can-dundar/amerikan-salatasi-1136340
Can Dündar,Sel... mayın... ceza...,09 Eylül 2009,"Ben bir selde doğdum. 1961 yazıydı. Aşağı İmrahor Vadisi’ne kurulu olan evimizin önünden akan İncesu Deresi, bir haziran sağanağıyla taştı; karşısına çıkan her şeyi önüne katıp çağlayanlaştı. Selin süpürdükleri arasında, bir bodrum katında yeni sahibini bekleyen kundağım ve zıbınlarım da vardı. Annemle babam, yeni çocuk sahibi olmuşken bütün varlığını selde kaybetmenin acısını hâlâ anlatırlar. Yine de biz şanslı sayılırdık: Bağlarla çevrili yatağına binalar dikilmesine öfkelenen İncesu, o selde onlarca cana kıymıştı. Türkiye, dere üstüne ev kurmamayı daha o zaman öğrenmeliydi. Öğrenmedi. Ders almamanın bedelini dün acı ödedi. * * * 1961 yazıydı. Gündemde Güneydoğu meselesi vardı. Hükümeti devirip iktidara gelen askerler, ülke bütünlüğünden kaygılıydı. Bölge halkını devlete bağlamanın yolunu arıyorlardı. Devlet Planlama Teşkilatı’na araştırma görevi verdiler. DTP’de teknisyenlerden kurulan “Doğu grubu”, bir “Doğu raporu” hazırladı. Bakanlar Kurulu’nda görüşülen raporda “asimilasyon” ve “göç” öneriliyordu: “Kendini Kürt sananlar”ı bölge dışına hicrete teşvik etmek, Karadeniz’deki fazla nüfusu Doğu’ya yerleştirmek, Bölgedekilerin Kuzey Irak’taki Kürtlerle irtibatını kesmek, Dünyaya Türkiye’de bir “Kürt meselesi” olmadığını izah etmek, Üniversitede “Türkoloji enstitüleri” kurarak “kendini Kürt sananlar”ın aslen “dağlı Türkler” olduklarını ispat etmek... “Devletin Doğu politikası bu olmalı” diyorlardı. Türkiye, asimilasyonun çıkar yol olmadığını daha o zaman anlamalıydı. Anlamadı. “Son Kürt isyanı” 30 bin cana mal oldu. * * * 1961 yazıydı. Siyaset de sel sularına kapılmıştı. Bütün ülkenin gözü, kulağı Yassıada’daydı. Devrik Başbakan Menderes, “Anayasayı İhlal Davası”nda yargılanıyordu. En büyük itham, “muhalefeti ve basını türlü yollarla baskı altında tutmak”tı. Başbakan, Meclis’te kurdurduğu “Tahkikat Komisyonu” ile “Abdülhamit istibdadı” kurmakla, ağır cezalarla basını susturmakla suçlanıyordu. Vehbi Koç gibi işadamlarını DP’ye girmeye zorlamış, “Yoksa kredileriniz kesilir, işlerinizde müşkülatlar çıkar” diye tehdit etmişti. Baskı politikası, ne yazık ki peşinden ilk askeri darbeyi ve Yassıada utancını getirmişti. Hem siyasetçiler, hem askerler ders almalıydı. Almadı. Selle gelenler, yelle gittiler. * * * Aradan neredeyse yarım asır geçti. Bugünkü gazetelerin birinci sayfalarına bakın: Gündemin ilk üç başlığında; İstanbul’u afet bölgesine çeviren sel baskınında... Güneydoğu patlayan silahlarda, mayınlarda... Doğan Grubu’na kesilen tarihi cezada... 50 yıl önceki o yazdan kalma ihmallerin, teşhislerin, tehditlerin hatasını, mirasını, tekrarını bulacaksınız. İnsan üzülüyor: Önlem alınmamasına... Ders alınmamasına... İbret alınmamasına... Ve utanıyor: Kundakta devraldığı bir sorunu, ağırlaşmış bir şekilde çocuğuna miras bırakmaya...",https://www.milliyet.com.tr/yazarlar/can-dundar/sel-mayin-ceza-1137521
Can Dündar,Doğukan’a bulanınca...,30 Ağustos 2009,"‘Doğu’nun fotoğrafını gördüm gazetede... Yumuk yumuk, akça pakça bir oğlan... 5 ay önce doğduğunda babası ismini “Doğukan” koymak istemiş. Hakkâri’deki komando birliğinden -kendi deyimiyle- “8 leşle” ve kanlı hatıralarla dönmüş bir baba, oğlunun kulağına hangi ismi fısıldamak ister ki başka: Doğukan! Ama itiraz etmiş annesinin ailesi: “Kanı Doğu’da bırak artık” demişler. “Kan” kesilmiş; “Doğu” konmuş bebeğin adı... * * *  Ama “Doğu”, “kan”a bulanmış ya bir kez... Bebeğin adından kesilse de bir yara gibi kanar olmuş Komando Şafak’ın dilinde; düşlerinde... Taraf muhabiri Tuğba Tekerek, köyüne gitmiş Şafak’ın... Köyün erkeklerinin çoğu, askerliğini çatışma bölgelerinde yapmış delikanlılar... Kahvede kesik kulak muhabbeti yapıyor, geceleri yataktan “Emret komutanım diye fırlıyorlarmış. Şafak’ın babası, “Askerden sonra psikolojisi bozuldu oğlumun” diyormuş. Sonra ne oldu? Komando Şafak, “Oğlumu bana göstermiyorlar” diye tüfeğiyle yola pusu kurdu. Kayınvalidesini, kayınpederini, baldızlarını vurdu. Ardından, babasının evine sığınan karısını, Doğu’nun gözleri önünde öldürdü. Şefkatten önce cinneti gördü, kanla tanıştı Doğu... * * *",https://www.milliyet.com.tr/yazarlar/can-dundar/dogukan-a-bulaninca-1133824
Can Dündar,Bodrum’a ramazan geldi,06 Eylül 2009,"Bodrum’u bilenler için “Antalya’ya kar yağdı” kadar alışılmadık bir başlık bu... Çok değil, 10 gün önce önünde kuyruk olunan Neyzen Tevfik Caddesi barları, Küba, Helva, Fink sakin... Bodrum’daki barların babası sayılan Hadigari’de konserler bitti. Halikarnas’ta köpük banyosu heyecanı dindi. Şehrin nefesini kesen Rus dansçıların tanıtım geçidi kesildi. Ağustosta rezervasyonsuz girilmeyen Yalıkavak restoranları müşteri bekliyor. Türkbükü sahilinde tüllere sarınmış çardakaltı yatakları boş. Geceyarısı denizde dansa kalkan katamaran tenha... “Tiki kızlar”, “stil oğlanlar” “ikoncan modeller” piyasadan çekildi. Oysa daha yaz bitmedi. Okullar henüz açılmadı. Havalar da bozulmadı. Ekonomik kriz deseniz, geçen ay da vardı. Bu ani el ayak çekmenin tek bir açıklaması var: Ramazan...  20 yıldır ilk defa Bir cumartesi gecesini boş masalarla kapatan Yalıkavak’taki Aquarium restoranın sahibi Cengiz Özbaşaran “20 yıldır Bodrum’dayım. İlk kez ramazanda işlerin böyle bıçak gibi kesildiğine tanık oluyorum” diyor: “Adeta ekim sonunu yaşıyoruz. İşler yarı yarıya düştü. Depremden sonra bile böylesi görülmedi.” “Gece aleminin babası”, “Bodrum’un Copacabbana’sı” Küba’nın Bodrumlu sahibi Bülent Şenol doğruluyor bu gözlemi: “25 yıldır bu işteyim. Ramazanın bu kadar etkilediği bir dönem görmedim. Hafta içi işler yüzde 80 düştü.” 20 yıldır kafe işleten gazeteci Savaş Nur, “Benim işim yüzde 50 düştü” diyor: “Daha önce de işleri etkilerdi ramazan; ama bu kadar değildi. Sezon sonuna denk geldi. Ekonomik krizle birleşince katmerlendi. İnsanlar Bodrum’u erken terk etti.”  Hem saygıdan hem kaygıdan Ortada mahalle baskısı mı var? Yok canım! Bu mahalle, o mahalle değil. Bodrum imana mı geldi? O da değil. Teravih vakti merkezdeki camilere göz atınca öyle bir durum da olmadığı çıkıyor ortaya... Yıllardır aynı denizin kıyısında barışık yaşayan Marina Yat Kulübü hafta içi nasıl müşteri sıkıntısı çekiyorsa, Kızılhisarlı Mustafa Paşa Camii de cemaat sıkıntısı çekiyor. Konacık Belediyesi’nin anayol kenarındaki iftar çadırı, akşamları en fazla 350-400 kişiye yemek veriyor. Öyleyse değişen ne? Çoğu esnafın ortak görüşü şu: “Bu, mahalle baskısı değil; yiyip içerken ortalıkta görünmeme kaygısı...” Kalenin üzerinde top patlayıp da dumanı Halikarnas’a yayıldı mı “Bodrum için iftar vakti” başlıyor. Bu, Bodrum müdavimlerinin içkisini barda değil evde içmesi demek... “Saygıdan” da denebilir tabii... Ama daha çok “kaygıdan...”  Yunan adalarına doğru kaçış Bodrum’un eski esnafıyla konuşunca işin sadece barlarla kalmadığı, derinden derine bir bilek güreşi yaşandığı anlaşılıyor. Mesela yeni açılan bir cemaat kolejinin, eski kolejden öğrenci çalmaya çalışması... Bale festivalinde, klasik müzik konserinde araların, ezan saatlerine göre ayarlanması... Bunların bir kısmı “saygıdan”, bir kısmı “kaygıdan” olan işler... Ama sonucu değiştirmiyor: Esnaf sezonu zararla kapatıyor. Rahat yiyip içmek isteyen müşteri Yunan adalarına kaçıyor. Geçen hafta İstanköy limanındaki teknelerin üçte ikisinin Türk teknesi olduğu söyleniyor. Tanınmış bir otel, ramazanın ilk haftası 10 elemanını işten çıkarıyor.  Bayrak, Mehter ve 10. Yıl Marşı Bu arada “karşı mahalle” de boş durmuyor. 30 Ağustos’ta eskiden olmadığı kadar çok ev, bayrak asıyor. Geceleri Mavi’den yayılan rock nameleriyle coşmaya alışkın Bodrum, her akşam günbatımını sahile peş peşe dinletilen Mehter Marşı ve 10. Yıl Marşı ile karşılıyor. Yani Bodrum “biraz deniz biraz uyku”dan fazlasını konuşuyor bugünlerde... Yaz günü hem de krizin ortasında çıkagelen ramazan, zaten sezonu iki aya sıkıştırmış turizm başkentini hepten vuruyor. Ramazanda büyük şehirlerden Bodrum’a kaçanların artacağını uman esnaf, tersine Bodrum’dan kaçanların arttığını görünce “Seneye ramazan ağustosta gelince ne olacak” diye kara kara düşünüyor.",https://www.milliyet.com.tr/yazarlar/can-dundar/bodrum-a-ramazan-geldi-1135952
Can Dündar,Amerika skor istiyor,02 Eylül 2009,"Acaba bu açılımların üst başlığı “Obama açılımı” mı? Yeni Amerikan Başkanı’nın Meclis’te konuşmasının üzerinden 5 ay bile geçmedi. Ne demişti Obama: “ABD, petrol ve doğalgaz alanındaki Doğu-Batı koridoru rolünüzü destekleyecek.” Ayağı uğurlu geldi: Başkan gittikten 3 ay sonra Nabucco projesi imzalandı. Ne demişti? “PKK’ya karşı mücadeleniz, Kürt nüfusun eğitimi, fırsat eşitliği ve demokrasiyi geliştirme yönündeki çabalarınızla güçlenecek.” Allah söyletti: O gider gitmez “Kürtlere açılım paketi” gündeme geldi. Ne demişti: “ABD, Türkiye-Ermenistan ilişkilerinin normalleşmesini destekliyor. Sınırın açık olması iki ülkenin yararına olacaktır.” İstediği oldu: Şimdi de Erivan’la ilişkileri normalleştirme süreci başlıyor; sınırın açılmasına hazırlanılıyor. * * * Ben o konuşmada Obama’nın “bir basketbolsever olarak” Hido ve Mehmet Okur’u övmesini de çok sevmiştim. Biliyorsunuz; Amerikalılar futbolcu değil, basketçidir. Bunun nedenini, dostum Tanıl Bora mükemmelen özetlemiştir. Der ki: “Amerikalı, futbol değil basketbol sever, çünkü; - Bir defa beraberlik sevmezler. Taraflar varsa mutlaka bir kazanan olmalıdır. - Rugby gibi kıran kırana oyunları seven Amerikalı için, en küçük temasın cezalandırıldığı futbol, bir ‘kız oyunu’dur. - Amerikalı skorcudur. Basketbol liginde 100 sayının altında kalan takımı ayıplayanlar için az gollü futbol sıkıcıdır. - Futbolun derby devlerinin ezeli rekabeti, tarihsel köklere dayanır. ‘Yeni kıta’nın kültüründe olmadığı gibi sporunda da böyle tarihsel izdüşümleri yoktur. Onlar tarihle değil, güncelle ilgilidir.” * * * Böyle bakınca, Amerika’nın, Ortadoğu’nun uçan halı sahasında asırlardır berabere devam eden sünmüş, kangren olmuş meselelerden nasıl sıkıldığını, ayağına dolaşan bu kan davalarından hemen kurtulmak ve enerji sahalarına acilen boru döşemek için nasıl pratik çareler aradığını kestirmek zor değil. “Niye öyle küs duruyorsunuz canım; barışın, ikiniz de kazanın” tarzı pragmatik ve skorer yaklaşımlar, sadece Türkiye’de değil, Ortadoğu’nun kadim küskünleri arasında da taraftar buluyor Obama zoruyla. Bazen işe de yarıyor. Yıllar yılı çözümsüzlüğü iktidarına yastık yapıp beraberliğin rehavetinde pinekleyenlerin yatakları sarsılıyor. Uzlaşma arayışları başlıyor. Diyalog kapıları açılıyor. Çözüm umutları yeşeriyor. O açıdan, yeni yabancı antrenörümüzün verdiği taktiklerle tempo kazanıp, futboldan basketbola ve sonuç almaya dönük bir oyun tarzına geçmemiz, hiç de küçümsenecek iş değil. Önemli olan, beraberliğe razı, hımbıl, ürkek oyun kurucularımızın, kıran kırana bir kader maçının temposuna ne kadar dayanacakları... Rakipleriyle tarihsel husumetlerini kolayca unutup “Dünü bırak, yarına bak” anlayışına varıp varamayacakları... Ve asıl önemlisi, düdük çaldığında mutlaka bir galibi olacak bu yeni oyunda, mağlubiyeti hazma hazır olup olmadıkları... * * * Evet, yeni teknik adamla Amerikan tarzı bir oyuna “açılıyor”, forma, lig, kural değiştiriyoruz. “Kale” küçülecek; potaya boyumuz yetmeyecek, dar alanda daha az oyuncuyla kısa paslaşmalar olacak. Baskı artacak, buna mukabil faul düdüğü daha az çalacak. Tempo hepten hızlanacak. İnşallah bir yerimizi kırmadan, oyunu yarıda bırakmadan, takımı dağıtmadan bitiririz.",https://www.milliyet.com.tr/yazarlar/can-dundar/amerika-skor-istiyor-1135030
Can Dündar,Medyanın üstündeki karabulut,05 Eylül 2009,"Oldum olası sokak satıcılarının gözde ürünü, “ağlayan çocuk” posteridir. Nereli olduğunu, ne derdi olduğunu bilmediğimiz bu mutsuz oğlan, yıllardır tombul yanaklarına süzülen inci gözyaşlarıyla bize bakar, iç çeker ağlar. Yıllar önce Murat Belge, posteri çözümlerken “ağlayan çocuk”a gösterdiğimiz ilginin, bilinçdışı suçluluk duygumuzdan kaynaklandığını yazmıştı. “Suçluluk”, çocuklarımıza karşı çelişik davranışlarımızdan kaynaklanıyordu: Bir yanda katı disiplin... baskı... Diğer yanda gevşeklik, laçkalık... “Bizi rahatsız etmesin de ne yaparsa yapsın” tavrı... Belge’ye göre poster, bilinçaltımızdaki vicdan azabının yatıştırılmasına hizmet ediyordu. * * * Münevver Karabulut, güncel bir “ağlayan çocuk” posteri gibi gazetelerin baş sayfalarını “süslüyor” her gün... Üstelik yanında bir de “ağlayan baba” posteri hediye... Bakmaya, izlemeye, konuşmaya doyamıyoruz. Acaba sürekli onlara bakmak ve ha bire kulak mememizi çekiştirip tahtalara vurmak da içten içe bir “ağlayan çocuk posteri” işlevi görüyor mu? Ebeveynlerin evlatlarıyla ilişkisindeki, medyanın çocuklara bakışındaki çarpıklığın vicdan sızısını dindiriyor mu? * * * Trajik bir cinayet haberi olarak başlayan öykü, giderek bir toplumsal cinnet temsiline dönüştü. Başta “fakir kız-zengin oğlan”ın felaketle biten ilişkisi ile kızını mahveden zengin dünüründen intikam almaya çalışan babanın hikâyesi, hepimiz için tanıdık bir yerli diziydi. Ama sakız olup çiğnendikçe “yersiz bir dizi”ye dönüştü. * * * Öykünün ibretlik boyutlarıyla ilgilenmedik: Mesela gençler arasındaki ilişkilerin şizofrenik yanıyla... Mesela salondaki ebeveyn dünyasıyla yan odadaki çocuk dünyası arasındaki uçurumla... Mesela kudret sahiplerinin polis üzerindeki tahakkümüyle... Çocuklarına silah eğitimi vermekle övünen polis şefinin, çocuğunu şiddete kurban vermiş acılı babayı tehdit etmesiyle... Öykünün dikenli alanlarına girmedik pek... Kafası kesilen güzel kız ve onun acılı babası yeterliydi. Yaptığımız haberler babayı çıldırtma noktasına getirince de, yarattığımız kahramanın çaresizce öpmek istediği elimizi geri çekip, “Hiç yakışıyor mu, çok ayıp” ile “Vah vah, kafayı yedi adamcağız” arasında bir yere mevzilendik. * * * İletişim kuramcısı Neil Postman’ın taktığı isimle, “öldüren eğlence” bu... Dramatik olaylar, popüler medyanın elinde özünden kopup gösteriye ve eğlenceye dönüşüyor. Oysa İstanbul’da “altın vuruş”la ölen Begüm’ün öyküsünde, uyuşturucu kullanma yaşının nasıl olup da 7’ye kadar düştüğünü inceleme fırsatı var. Mersin’deki ıslahevinde 13 çocuk tarafından dövülerek öldürülen 16 yaşındaki Yasin’in dramı, bizi “ıslah” metotlarımızı sorgulamaya davet ediyor. Güneydoğu’da teslim olan eylemciler cezadan kurtulurken polise taş atan çocuklara 11 yıl ceza verilmesi, nerede hata yaptığımızı görme şansı veriyor. Ama bu kadar derine inmeye niyetimiz, vaktimiz, nakdimiz, ekibimiz yok. O yüzden çoğu gazete ve TV, kapsamlı dosyalar, zihin açıcı araştırmalar yerine eğlendirici haberler sunuyor. Kahramanlar şişirip tek hamlede söndürüyor. Bize de “ağlayan çocuk” fotoğrafına bakıp, babasının gözyaşlarına acıyıp, vicdan sızımızı dindirmek kalıyor.",https://www.milliyet.com.tr/yazarlar/can-dundar/medyanin-ustundeki-karabulut-1135744
Can Dündar,İtiraf sancısı,08 Eylül 2009,"Bu yıl sessiz sedasız geçti 6-7 Eylül... “Özel Harp” kokulu bir provokasyonla, İstanbul’daki Rum, Ermeni, Yahudi yurttaşların evlerinin, işyerlerinin yağmalatıldığı 1955 olayları üzerinde pek durulmadı. Neden? İyimser bir tahmin yapacağım: Çünkü bu yıl konuyla ilgili “Güz Sancısı” filmini izledik. 585 bin seyirci, koltuklarımıza kurulup yarım asır önce yaptığımız bir haksızlığa tanıklık ettik. Seyrederken acı çektik. Sonra etraflıca konuştuk üzerine; uygarca tartışabildik. Günah çıkardık. Yıllardır vicdanımızda ağır bir yük gibi taşıdığımız suçluluk duygusunu bir nebze yatıştırdık. Aslında kültürümüzde pek yeri olmayan ve “ihanet”e denk sayılan bir şeyi yaptık: İtiraf ettik, dolaylı yoldan özür diledik ve rahatladık. * * * Onunla da kalmadı. Güz Sancısı, Yunanistan’a gitti. Orada da 36 bin seyirciye ulaştı. Ta Nea’dan bir yazar filmi överken, “Acaba biz de emperyalist güç rolünü üstlendiğimiz dönemde Küçük Asya’dan (Anadolu’dan) çekilirken işlediğimiz cinayetler üzerine bir film yapabilir miyiz?” diye sordu. İtirafın bulaşıcı etkisi, konu komşuyu sardı. Öyledir; itiraf edenin ulaştığı iç huzuru, mazisinde, belleğinde bir günahla yaşayanları “Sen de anlat” diye kışkırtır. 2000’lerin başında aniden moda olan “İtiraf.com” sitesini hatırlayın. Site açılır açılmaz nasıl bir anda çığ gibi itiraf yağmıştı. Çoğu itirafçı, sahte isimle, rumuzla anlatıyordu sırrını... Bu yolla hem saklanan bir günahın yükünden kurtulma, hem de bedel ödememe şansı vardı. Elbette arada yalan söyleyenler de çıktı; itirafa iftira karıştı; ama sonunda site, bir vicdan aklama merkezine, sanal bir günah çıkarma kabinine dönüştü. * * * “İtiraf.com”un kurucusunun, “En samimi itiraflar kadınlardan geliyor” dediğini hatırlıyorum. Kürt açılımını tetikleyen de, dağda vuruşan gençlerin, beyaz yazmayla birbirine başsağlığına giden anaları olmadı mı? “Güz Sancısı”nı çeken, Tomris Giritlioğlu değil miydi? Şimdi sırada diğer sancılar var. Hakkını verebilirsek, her bir “açılım”, tarih dediğimiz 40 odalı konağın yeni bir kapısını açacak bize... Her kapının ardında, nicedir açıp bakmaya ürktüğümüz, halı altına süpürdüğümüz, üstünü kalın örtülerle örttüğümüz bazı acı gerçekler var. Odalar açıldıkça, o acılarla birlikte kimi günahlar da günışığı görecek; hataların üzerindeki toz silkelenecek; acılar söylenir, konuşulur, paylaşılır olacak. Hiç kuşkusuz onların hazmı da sancılara yol açacak. İtirafa yalan ve iftira karışacak; “Ne gerek vardı; saklamak anlatmaktan evlaydı” diyenler çıkacak; tarihi silkelemek bir hayli toz kaldıracak. Ama itiraf etmek, anlatmak, tartışmak, hiç kuşku yok ki sonunda bizi rahata ve iç huzuruna kavuşturacak; maziyle meselesini halletmiş, yeni bir hayata başlamamızı sağlayacak. Gelecek nesillerin vicdan aklama, ibret alma yeri de belki “Madımak müzesi”, belki sınırda bir dostluk anıtı; belki dağda ortak bir kabristan olacak.",https://www.milliyet.com.tr/yazarlar/can-dundar/itiraf-sancisi-1136724
Can Dündar,Melez,31 Ağustos 2009,"Önce Abdullah Öcalan mesaj yolladı İmralı’dan: Dedi ki: “Bu mücadelede 40 milyon Kürt var. 40 milyon Kürt ayağa kalktığı zaman ortada devlet mevlet kalmaz.” Bu tehdidin içinde MHP liderine de bir mesaj vardı: “Bahçeli, o kadar kendinize güveniyorsanız sizi başkumandan ilan edelim. Topla ülkücü ordunuzu, Kandil’e gidin. Bakayım ne yapacaksınız!” Ardından Devlet Bahçeli’nin açıklaması geldi: “Ülkücülük marjinal bir anlayış ve sokak hareketi değildir. Sokakta bulunmamıştır, sokakta kaybedilmeyecektir. Ama bozguncuların da bilmesini istediğim şudur; yeri gelirse can feda olsun. Anadolu yeniden fethedilir.” * * * Türkiye, “Dünya Barış Günü”nü dağda düello çağrılarıyla karşılıyor. 1 Eylül’de açılım tartışmaları ve şehit cenazeleri birlikte geliyor. Yürünecek yolun ne denli sarp olduğunun delili bunlar... Çatışmadan beslenenler, zamanla dozu hepten artıracaklar. “Savaş lobisi”, barışı engellemek için ne mümkünse yapacak. “Kandil’e davet”, “Erciyes’te uluma” laflarıyla başlatılan dağdağa, dağdan dağa yayılacak. Barışa ancak bu dikenli yollarda kanaya kanaya ulaşılacak. * * * Oysa çoğumuz, kendimizi Kandil’de ya da Erciyes’te değil, “İki dağ arasında kalmışım” türküsündeki gibi, iki dağın serin sularının karıştığı mümbit ovada hissediyoruz. Hülya Avşar’ın geçen hafta Devrim Sevimay’a içtenlikle söylediği tabirle “karman çorman”ız. Ne diyordu Avşar kızı: “Anne tarafımda Giritlilik var, yörüklük var. Baba tarafım Kayseri’den göçen bir Türkmen aşireti... Göçtükleri yerde Kürtlerle karışıp Kürtleşmişler. İki arada bir deredeyim. Bir yanım tereyağı, bir yanım zeytinyağı... Hadi bana bir isim bulun.” Sonra kendi ismini kendisi koyuyordu: “Melez..” Sözcüğün içerdiği tüm güzellikle... En nadide renklerden, türlü çeşit hususiyetlerden harmanlanmış, ortaya karışık bir kimlik... Tam Anadolu... * * * Geçen yıl dünyaca ünlü müzisyen Goran Bregoviç’le konuşmuştuk kimlik meselesini... Goran’ın annesi Sırp... Babası Hırvat... Eşi Bosnalı Müslüman... “Sen kendini ne diye tanımlıyorsun?” diye sorduğumda kendine maziden bir üst kimlik yapıştırdı: “Osmanlı’nın eski bir vilayetindenim.” Goran’ın aileden devraldığı kimlikler, birbiriyle çatışa çatışa güzelim bir ülkeyi yok ettiler. Bugün her biri ayrı bir bayrak altında yaşıyor. “Goran’ın babasının ülkesi...” “Goran’ın annesinin ülkesi...” “Goran’ın karısının ülkesi...” Bir gün annemizin ülkesinden babamızın ülkesine pasaportla gitmek istemiyorsak, öfke bayraklarının vuruşturulduğu sarp dağlardan ovalara inmek, zirvelerin karlı sularını, düzde birbiriyle buluşturup yumuşatmak zorundayız. Hülya Avşar diyor ki: “Evde başka kültürden biriyle yaşıyor olmak beni yumuşatıyor, orta noktaya çekiyordu.” * * * Türkiye evinin bu yumuşamaya, ortak noktalarını hatırlamaya, melezliğini savunmaya her zamankinden çok ihtiyacı var. Çözüm yolunu “dağdaki safkanlar” değil, melezler gösterecek.",https://www.milliyet.com.tr/yazarlar/can-dundar/melez-1134222
